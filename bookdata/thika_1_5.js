var thika_1_5 = `
<div id="table_main">
<div id="table_name">সূচিপত্র</div></div>
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="nikaya">ৰিনযপিটকে</p>
<p class="booknamesub">সারত্থদীপনী-টীকা (ততিযো ভাগো)</p>
<p class="bookname">চূল়ৰগ্গ-টীকা</p>
<p class="chapter">১. কম্মক্খন্ধকং</p>
<div class="chaptxt">
<p class="subhead">তজ্জনীযকম্মকথাৰণ্ণনা</p>
<p class="bodytext"><a name="para1"></a><span class="paranum">১</span>. চূল়ৰগ্গস্স <a name="M3.0365"></a> <a name="V3.0332"></a> পঠমে কম্মক্খন্ধকে তাৰ ‘‘যট্ঠিং পৰেসয, কুন্তে পৰেসযা’’তিআদীসু ৰিয সহচরণঞাযেন ‘‘মঞ্চা উক্কুট্ঠিং করোন্তী’’তিআদীসু ৰিয নিস্সিতেসু নিস্সযৰোহারৰসেন ৰা পণ্ডুকলোহিতকনিস্সিতা পণ্ডুকলোহিতকসদ্দেন ৰুত্তাতি আহ <span class="bld">‘‘তেসং নিস্সিতকাপি পণ্ডুকলোহিতকাত্বেৰ পঞ্ঞাযন্তী’’</span>তি। <span class="bld">পটিৰদথা</span>তি পটিৰচনং দেথ।</p>
<p class="subhead">অধম্মকম্মদ্বাদসককথাৰণ্ণনা</p>
<p class="bodytext"><a name="para4"></a><span class="paranum">৪</span>. <span class="bld">তীহি</span> <a name="V3.0333"></a> <span class="bld">অঙ্গেহি সমন্নাগত</span>ন্তি পচ্চেকং সমুদিতেহি ৰা তীহি অঙ্গেহি সমন্নাগতং। ন হি তিণ্ণং এৰ অঙ্গানং সমোধানেন অধম্মকম্মং হোতি, একেনপি হোতিযেৰ। ‘‘অপ্পটিঞ্ঞায কতং হোতীতি লজ্জিং সন্ধায ৰুত্ত’’ন্তি <span class="bld">গণ্ঠিপদেসু</span> কথিতং।</p>
<p class="bodytext">ননু চ ‘‘অদেসনাগামিনিযা আপত্তিযা কতং হোতী’’তি ইদং পরতো ‘‘তীহি, ভিক্খৰে, অঙ্গেহি সমন্নাগতস্স ভিক্খুনো আকঙ্খমানো সঙ্ঘো তজ্জনীযকম্মং করেয্য, অধিসীলে সীলৰিপন্নো হোতী’’তি ইমিনা ৰিরুজ্ঝতি। অদেসনাগামিনিং আপন্নো হি ‘‘অধিসীলে সীলৰিপন্নো’’তি ৰুচ্চতীতি? তত্থ কেচি ৰদন্তি ‘‘তজ্জনীযকম্মস্স হি ৰিসেসেন ভণ্ডনকারকত্তং অঙ্গ’ন্তি অট্ঠকথাযং ৰুত্তং, তং পাল়িযা আগতনিদানেন সমেতি, তস্মা সব্বতিকেসুপি ভণ্ডনং আরোপেত্বা ভণ্ডনপচ্চযা আপন্নাপত্তিৰসেন ইদং কম্মং কাতব্বং। তস্মা ‘অধিসীলে সীলৰিপন্নো’তি এত্থাপি <a name="M3.0366"></a> পুব্বভাগে ৰা পরভাগে ৰা চোদনাসারণাদিকালে ভণ্ডনপচ্চযা আপন্নাপত্তিৰসেনেৰ কাতব্বং, ন কেৰলং সঙ্ঘাদিসেসপচ্চযা কাতব্ব’’ন্তি। অপরে পন ৰদন্তি ‘‘অদেসনাগামিনিযাতি ইদং পারাজিকাপত্তিংযেৰ সন্ধায ৰুত্তং, ন সঙ্ঘাদিসেসং। অট্ঠকথাযং পন ‘অদেসনাগামিনিযাতি পারাজিকাপত্তিযা ৰা সঙ্ঘাদিসেসাপত্তিযা ৰা’তি ৰুত্তং। তত্থ সঙ্ঘাদিসেসাপত্তিযা ৰাতি অত্থুদ্ধারৰসেন ৰুত্তং, ‘অধিসীলে সীলৰিপন্নো’তি চ ইদং সঙ্ঘাদিসেসংযেৰ সন্ধায ৰুত্তং, ন পারাজিকং। তস্মা পারাজিকাপত্তিপচ্চযা ন তজ্জনীযকম্মং কাতব্বং পযোজনাভাৰা, সঙ্ঘাদিসেসপচ্চযা কাতব্বন্তি অযমত্থো সিদ্ধো হোতি। সুক্কপক্খে ‘দেসনাগামিনিযা আপত্তিযা কতং হোতী’তি ইমিনা ৰিরুজ্ঝতীতি চে? ন একেন পরিযাযেন সঙ্ঘাদিসেসস্সপি দেসনাগামিনীৰোহারসম্ভৰতো’’তি, তং যুত্তং ৰিয দিস্সতি।</p>
<p class="subhead">নপ্পটিপ্পস্সম্ভেতব্বঅট্ঠারসককথাৰণ্ণনা</p>
<p class="bodytext"><a name="para8"></a><span class="paranum">৮</span>. <span class="bld">লোমং পাতেন্তী</span>তিআদি সম্মাৰত্তনায পরিযাযৰচনং।</p>
<p class="subhead">নিযস্সকম্মকথাৰণ্ণনা</p>
<p class="bodytext"><a name="para11"></a><span class="paranum">১১</span>. নিযস্সকম্মে <span class="bld">‘‘নিস্সায তে ৰত্থব্ব</span>ন্তি গরুনিস্সযং সন্ধায ৰুত্তং, ন ইতর’’ন্তি <span class="bld">কেনচি</span> লিখিতং। <span class="bld">গণ্ঠিপদে</span> পন ‘‘নিযস্সকম্মং যস্মা বালৰসেন করীযতি, তস্মা নিস্সায ৰত্থব্বন্তি <a name="V3.0334"></a> নিস্সযং গাহাপেতব্বো’’তি ৰুত্তং, ৰীমংসিত্বা যুত্ততরং গহেতব্বং। <span class="bld">অপিস্সূ</span>তি এত্থ <span class="bld">সু</span>ইতি নিপাতমত্তং, ভিক্খূ অপি নিচ্চব্যাৰটা হোন্তীতি ৰুত্তং হোতি।</p>
<p class="subhead">পব্বাজনীযকম্মকথাৰণ্ণনা</p>
<p class="bodytext"><a name="para29"></a><span class="paranum">২৯</span>. পব্বাজনীযকম্মে <span class="bld">তেন হি, ভিক্খৰে, সঙ্ঘো পব্বাজনীযকম্মং পটিপ্পস্সম্ভেতূ</span>তি ইদং তেসু ৰিব্ভমন্তেসুপি পক্কমন্তেসুপি সম্মাৰত্তন্তেযেৰ সন্ধায ৰুত্তং।</p>
<p class="subhead">পটিসারণীযকম্মকথাৰণ্ণনা</p>
<p class="bodytext"><a name="para33"></a><span class="paranum">৩৩</span>. সুধম্মৰত্থুস্মিং <span class="bld">মচ্ছিকাসণ্ডে</span>তি এৰংনামকে নগরে। তত্থ কির (ধ॰ প॰ অট্ঠ॰ ১.৭২ চিত্তগহপতিৰত্থু) চিত্তো গহপতি পঞ্চৰগ্গিযানং অব্ভন্তরং মহানামত্থেরং পিণ্ডায চরমানং দিস্বা <a name="M3.0367"></a> তস্স ইরিযাপথে পসীদিত্বা পত্তং আদায গেহং পৰেসেত্বা ভোজেত্বা ভত্তকিচ্চাৰসানে ধম্মকথং সুণন্তো সোতাপত্তিফলং পত্বা অচলসদ্ধো হুত্বা অম্বাটকৰনং নাম অত্তনো উয্যানং সঙ্ঘারামং কাতুকামো থেরস্স হত্থে উদকং পাতেত্বা নিয্যাতেসি। তস্মিং খণে ‘‘পতিট্ঠিতং বুদ্ধসাসন’’ন্তি উদকপরিযন্তং কত্বা মহাপথৰী কম্পি, মহাসেট্ঠি উয্যানে মহাৰিহারং কারেসি। তত্থাযং সুধম্মো ভিক্খু আৰাসিকো অহোসি। তং সন্ধায ৰুত্তং <span class="bld">‘‘আযস্মা সুধম্মো মচ্ছিকাসণ্ডে চিত্তস্স গহপতিনো আৰাসিকো হোতী’’</span>তিআদি। তত্থ <span class="bld">ধুৰভত্তিকো</span>তি নিচ্চভত্তিকো।</p>
<p class="bodytext">অপরেন সমযেন চিত্তস্স গুণকথং সুত্বা ভিক্খুসহস্সেন সদ্ধিং দ্বে অগ্গসাৰকা তস্স সঙ্গহং কত্তুকামা মচ্ছিকাসণ্ডং অগমংসু। তং সন্ধায ৰুত্তং <span class="bld">‘‘তেন খো পন সমযেন সম্বহুলা থেরা’’</span>তিআদি। চিত্তো গহপতি তেসং আগমনং সুত্বা অদ্ধযোজনমত্তং পচ্চুগ্গন্ত্বা তে আদায অত্তনো ৰিহারং পৰেসেত্বা আগন্তুকৰত্তং কত্বা ‘‘ভন্তে, থোকং ধম্মকথং সোতুকামোম্হী’’তি ধম্মসেনাপতিং যাচি। অথ নং থেরো ‘‘উপাসক, অদ্ধানেনাম্হা কিলন্তরূপা, অপিচ থোকং সুণাহী’’তি তস্স ধম্মকথং কথেসি। তেন ৰুত্তং <span class="bld">‘‘একমন্তং নিসিন্নং খো চিত্তং গহপতিং আযস্মা সারিপুত্তো ধম্মিযা কথায সন্দস্সেসী’’</span>তিআদি। সো থেরস্স ধম্মকথং সুণন্তোৰ অনাগামিফলং পাপুণি।</p>
<p class="bodytext"><a name="para41"></a><span class="paranum">৪১</span>. <span class="bld">নাসক্খি চিত্তং গহপতিং খমাপেতু</span>ন্তি সো তত্থ গন্ত্বা ‘‘গহপতি, ময্হমেৰ সো দোসো <a name="V3.0335"></a>, খমাহি মে’’তি ৰত্বাপি ‘‘নাহং খমামী’’তি তেন পটিক্খিত্তো মঙ্কুভূতো তং খমাপেতুং নাসক্খি। পুনদেৰ সত্থু সন্তিকং পচ্চাগমাসি। সত্থা ‘‘নাস্স উপাসকো খমিস্সতী’’তি জানন্তোপি ‘‘মানথদ্ধো এস তিংসযোজনং গন্ত্বাৰ পচ্চাগচ্ছতূ’’তি খমনুপাযং অনাচিক্খিত্বাৰ উয্যোজেসি। অথস্স পুন আগতকালে নিহতমানস্স অনুদূতং দত্বা ‘‘গচ্ছ, ইমিনা সদ্ধিং গন্ত্বা উপাসকং খমাপেহী’’তি ৰত্বা ‘‘সমণেন নাম ‘ময্হং ৰিহারো, ময্হং নিৰাসট্ঠানং, ময্হং উপাসকো, ময্হং উপাসিকা’তি মানং ৰা ইস্সং ৰা কাতুং ন ৰট্টতি। এৰং করোন্তস্স হি ইচ্ছামানাদযো কিলেসা ৰড্ঢন্তী’’তি ওৰদন্তো –</p>
<p class="gatha1">‘‘অসন্তং <a name="M3.0368"></a> ভাৰনমিচ্ছেয্য, পুরেক্খারঞ্চ ভিক্খুসু।</p>
<p class="gathalast">আৰাসেসু চ ইস্সরিযং, পূজা পরকুলেসু চ॥</p>
<p class="gatha1">‘‘মমেৰ কত মঞ্ঞন্তু, গিহী পব্বজিতা উভো।</p>
<p class="gatha2">মমেৰাতিৰসা অস্সু, কিচ্চাকিচ্চেসু কিস্মিচি।</p>
<p class="gathalast">ইতি বালস্স সঙ্কপ্পো, ইচ্ছা মানো চ ৰড্ঢতী’’তি॥ (ধ॰ প॰ ৭৩-৭৪) –</p>
<p class="unindented"><span class="bld">ধম্মপদে</span> ইমা গাথা অভাসি।</p>
<p class="bodytext">সুধম্মত্থেরোপি ইমং ওৰাদং সুত্বা সত্থারং ৰন্দিত্বা উট্ঠাযাসনা পদক্খিণং কত্বা তেন অনুদূতেন ভিক্খুনা সদ্ধিং গন্ত্বা উপাসকস্স চক্খুপথে আপত্তিং পটিকরিত্বা উপাসকং খমাপেসি। সো উপাসকেন ‘‘খমামহং ভন্তে, সচে ময্হং দোসো অত্থি, খমথ মে’’তি পটিখমাপিতো সত্থারা দিন্নওৰাদে ঠত্বা কতিপাহেনেৰ সহ পটিসম্ভিদাহি অরহত্তং পাপুণি।</p>
<p class="subhead">আপত্তিযা অদস্সনে উক্খেপনীযকম্মকথাৰণ্ণনা</p>
<p class="bodytext"><a name="para50"></a><span class="paranum">৫০</span>. <span class="bld">তস্সা অদস্সনেযেৰ কম্মং কাতব্ব</span>ন্তি তস্সা অদস্সনেযেৰ উক্খেপনীযকম্মং কাতব্বং। তজ্জনীযাদিকম্মং পন আপত্তিং আরোপেত্বা তস্সা অদস্সনে অপ্পটিকম্মে ৰা ভণ্ডনকারকাদিঅঙ্গেহি কাতব্বং। সেসমেত্থ উত্তানমেৰ।</p>
<p class="centered">কম্মক্খন্ধকৰণ্ণনা নিট্ঠিতা।</p></div>
<p class="chapter">২. পারিৰাসিকক্খন্ধকং</p>
<div class="chaptxt">
<p class="subhead">পারিৰাসিকৰত্তকথাৰণ্ণনা</p>
<p class="bodytext"><a name="para75"></a><span class="paranum">৭৫</span>. পারিৰাসিকক্খন্ধকে <a name="M3.0369"></a> <a name="V3.0336"></a> <span class="bld">নৰকতরং পারিৰাসিক</span>ন্তি অত্তনো নৰকতরং পারিৰাসিকং। পারিৰাসিকস্স হি অত্তনো নৰকতরং পারিৰাসিকং ঠপেত্বা অঞ্ঞে মূলাযপটিকস্সনারহমানত্তারহমানত্তচারিকঅব্ভানারহাপি পকতত্তট্ঠানেযেৰ তিট্ঠন্তি। তেনাহ <span class="bld">‘‘অন্তমসো মূলাযপঅকস্সনারহাদীনম্পী’’</span>তি। পাদে ঘংসেন্তি এতেনাতি <span class="bld">পাদঘংসনং,</span> সক্খরকথলাদি। ‘‘অনুজানামি, ভিক্খৰে, তিস্সো পাদঘংসনিযো সক্খরং কথলং সমুদ্দফেণক’’ন্তি (চূল়ৰ॰ ২৬৯) হি ৰুত্তং। <span class="bld">সদ্ধিৰিহারিকাদীনম্পি সাদিযন্তস্সা</span>তি সদ্ধিৰিহারিকানম্পি অভিৰাদনাদিং সাদিযন্তস্স। ‘‘মা মং গামপ্পৰেসনং আপুচ্ছথা’’তি ৰুত্তে অনাপুচ্ছাপি গামং পৰিসিতুং ৰট্টতি। <span class="bld">যো যো ৰুড্ঢো</span>তি পারিৰাসিকেসু ভিক্খূসু যো যো ৰুড্ঢো। <span class="bld">নৰকতরস্স সাদিতু</span>ন্তি পারিৰাসিকনৰকতরস্স অভিৰাদনাদিং সাদিতুং।</p>
<p class="bodytext"><span class="bld">তত্থেৰা</span>তি সঙ্ঘনৰকট্ঠানেযেৰ। <span class="bld">অত্তনো পাল়িযা পৰারেতব্ব</span>ন্তি অত্তনো ৰস্সগ্গেন পত্তপাল়িযা পৰারেতব্বং, ন পন সব্বেসু পৰারিতেসূতি অত্থো। <span class="bld">যদি পন ন গণ্হাতি ন ৰিস্সজ্জেতী</span>তি যদি পুরিমদিৰসে অত্তনো ন গণ্হাতি গহেত্বা চ ন ৰিস্সজ্জেতি। <span class="bld">চতুস্সালভত্ত</span>ন্তি ভোজনসালাযং পটিপাটিযা দিয্যমানভত্তং। <span class="bld">হত্থপাসে ঠিতেনা</span>তি দাযকস্স হত্থপাসে ঠিতেন।</p>
<p class="bodytext"><a name="para76"></a><span class="paranum">৭৬</span>. <span class="bld">অঞ্ঞো সামণেরো ন গহেতব্বো</span>তি উপজ্ঝাযেন হুত্বা অঞ্ঞো সামণেরো ন গহেতব্বো। <span class="bld">উপজ্ঝং দত্বা গহিতসামণেরাপী</span>তি পকতত্তকালে উপজ্ঝং দত্বা গহিতসামণেরাপি। লদ্ধসম্মুতিকেন আণত্তোপি গরুধম্মেহি অঞ্ঞেহি ৰা ওৰদিতুং লভতীতি আহ <span class="bld">‘‘পটিবলস্স ৰা ভিক্খুস্স ভারো কাতব্বো’’</span>তি। আগতা ভিক্খুনিযো ৰত্তব্বাতি সম্বন্ধো। <span class="bld">সৰচনীয</span>ন্তি সদোসং <a name="V3.0337"></a>। <span class="bld">জেট্ঠকট্ঠানং ন কাতব্ব</span>ন্তি পধানট্ঠানং ন কাতব্বং। কিং তন্তি আহ <span class="bld">‘‘পাতিমোক্খুদ্দেসকেন ৰা’’</span>তিআদি।</p>
<p class="bodytext">রজেহি <a name="M3.0370"></a> হতা উপহতা ভূমি এতিস্সাতি <span class="bld">রজোহতভূমি,</span> রজোকিণ্ণভূমীতি অত্থো। <span class="bld">পচ্চয</span>ন্তি ৰস্সাৰাসিকলাভং সন্ধায ৰুত্তং। <span class="bld">একপস্সে ঠত্বা</span>তি পাল়িং ৰিহায ভিক্খূনং পচ্ছতো ঠত্বা। <span class="bld">সেনাসনং ন লভতী</span>তি সেয্যাপরিযন্তভাগিতায ৰস্সগ্গেন গণ্হিতুং ন লভতি। <span class="bld">অস্সা</span>তি ভৰেয্য। ‘‘আগন্তুকেন আরোচেতব্বং, আগন্তুকস্স আরোচেতব্ব’’ন্তি অৰিসেসেন ৰুত্তত্তা সচে দ্বে পারিৰাসিকা গতট্ঠানে অঞ্ঞমঞ্ঞং পস্সন্তি, উভোহিপি অঞ্ঞমঞ্ঞস্স আরোচেতব্বং। যথা বহি দিস্বা আরোচিতস্স ভিক্খুনো ৰিহারং আগতে পুন আরোচনকিচ্চং নত্থি, এৰং অঞ্ঞং ৰিহারং গতেনপি তত্থ পুব্বে আরোচিতস্স পুন আরোচনকিচ্চং নত্থীতি ৰদন্তি।</p>
<p class="bodytext"><a name="para81"></a><span class="paranum">৮১</span>. <span class="bld">অৰিসেসেনা</span>তি পারিৰাসিকস্স উক্খিত্তকস্স চ অৰিসেসেন। <span class="bld">ওবদ্ধ</span>ন্তি পলিবুদ্ধং।</p>
<p class="bodytext"><a name="para83"></a><span class="paranum">৮৩</span>. <span class="bld">সহৰাসো</span>তি ৰুত্তপ্পকারে ছন্নে পকতত্তেন ভিক্খুনা সদ্ধিং সযনমেৰ অধিপ্পেতং, ন সেসইরিযাপথকপ্পনং। সেসমেত্থ সুৰিঞ্ঞেয্যমেৰ।</p>
<p class="centered">পারিৰাসিকক্খন্ধকৰণ্ণনা নিট্ঠিতা।</p></div>
<p class="chapter">৩. সমুচ্চযক্খন্ধকং</p>
<div class="chaptxt">
<p class="subhead">সুক্কৰিস্সট্ঠিকথাৰণ্ণনা</p>
<p class="bodytext"><a name="para97"></a><span class="paranum">৯৭</span>. সমুচ্চযক্খন্ধকে <a name="M3.0371"></a> <a name="V3.0338"></a> <span class="bld">ৰুত্তনযেন ৰত্তং সমাদাতব্ব</span>ন্তি পারিৰাসিকক্খন্ধকৰণ্ণনাযং ৰুত্তনযেন দ্বীহি পদেহি একেন ৰা সমাদাতব্বং। <span class="bld">ৰেদিযামী</span>তি চিত্তেন সম্পটিচ্ছিত্বা সুখং অনুভৰামি, ন তপ্পচ্চযা অহং দুক্খিতোতি অধিপ্পাযো। <span class="bld">ৰুত্তনযেনেৰ সঙ্ঘমজ্ঝে নিক্খিপিতব্ব</span>ন্তি পারিৰাসিকক্খন্ধকে ৰুত্তনযেন ‘‘মানত্তং নিক্খিপামি, ৰত্তং নিক্খিপামী’’তি ইমেহি দ্বীহি একেন ৰা নিক্খিপিতব্বং। <span class="bld">তস্স আরোচেত্বা নিক্খিপিতব্ব</span>ন্তি অনারোচনেন ৰত্তভেদদুক্কটপরিমোচনত্থং ৰুত্তং। <span class="bld">দ্বে লেড্ডুপাতে অতিক্কমিত্বা</span>তি ভিক্খূনং সজ্ঝাযনসদ্দসৰনূপচারৰিজহনত্থং ৰুত্তং, <span class="bld">মহামগ্গতো ওক্কম্মা</span>তি মগ্গপ্পটিপন্নভিক্খূনং উপচারৰিজহনত্থং, <span class="bld">গুম্বেন ৰা ৰতিযা ৰা পটিচ্ছন্নট্ঠানে</span>তি দস্সনূপচারৰিজহনত্থং। অনিক্খিত্তৰত্তেন অন্তোউপচারগতানং সব্বেসম্পি আরোচেতব্বত্তা <span class="bld">‘‘অযং নিক্খিত্তৰত্তস্স পরিহারো’’</span>তি ৰুত্তং। তত্থ <span class="bld">নিক্খিত্তৰত্তস্সা</span>তি ৰত্তং নিক্খিপিত্বা পরিৰসন্তস্সাতি অত্থো। অযং পনেত্থ থেরস্স অধিপ্পাযো – ৰত্তং নিক্খিপিত্বা পরিৰসন্তস্স উপচারগতানং সব্বেসং আরোচনকিচ্চং নত্থি, দিট্ঠরূপানং সুতসদ্দানং আরোচেতব্বং, অদিট্ঠঅসুতানম্পি অন্তোদ্বাদসহত্থগতানং আরোচেতব্বং। ইদং ৰত্তং নিক্খিপিত্বা পরিৰসন্তস্স লক্খণন্তি।</p>
<p class="subhead">পরিৰাসকথাৰণ্ণনা</p>
<p class="bodytext"><a name="para102"></a><span class="paranum">১০২</span>. ‘‘সতিযেৰ অন্তরাযে অন্তরাযিকসঞ্ঞী ছাদেতি, অচ্ছন্না হোতি। অন্তরাযিকস্স পন অনন্তরাযিকসঞ্ঞায ছাদযতো অচ্ছন্নাৰা’’তিপি পাঠো। <span class="bld">অৰেরী</span>তি হিতকামো। <span class="bld">উদ্ধস্তে অরুণে</span>তি উট্ঠিতে অরুণে। <span class="bld">সুদ্ধস্স সন্তিকে</span>তি সভাগসঙ্ঘাদিসেসং অনাপন্নস্স সন্তিকে। <span class="bld">ৰত্থু</span>ন্তি অসুচিমোচনাদিৰীতিক্কমং।</p>
<p class="bodytext"><span class="bld">সুক্কৰিস্সট্ঠীতি</span> <a name="V3.0339"></a> <span class="bld">ৰত্থু চেৰ গোত্তঞ্চা</span>তি <span class="bld">সুক্কৰিস্সট্ঠী</span>তি ইদং অসুচিমোচনলক্খণস্স ৰীতিক্কমস্স পকাসনতো ৰত্থু চেৰ হোতি, সজাতিযসাধারণৰিজাতিযৰিনিৰত্তসভাৰায সুক্কৰিস্সট্ঠিযা এৰ পকাসনতো গোত্তঞ্চ হোতীতি অত্থো। গং তাযতীতি হি গোত্তং। <span class="bld">সঙ্ঘাদিসেসোতি</span> <a name="M3.0372"></a> <span class="bld">নামঞ্চেৰ আপত্তি চা</span>তি <span class="bld">সঙ্ঘাদিসেসো</span>তি তেন তেন ৰীতিক্কমেন আপন্নস্স আপত্তিনিকাযস্স নামপ্পকাসনতো নামঞ্চেৰ হোতি আপত্তিসভাগত্তা আপত্তি চ।</p>
<p class="bodytext"><span class="bld">তদনুরূপং কম্মৰাচং কত্বা মানত্তং দাতব্ব</span>ন্তি –</p>
<p class="indent">‘‘সুণাতু মে, ভন্তে, সঙ্ঘো, অযং ইত্থন্নামো ভিক্খু একং আপত্তিং আপজ্জি সঞ্চেতনিকং সুক্কৰিস্সট্ঠিং একাহপটিচ্ছন্নং, সো সঙ্ঘং একিস্সা আপত্তিযা সঞ্চেতনিকায সুক্কৰিস্সট্ঠিযা একাহপটিচ্ছন্নায একাহপরিৰাসং যাচি। সঙ্ঘো ইত্থন্নামস্স ভিক্খুনো একিস্সা আপত্তিযা সঞ্চেতনিকায সুক্কৰিস্সট্ঠিযা একাহপটিচ্ছন্নায একাহপরিৰাসং অদাসি। সো পরিৰুত্থপরিৰাসো। অযং ইত্থন্নামো ভিক্খু একং আপত্তিং আপজ্জি সঞ্চেতনিকং সুক্কৰিস্সট্ঠিং অপ্পটিচ্ছন্নং, সো সঙ্ঘং তাসং আপত্তীনং সঞ্চেতনিকানং সুক্কৰিস্সট্ঠীনং পটিচ্ছন্নায চ অপ্পটিচ্ছন্নায চ ছারত্তং মানত্তং যাচতি। যদি সঙ্ঘস্স পত্তকল্লং, সঙ্ঘো ইত্থন্নামস্স ভিক্খুনো দ্বিন্নং আপত্তীনং সঞ্চেতনিকানং সুক্কৰিস্সট্ঠীনং পটিচ্ছন্নায চ অপ্পটিচ্ছন্নায চ ছারত্তং মানত্তং দদেয্য, এসা ঞত্তি।</p>
<p class="indent">সুণাতু মে, ভন্তে…পে॰… সো পরিৰুত্থপরিৰাসো। অযং ইত্থন্নামো ভিক্খু একং আপত্তিং আপজ্জি সঞ্চেতনিকং সুক্কৰিস্সট্ঠিং অপ্পটিচ্ছন্নং, সো সঙ্ঘং তাসং…পে॰… যাচতি। সঙ্ঘো ইত্থন্নামস্স ভিক্খুনো দ্বিন্নং আপত্তীনং সঞ্চেতনিকানং সুক্কৰিস্সট্ঠীনং পটিচ্ছন্নায চ অপ্পটিচ্ছন্নায চ ছারত্তং মানত্তং দেতি। যস্সাযস্মতো খমতি ইত্থন্নামস্স ভিক্খুনো দ্বিন্নং আপত্তীনং সঞ্চেতনিকানং সুক্কৰিস্সট্ঠীনং পটিচ্ছন্নায চ অপ্পটিচ্ছন্নায চ ছারত্তং মানত্তস্স দানং, সো তুণ্হস্স। যস্স নক্খমতি, সো ভাসেয্য।</p>
<p class="indent">দুতিযম্পি এতমত্থং ৰদামি…পে॰… ততিযম্পি এতমত্থং ৰদামি…পে॰…</p>
<p class="indent">দিন্নং সঙ্ঘেন ইত্থন্নামস্স ভিক্খুনো দ্বিন্নং আপত্তীনং সঞ্চেতনিকানং সুক্কৰিস্সট্ঠীনং <a name="V3.0340"></a> পটিচ্ছন্নায চ অপ্পটিচ্ছন্নায চ ছারত্তং মানত্তং, খমতি সঙ্ঘস্স, তস্মা তুণ্হী। এৰমেতং ধারযামীতি –</p>
<p class="unindented">এৰং <a name="M3.0373"></a> কম্মৰাচং কত্বা মানত্তং দাতব্বং। চিণ্ণমানত্তস্স চ ইমিনাৰ নযেন কম্মৰাচং যোজেত্বা অব্ভানং কাতব্বং।</p>
<p class="bodytext"><span class="bld">অঞ্ঞস্মি</span>ন্তি সুদ্ধন্তপরিৰাসৰসেন আপত্তিৰুট্ঠানতো অঞ্ঞস্মিং। দসসতং আপত্তিযো রত্তিসতং ছাদযিত্বাতি যোজেতব্বং।</p>
<p class="centered">পরিৰাসকথাৰণ্ণনা নিট্ঠিতা।</p>
<p class="bodytext"><span class="bld">অত্তনো সীমং সোধেত্বা ৰিহারসীমাযা</span>তি ৰিহারে বদ্ধসীমমেৰ সন্ধায ৰুত্তং। <span class="bld">ৰিহারূপচারতোপি দ্বে লেড্ডুপাতা অতিক্কমিতব্বা</span>তি ভিক্খুৰিহারং সন্ধায ৰদতি গামূপচারাতিক্কমেনেৰ ভিক্খুনীৰিহারূপচারাতিক্কমস্স সিদ্ধত্তা। <span class="bld">ৰিহারস্স চা</span>তি ভিক্খুৰিহারস্স। <span class="bld">গামস্সাতি ন ৰুত্ত</span>ন্তি গামস্স উপচারং মুঞ্চিতুং ৰট্টতীতি ন ৰুত্তং, তস্মা গামূপচারেপি ৰট্টতীতি অধিপ্পাযো।</p>
<p class="bodytext"><span class="bld">তত্থেৰ ঠানং পচ্চাসীসন্তী</span>তি ভিক্খূনং ঠানং পচ্চাসীসন্তি। <span class="bld">পরিৰাসৰত্তাদীন</span>ন্তি পরিৰাসনিস্সযপটিপ্পস্সদ্ধিআদীনং। <span class="bld">যুত্ততরং দিস্সতী</span>তি ইমিনা অনিক্খিত্তৰত্তভিক্খুনা ৰিয ভিক্খুনিযাপি অন্তোউপচারসীমগতানংযেৰ আরোচেতব্বং, ন গামে ঠিতানম্পি গন্ত্বা আরোচেতব্বন্তি দীপেতি। <span class="bld">তস্মিং গামে</span>তি যস্মিং গামে ভিক্খুনুপস্সযো হোতি, তস্মিং গামে। <span class="bld">বহি উপচারসীমায ঠত্বা</span>তি উপচারসীমতো বহি ঠত্বা। <span class="bld">সম্মন্নিত্বা দাতব্বা</span>তি এত্থ সম্মন্নিত্বা দিন্নায সহৰাসেপি রত্তিচ্ছেদো ন হোতি।</p>
<p class="subhead">পটিচ্ছন্নপরিৰাসকথাৰণ্ণনা</p>
<p class="bodytext"><a name="para108"></a><span class="paranum">১০৮</span>. <span class="bld">ৰিসুং মানত্তং চরিতব্ব</span>ন্তি মূলাযপটিকস্সনং অকত্বা ৰিসুং কম্মৰাচায মানত্তং গহেত্বা চরিতব্বং।</p>
<p class="centered">সুক্কৰিস্সট্ঠিকথাৰণ্ণনা নিট্ঠিতা।</p>
<p class="subhead">অগ্ঘসমোধানপরিৰাসকথাৰণ্ণনা</p>
<p class="bodytext"><a name="para134"></a><span class="paranum">১৩৪</span>. <span class="bld">একাপত্তিমূলক</span>ন্তি <a name="M3.0374"></a> <a name="V3.0341"></a> ‘‘একা আপত্তি একাহপ্পটিচ্ছন্না, একা আপত্তি দ্বীহপ্পটিচ্ছন্না’’তিআদিনা ৰুত্তনযং সন্ধায ৰদতি। <span class="bld">আপত্তিৰড্ঢনক</span>ন্তি ‘‘একা আপত্তি একাহপ্পটিচ্ছন্না, দ্বে আপত্তিযো দ্বীহপ্পটিচ্ছন্না’’তিআদিনা ৰুত্তং আপত্তিৰড্ঢনকনযং সন্ধায।</p>
<p class="subhead">দ্বেভিক্খুৰারএকাদসকাদিকথাৰণ্ণনা</p>
<p class="bodytext"><a name="para181"></a><span class="paranum">১৮১</span>. <span class="bld">থুল্লচ্চযাদীহি মিস্সক</span>ন্তি একৰত্থুম্হি পুব্বভাগে আপন্নথুল্লচ্চযদুক্কটেহি মিস্সকং। <span class="bld">মক্খধম্মো</span> নাম ছাদেতুকামতা।</p>
<p class="bodytext"><a name="para182"></a><span class="paranum">১৮২</span>. <span class="bld">সম্বহুলা সঙ্ঘাদিসেসা আপত্তিযো আপজ্জতি পরিমাণম্পী</span>তিআদি জাতিৰসেনেকৰচনং, ভাৰনপুংসকনিদ্দেসো ৰা। সেসমেত্থ পাল়িতো অট্ঠকথাতো চ সুৰিঞ্ঞেয্যমেৰ।</p>
<p class="centered">সমুচ্চযক্খন্ধকৰণ্ণনা নিট্ঠিতা।</p></div>
<p class="chapter">৪. সমথক্খন্ধকং</p>
<div class="chaptxt">
<p class="subhead">সম্মুখাৰিনযকথাৰণ্ণনা</p>
<p class="bodytext"><a name="para187"></a><span class="paranum">১৮৭</span>. সমথক্খন্ধকে <a name="M3.0375"></a> <a name="V3.0342"></a> <span class="bld">সঞ্ঞাপেতী</span>তি এত্থ <span class="bld">সং</span>-সদ্দূপপদো <span class="bld">ঞা</span>-সদ্দো তোসনৰিসিট্ঠে অৰবোধনে ৰত্ততীতি আহ <span class="bld">‘‘পরিতোসেত্বা জানাপেতী’’</span>তি।</p>
<p class="subhead">সতিৰিনযাদিকথাৰণ্ণনা</p>
<p class="bodytext"><a name="para195-200"></a><span class="paranum">১৯৫-২০০</span>. <span class="bld">দেসনামত্তমেৰেত</span>ন্তি ‘‘পঞ্চিমানী’’তি এতং দেসনামত্তং। সতিৰেপুল্লপ্পত্তস্স খীণাসৰস্স দাতব্বো ৰিনযো <span class="bld">সতিৰিনযো</span>। অমূল়্হস্স দাতব্বো ৰিনযো <span class="bld">অমূল়্হৰিনযো</span>। পটিঞ্ঞাতেন করণং <span class="bld">পটিঞ্ঞাতকরণং</span>।</p>
<p class="bodytext"><a name="para212"></a><span class="paranum">২১২</span>. <span class="bld">তিণৰত্থারকসদিসত্তা</span>তি তংসদিসতায তব্বোহারোতি দস্সেতি যথা ‘‘এস ব্রহ্মদত্তো’’তি।</p>
<p class="subhead">অধিকরণকথাৰণ্ণনা</p>
<p class="bodytext"><a name="para216"></a><span class="paranum">২১৬</span>. <span class="bld">ৰিৰাদাধিকরণস্স কিং মূল</span>ন্তিআদীসু <span class="bld">ৰিৰাদমূলানী</span>তি ৰিৰাদস্স মূলানি। <span class="bld">কোধনো</span>তি কুজ্ঝনলক্খণেন কোধেন সমন্নাগতো। <span class="bld">উপনাহী</span>তি ৰেরঅপ্পটিনিস্সগ্গলক্খণেন উপনাহেন সমন্নাগতো। <span class="bld">অগারৰো</span>তি (দী॰ নি॰ অট্ঠ॰ ৩.৩২৩; ম॰ নি॰ অট্ঠ॰ ৩.৪৪) গারৰৰিরহিতো। <span class="bld">অপ্পতিস্সো</span>তি অপ্পতিস্সযো অনীচৰুত্তি। এত্থ পন যো ভিক্খু সত্থরি ধরমানে তীসু কালেসু উপট্ঠানং ন যাতি, সত্থরি অনুপাহনে চঙ্কমন্তে সউপাহনো চঙ্কমতি, নীচে চঙ্কমে চঙ্কমন্তে উচ্চে চঙ্কমতি, হেট্ঠা ৰসন্তে উপরি ৰসতি, সত্থু দস্সনট্ঠানে উভো অংসে পারুপতি, ছত্তং ধারেতি, উপাহনং ধারেতি, নহাযতি, উচ্চারং ৰা পস্সাৰং ৰা করোতি, পরিনিব্বুতে <a name="V3.0343"></a> ৰা পন চেতিযং ৰন্দিতুং ন গচ্ছতি, চেতিযস্স পঞ্ঞাযনট্ঠানে সত্থুদস্সনট্ঠানে ৰুত্তং সব্বং করোতি, অঞ্ঞেহি চ ভিক্খূহি ‘‘কস্মা এৰং করোসি, ন ইদং ৰট্টতি, সম্মাসম্বুদ্ধস্স নাম লজ্জিতুং ৰট্টতী’’তি ৰুত্তে ‘‘তুণ্হী হোহি, বুদ্ধো বুদ্ধোতি ৰদসি, কিং বুদ্ধো নামা’’তি ভণতি, অযং <span class="bld">সত্থরি অগারৰো</span> নাম।</p>
<p class="bodytext">যো <a name="M3.0376"></a> পন ধম্মসৰনে সঙ্ঘুট্ঠে সক্কচ্চং ন গচ্ছতি, সক্কচ্চং ধম্মং ন সুণাতি, নিদ্দাযতি ৰা সল্লপন্তো ৰা নিসীদতি, সক্কচ্চং ন গণ্হাতি ন ৰাচেতি, ‘‘কিং ধম্মে অগারৰং করোসী’’তি ৰুত্তে ‘‘তুণ্হী হোহি, ধম্মো ধম্মোতি ৰদসি, কিং ধম্মো নামা’’তি ৰদতি, অযং <span class="bld">ধম্মে অগারৰো</span> নাম। যো পন থেরেন ভিক্খুনা অনজ্ঝিট্ঠো ধম্মং দেসেতি উদ্দিসতি পঞ্হং কথেতি, ৰুড্ঢে ভিক্খূ ঘট্টেন্তো গচ্ছতি তিট্ঠতি নিসীদতি, দুস্সপল্লত্থিকং ৰা হত্থপল্লত্থিকং ৰা করোতি, সঙ্ঘমজ্ঝে উভো অংসে পারুপতি, ছত্তুপাহনং ধারেতি, ‘‘ভিক্খুসঙ্ঘস্স লজ্জিতুং ৰট্টতী’’তি ৰুত্তেপি ‘‘তুণ্হী হোহি, সঙ্ঘো সঙ্ঘোতি ৰদসি, কিং সঙ্ঘো, মিগসঙ্ঘো অজসঙ্ঘো’’তিআদীনি ৰদতি, অযং <span class="bld">সঙ্ঘে অগারৰো</span> নাম। একভিক্খুস্মিম্পি হি অগারৰে কতে সঙ্ঘে কতোযেৰ হোতি। তিস্সো সিক্খা পন অপূরযমানো <span class="bld">সিক্খায ন পরিপূরকারী</span> নাম।</p>
<p class="bodytext"><span class="bld">অহিতায দুক্খায দেৰমনুস্সান</span>ন্তি (দী॰ নি॰ অট্ঠ॰ ৩.৩২৫; ম॰ নি॰ অট্ঠ॰ ৩.৪২; অ॰ নি॰ অট্ঠ॰ ৩.৬.৩৬) একস্মিং ৰিহারে দ্বিন্নং ভিক্খূনং উপ্পন্নৰিৰাদো কথং দেৰমনুস্সানং অহিতায দুক্খায সংৰত্ততি? কোসম্বকক্খন্ধকে ৰিয হি দ্বীসু ভিক্খূসু ৰিৰাদং আপন্নেসু তস্মিং ৰিহারে তেসং অন্তেৰাসিকা ৰিৰদন্তি, তেসং ওৰাদং গণ্হন্তো ভিক্খুনিসঙ্ঘো ৰিৰদতি, ততো তেসং উপট্ঠাকা ৰিৰদন্তি, অথ মনুস্সানং আরক্খদেৰতা দ্বে কোট্ঠাসা হোন্তি। তত্থ ধম্মৰাদীনং আরক্খদেৰতা ধম্মৰাদিনিযো হোন্তি, অধম্মৰাদীনং অধম্মৰাদিনিযো। ততো আরক্খদেৰতানং মিত্তা ভুম্মদেৰতা ভিজ্জন্তি। এৰং পরম্পরায যাৰ ব্রহ্মলোকা ঠপেত্বা অরিযসাৰকে সব্বে দেৰমনুস্সা দ্বে কোট্ঠাসা হোন্তি। ধম্মৰাদীহি পন অধম্মৰাদিনোৰ বহুতরা হোন্তি। ততো ‘‘যং বহুকেহি গহিতং, তং তচ্ছ’’ন্তি ধম্মং ৰিস্সজ্জেত্বা বহুতরা অধম্মং গণ্হন্তি। তে অধম্মং পুরক্খত্বা ৰিহরন্তা অপাযেসু নিব্বত্তন্তি। এৰং একস্মিং ৰিহারে দ্বিন্নং ভিক্খূনং উপ্পন্নো ৰিৰাদো বহূনং অহিতায দুক্খায হোতি। <span class="bld">অজ্ঝত্তং ৰা</span>তি অত্তনি ৰা অত্তনো পরিসায ৰা। <span class="bld">বহিদ্ধা ৰা</span>তি পরস্মিং ৰা পরস্স পরিসায ৰা। <span class="bld">আযতিং অনৰস্সৰাযা</span>তি আযতিং অনুপ্পাদায।</p>
<p class="bodytext"><span class="bld">মক্খী</span>তি <a name="V3.0344"></a> পরেসং গুণমক্খনলক্খণেন মক্খেন সমন্নাগতো। <span class="bld">পল়াসী</span>তি যুগগ্গাহলক্খণেন পল়াসেন সমন্নাগতো। <span class="bld">ইস্সুকী</span>তি পরসক্কারাদীনং ইস্সাযনলক্খণায <a name="M3.0377"></a> ইস্সায সমন্নাগতো। <span class="bld">মচ্ছরী</span>তি আৰাসমচ্ছরিযাদীহি সমন্নাগতো। <span class="bld">সঠো</span>তি কেরাটিকো। <span class="bld">মাযাৰী</span>তি কতপাপপটিচ্ছাদকো। <span class="bld">পাপিচ্ছো</span>তি অসন্তসম্ভাৰনিচ্ছকো দুস্সীলো। <span class="bld">মিচ্ছাদিট্ঠী</span>তি নত্থিকৰাদী অহেতুকৰাদী অকিরিযৰাদী। <span class="bld">সন্দিট্ঠিপরামাসী</span>তি সযং দিট্ঠমেৰ পরামসতি গণ্হাতি। <span class="bld">আধানগ্গাহী</span>তি দল়্হগ্গাহী। <span class="bld">দুপ্পটিনিস্সগ্গী</span>তি ন সক্কা হোতি গহিতং নিস্সজ্জাপেতুং। এত্থ চ <span class="bld">কোধনো হোতি উপনাহী</span>তিআদিনা পুগ্গলাধিট্ঠাননযেন কোধূপনাহাদযো অকুসলধম্মা ৰিৰাদমূলানীতি দস্সিতানি, তথা <span class="bld">দুট্ঠচিত্তা ৰিৰদন্তী</span>তিআদিনা লোভদোসমোহা। <span class="bld">অদুট্ঠচিত্তা ৰিৰদন্তী</span>তিআদিনা চ অলোভাদযো ৰিৰাদমূলানীতি দস্সিতানি।</p>
<p class="bodytext"><a name="para217"></a><span class="paranum">২১৭</span>. <span class="bld">দুব্বণ্ণো</span>তি পংসুপিসাচকো ৰিয ঝামখাণুৰণ্ণো। <span class="bld">দুদ্দস্সিকো</span>তি ৰিজাতমাতুযাপি অমনাপদস্সনো। <span class="bld">ওকোটিমকো</span>তি লকুণ্ডকো। <span class="bld">কাণো</span>তি একক্খিকাণো ৰা উভযক্খিকাণো ৰা। <span class="bld">কুণী</span>তি একহত্থকুণী ৰা উভযহত্থকুণী ৰা। <span class="bld">খঞ্জো</span>তি একপাদখঞ্জো ৰা উভযপাদখঞ্জো ৰা। <span class="bld">পক্খহতো</span>তি হতপক্খো পীঠসপ্পী।</p>
<p class="bodytext"><a name="para220"></a><span class="paranum">২২০</span>. <span class="bld">ৰিৰাদাধিকরণং কুসলং অকুসলং অব্যাকত</span>ন্তি ৰিৰাদাধিকরণং কিং কুসলং অকুসলং উদাহু অব্যাকতন্তি পুচ্ছতি। <span class="bld">ৰিৰাদাধিকরণং সিযা কুসল</span>ন্তিআদি ৰিস্সজ্জনং। এস নযো সেসেসুপি। ৰিৰদন্তি এতেনাতি <span class="bld">ৰিৰাদো</span>তি আহ <span class="bld">‘‘যেন ৰিৰদন্তি, সো চিত্তুপ্পাদো ৰিৰাদো’’</span>তি। কথং পন সো চিত্তুপ্পাদো অধিকরণং নামাতি আহ <span class="bld">‘‘সমথেহি চ অধিকরণীযতায অধিকরণ’’</span>ন্তি, সমথেহি সমেতব্বতায অধিকরণন্তি অত্থো। ৰিৰাদহেতুভূতস্স হি চিত্তুপ্পাদস্স ৰূপসমেন তপ্পভৰস্স সদ্দস্সপি ৰূপসমো হোতীতি চিত্তুপ্পাদস্স সমথেহি অধিকরণীযতা পরিযাযো সম্ভৰতি।</p>
<p class="bodytext"><a name="para222"></a><span class="paranum">২২২</span>. <span class="bld">আপত্তাধিকরণং সিযা অকুসলং সিযা অব্যাকত</span>ন্তি অযং ৰিকপ্পো পঞ্ঞত্তিৰজ্জংযেৰ সন্ধায ৰুত্তো, ন লোকৰজ্জন্তি দস্সেতুং <span class="bld">‘‘সন্ধাযভাসিতৰসেনা’’</span>তিআদিমাহ। কস্মা পনেত্থ সন্ধাযভাসিতৰসেন অত্থো ৰেদিতব্বোতি আহ <span class="bld">‘‘যস্মিং হী’’</span>তিআদি। <span class="bld">পথৰীখণনাদিকে</span>তি এত্থ <span class="bld">আদি</span>-সদ্দেন ভূতগামপাতব্যতাদিপঞ্ঞত্তিৰজ্জং সিক্খাপদং <a name="M3.0378"></a> সঙ্গণ্হাতি। যো ৰিনযে অপকতঞ্ঞুতায ৰত্তসীসেন সম্মুঞ্জনিআদিনা পথৰীখণনাদীনি করোতি, তদা তস্সুপ্পন্নচিত্তং সন্ধায ৰুত্তং <span class="bld">‘‘কুসলচিত্তং অঙ্গং হোতী’’</span>তি। <span class="bld">অঙ্গং হোতী</span>তি চ ৰত্তসীসেন করোন্তস্সপি ‘‘ইমং পথৰিং খণামী’’তিআদিনা ৰীতিক্কমজাননৰসেন <a name="V3.0345"></a> পৰত্তত্তা তং কুসলচিত্তং আপত্তাধিকরণং, কুসলচিত্তং আপত্তিযা কারণং হোতীতি অত্থো। ন হি ৰীতিক্কমং অজানন্তস্স পথৰীখণনাদীসু আপত্তি সম্ভৰতি। <span class="bld">তস্মিং সতী</span>তি তস্মিং কুসলচিত্তে আপত্তিভাৰেন গহিতে সতীতি অধিপ্পাযো। <span class="bld">তস্মা</span>তি যস্মা কুসলচিত্তে আপত্তিভাৰেন গহিতে সতি ‘‘নত্থি আপত্তাধিকরণং কুসল’’ন্তি ন সক্কা ৰত্তুং, তস্মা। <span class="bld">নযিদং অঙ্গপ্পহোনকচিত্তং সন্ধায ৰুত্ত</span>ন্তি ‘‘আপত্তাধিকরণং সিযা অকুসলং সিযা অব্যাকতং, নত্থি আপত্তাধিকরণং কুসল’’ন্তি ইদং আপত্তিসমুট্ঠাপকভাৰেন অঙ্গপ্পহোনকং আপত্তিযা কারণভূতং চিত্তং সন্ধায ন ৰুত্তং। কিং পন সন্ধায ৰুত্তন্তি আহ <span class="bld">‘‘ইদং পনা’’</span>তিআদি। ভিক্খুম্হি কম্মট্ঠানগতচিত্তেন নিপন্নে নিদ্দাযন্তে ৰা মাতুগামো চে সেয্যং কপ্পেতি, তস্মিং খণে সেয্যাকারেন ৰত্তমানরূপমেৰ আপত্তি, ন কুসলাদিৰসপ্পৰত্তং চিত্তন্তি আহ <span class="bld">‘‘অসঞ্চিচ্চ…পে॰… সহসেয্যাদিৰসেন আপজ্জতো</span> (পরি॰ ৩২৩ অত্থতো সমানং) <span class="bld">অব্যাকতং হোতী’’</span>তি। তস্মিঞ্হি খণে উট্ঠাতব্বে জাতে অনুট্ঠানতো তদাকারপৰত্তো রূপক্খন্ধোৰ আপত্তি।</p>
<p class="bodytext">‘‘আপত্তিং আপজ্জন্তো কুসলচিত্তো ৰা আপজ্জতি অকুসলাব্যাকতচিত্তো ৰা’’তি ৰচনতো কুসলম্পি আপত্তাধিকরণং সিযাতি চে? ন। যো হি আপত্তিং আপজ্জতীতি ৰুচ্চতি, সো তীসু চিত্তেসু অঞ্ঞতরচিত্তসমঙ্গী হুত্বা আপজ্জতি, ন অঞ্ঞথাতি দস্সনত্থং <span class="bld">‘‘কুসলচিত্তো ৰা’’</span>তিআদি ৰুত্তং। অযঞ্হেত্থ অত্থো – পথৰীখণনাদীসু কুসলচিত্তক্খণে ৰীতিক্কমাদিৰসেন পৰত্তরূপসম্ভৰতো কুসলচিত্তো ৰা তথাপৰত্তরূপসঙ্খাতং অব্যাকতাপত্তিং আপজ্জতি, তথা অব্যাকতচিত্তো ৰা অব্যাকতরূপসঙ্খাতং অব্যাকতাপত্তিং আপজ্জতি। পাণাতিপাতাদিং অকুসলচিত্তো ৰা অকুসলাপত্তিং আপজ্জতি, রূপং পনেত্থ অব্বোহারিকং। সুপিনন্তে চ পাণাতিপাতাদিং করোন্তো সহসেয্যাদিৰসেন আপজ্জিতব্বাপত্তিং আপজ্জন্তো অকুসলচিত্তো অব্যাকতাপত্তিং আপজ্জতীতি।</p>
<p class="bodytext"><span class="bld">কুসলচিত্তং</span> <a name="M3.0379"></a> <span class="bld">আপজ্জেয্যা</span>তি এল়কলোমং গহেত্বা কম্মট্ঠানমনসিকারেন তিযোজনং অতিক্কমন্তস্স পঞ্ঞত্তিং অজানিত্বা পদসো ধম্মং ৰাচেন্তস্স চ আপজ্জিতব্বাপত্তিযা কুসলচিত্তং আপজ্জেয্য। <span class="bld">ন চ তত্থ ৰিজ্জমানম্পি কুসলচিত্তং আপত্তিযা অঙ্গ</span>ন্তি তস্মিং ৰিজ্জমানম্পি কুসলচিত্তং আপত্তিযা অঙ্গং ন হোতি, সযং আপত্তি ন হোতীতি অত্থো। <span class="bld">চলিতপ্পৰত্তান</span>ন্তি চলিতানং পৰত্তানঞ্চ। চলিতো কাযো, পৰত্তা ৰাচা। <span class="bld">অঞ্ঞতরমেৰ অঙ্গ</span>ন্তি কাযৰাচানং অঞ্ঞতরমেৰ আপত্তীতি অত্থো। <span class="bld">তঞ্চ রূপক্খন্ধপরিযাপন্নত্তা অব্যাকত</span>ন্তি ইমিনা অব্যাকতমাপত্তাধিকরণং, নাঞ্ঞন্তি দস্সেতি।</p>
<p class="bodytext">যদি <a name="V3.0346"></a> এৰং ‘‘সাপত্তিকস্স, ভিক্খৰে, নিরযং ৰা ৰদামি তিরচ্ছানযোনিং ৰা’’তি ৰচনতো অব্যাকতস্সপি ৰিপাকধম্মতা আপজ্জেয্যাতি? নাপজ্জেয্য। অসঞ্চিচ্চ আপন্না হি আপত্তিযো যাৰ সো ন জানাতি, তাৰ অনন্তরাযকরা, জানিত্বা ছাদেন্তো পন ছাদনপ্পচ্চযা অঞ্ঞং দুক্কটসঙ্খাতং অকুসলমাপত্তাধিকরণমাপজ্জতি, তঞ্চ অকুসলসভাৰত্তা সগ্গমোক্খানং অন্তরাযকরণন্তি সাপত্তিকস্স অপাযগামিতা ৰুত্তা। অব্যাকতং পন আপত্তাধিকরণং অৰিপাকধম্মমেৰাতি নিট্ঠমেত্থ গন্তব্বং। তেনেৰ <span class="bld">পোরাণগণ্ঠিপদেসু</span>পি ‘‘পুথুজ্জনো কল্যাণপুথুজ্জনো সেক্খো অরহাতি চত্তারো পুগ্গলে দস্সেত্বা তেসু অরহতো আপত্তাধিকরণং অব্যাকতমেৰ, তথা সেক্খানং, তথা কল্যাণপুথুজ্জনস্স অসঞ্চিচ্চ ৰীতিক্কমকালে অব্যাকতমেৰ। ইতরস্স অকুসলম্পি হোতি অব্যাকতম্পি। যস্মা চস্স সঞ্চিচ্চ ৰীতিক্কমকালে অকুসলমেৰ হোতি, তস্মা ৰুত্তং ‘নত্থি আপত্তাধিকরণং কুসল’ন্তি। সব্বত্থ এৰং অব্যাকতন্তি ৰিপাকাভাৰমত্তং সন্ধায ৰুত্ত’’ন্তি লিখিতং। যঞ্চ আপত্তাধিকরণং অকুসলং, তম্পি দেসিতং ৰুট্ঠিতং ৰা অনন্তরাযকরং। যথা হি অরিযূপৰাদকম্মং অকুসলম্পি সমানং অচ্চযং দেসেত্বা খমাপনেন পযোগসম্পত্তিপটিবাহিতত্তা অৰিপাকধম্মতং আপন্নং অহোসিকম্মং হোতি, এৰমিদম্পি দেসিতং ৰুট্ঠিতং ৰা পযোগসম্পত্তিপটিবাহিতত্তা অৰিপাকধম্মতায অহোসিকম্মভাৰেন অনন্তরাযকরং জাতং। তেনেৰ ‘‘সাপত্তিকস্স, ভিক্খৰে, নিরযং ৰা ৰদামি তিরচ্ছানযোনিং ৰা’’তি সাপত্তিকস্সেৰ অপাযগামিতা ৰুত্তা।</p>
<p class="subhead">অধিকরণৰূপসমনসমথকথাৰণ্ণনা</p>
<p class="bodytext"><a name="para228"></a><span class="paranum">২২৮</span>. ৰিৰাদসঙ্খাতে <a name="M3.0380"></a> অত্থে পচ্চত্থিকা <span class="bld">অত্থপচ্চত্থিকা</span>।</p>
<p class="bodytext"><a name="para229"></a><span class="paranum">২২৯</span>. <span class="bld">সম্মুখাৰিনযস্মি</span>ন্তি সম্মুখাৰিনযভাৰে।</p>
<p class="bodytext"><a name="para230"></a><span class="paranum">২৩০</span>. <span class="bld">অন্তরেনা</span>তি কারণেন।</p>
<p class="bodytext"><a name="para231"></a><span class="paranum">২৩১</span>. উব্বাহিকায খীযনকে পাচিত্তি ন ৰুত্তা তত্থ ছন্দদানস্স নত্থিতায।</p>
<p class="bodytext"><a name="para236"></a><span class="paranum">২৩৬</span>. <span class="bld">তস্স খো ত</span>ন্তি এত্থ <span class="bld">খো ত</span>ন্তি নিপাতমত্তং।</p>
<p class="bodytext"><a name="para238"></a><span class="paranum">২৩৮</span>. ‘‘কা <a name="V3.0347"></a> চ তত্থ তস্সপাপিযসিকাযা’’তি পোত্থকেসু লিখন্তি। ‘‘কা চ তস্সপাপিযসিকা’’তি এৰং পনেত্থ পাঠো ৰেদিতব্বো।</p>
<p class="bodytext"><a name="para242"></a><span class="paranum">২৪২</span>. <span class="bld">কিচ্চাধিকরণং একেন সমথেন সম্মতী</span>তি এত্থ ‘‘কিচ্চমেৰ কিচ্চাধিকরণ’’ন্তি (পারা॰ অট্ঠ॰ ২.৩৮৫-৮৬) ৰচনতো অপলোকনকম্মাদীনমেতং অধিৰচনং। তং ৰিৰাদাধিকরণাদীনি ৰিয সমথেহি সমেতব্বং ন হোতি, কিন্তু সম্মুখাৰিনযেন সম্পজ্জতি, তস্মা <span class="bld">সম্মতী</span>তি এত্থ সম্পজ্জতীতি অত্থো গহেতব্বো। সেসমেত্থ সুৰিঞ্ঞেয্যমেৰ।</p>
<p class="centered">সমথক্খন্ধকৰণ্ণনা নিট্ঠিতা।</p></div>
<p class="chapter">৫. খুদ্দকৰত্থুক্খন্ধকং</p>
<div class="chaptxt">
<p class="subhead">খুদ্দকৰত্থুকথাৰণ্ণনা</p>
<p class="bodytext"><a name="para243"></a><span class="paranum">২৪৩</span>. খুদ্দকৰত্থুক্খন্ধকে <a name="M3.0381"></a> <a name="V3.0348"></a> <span class="bld">অট্ঠপদাকারেনা</span>তি অট্ঠপদফলকাকারেন, জূতফলকসদিসন্তি ৰুত্তং হোতি। <span class="bld">মল্লকমূলসণ্ঠানেনা</span>তি খেল়মল্লকমূলসণ্ঠানেন।</p>
<p class="bodytext"><a name="para245"></a><span class="paranum">২৪৫</span>. <span class="bld">মুত্তোলম্বকাদীন</span>ন্তি <span class="bld">আদি</span>-সদ্দেন কুণ্ডলাদিং সঙ্গণ্হাতি। <span class="bld">পলম্বকসুত্ত</span>ন্তি যঞ্ঞোপচিতাকারেন ওলম্বকসুত্তং।</p>
<p class="bodytext"><a name="para246"></a><span class="paranum">২৪৬</span>. <span class="bld">চিক্কলেনা</span>তি সিলেসেন।</p>
<p class="bodytext"><a name="para248"></a><span class="paranum">২৪৮</span>. <span class="bld">সাধুগীত</span>ন্তি অনিচ্চতাদিপটিসংযুত্তগীতং।</p>
<p class="bodytext"><a name="para249"></a><span class="paranum">২৪৯</span>. <span class="bld">চতুরস্সেন ৰত্তেনা</span>তি পরিপুণ্ণেন উচ্চারণৰত্তেন। তরঙ্গৰত্তাদীনং উচ্চারণৰিধানানি নট্ঠপ্পযোগানি। <span class="bld">বাহিরলোমি</span>ন্তি ভাৰনপুংসকনিদ্দেসো, যথা তস্স উণ্ণপাৰারস্স বহিদ্ধা লোমানি দিস্সন্তি, তথা ধারেন্তস্স দুক্কটন্তি ৰুত্তং হোতি।</p>
<p class="bodytext"><a name="para251"></a><span class="paranum">২৫১</span>. <span class="bld">ইমানি চত্তারি অহিরাজকুলানী</span>তি (অ॰ নি॰ অট্ঠ॰ ২.৪.৬৭) ইদং দট্ঠৰিসে সন্ধায ৰুত্তং। যে হি কেচি দট্ঠৰিসা, সব্বে তে ইমেসং চতুন্নং অহিরাজকুলানং অব্ভন্তরগতাৰ হোন্তি। <span class="bld">অত্তগুত্তিযা</span>তি অত্তনো গুত্তত্থায। <span class="bld">অত্তরক্খাযা</span>তি অত্তনো রক্খণত্থায। <span class="bld">অত্তপরিত্তংকাতু</span>ন্তি অত্তনো পরিত্তাণত্থায অত্তপরিত্তং নাম কাতুং অনুজানামীতি অত্থো।</p>
<p class="bodytext">ইদানি যথা তং পরিত্তং কাতব্বং, তং দস্সেতুং <span class="bld">‘‘এৰঞ্চ পন ভিক্খৰে’’</span>তিআদিমাহ। তত্থ <a name="V3.0349"></a> (জা॰ অট্ঠ॰ ২.২.১০৫) <span class="bld">ৰিরূপক্খেহী</span>তি ৰিরূপক্খনাগকুলেহি। সেসেসুপি এসেৰ নযো। সহযোগে চেতং করণৰচনং, এতেহি সহ ময্হং মিত্তভাৰোতি ৰুত্তং হোতি <span class="bld">অপাদকেহী</span>তি অপাদকসত্তেহি। সেসেসুপি এসেৰ নযো। <span class="bld">সব্বে সত্তা</span>তি ইতো পুব্বে এত্তকেন ঠানেন <a name="M3.0382"></a> ওদিস্সকমেত্তং কথেত্বা ইদানি অনোদিস্সকমেত্তং কথেতুং ইদমারদ্ধং। তত্থ <span class="bld">সত্তা পাণা ভূতা</span>তি সব্বানেতানি পুগ্গলৰেৰচনানেৰ। <span class="bld">ভদ্রানি পস্সন্তূ</span>তি ভদ্রানি আরম্মণানি পস্সন্তু। <span class="bld">মা কঞ্চি পাপমাগমা</span>তি কঞ্চি সত্তং পাপকং লামকং মা আগচ্ছতু।</p>
<p class="bodytext"><span class="bld">অপ্পমাণো বুদ্ধো</span>তি এত্থ <span class="bld">বুদ্ধো</span>তি বুদ্ধগুণা ৰেদিতব্বা, তে হি অপ্পমাণা নাম। সেসদ্বযেসুপি এসেৰ নযো, <span class="bld">পমাণৰন্তানী</span>তি গুণপ্পমাণেন যুত্তানি। <span class="bld">উণ্ণনাভী</span>তি লোমসনাভিকো মক্কটকো। <span class="bld">সরবূ</span>তি ঘরগোল়িকা। <span class="bld">কতা মে রক্খা কতং মে পরিত্ত</span>ন্তি মযা এত্তকস্স জনস্স রক্খা চ পরিত্তাণঞ্চ কতং। <span class="bld">পটিক্কমন্তু ভূতানী</span>তি সব্বেপি মে কতপরিত্তাণা সত্তা অপগচ্ছন্তু, মা মং ৰিহেঠযিংসূতি অত্থো। <span class="bld">সোহ</span>ন্তি যস্স মম এতেহি সব্বেহিপি মেত্তং, সো অহং ভগৰতো নমো করোমি, ৰিপস্সীআদীনঞ্চ সত্তন্নং সম্মাসম্বুদ্ধানং নমো করোমীতি সম্বন্ধো।</p>
<p class="bodytext"><span class="bld">অঞ্ঞম্হি ছেতব্বম্হী</span>তি রাগানুসযং সন্ধায ৰদতি। <span class="bld">তাদিসং ৰা দুক্খ</span>ন্তি মুট্ঠিআদীহি দুক্খং উপ্পাদেন্তস্স।</p>
<p class="bodytext"><a name="para252"></a><span class="paranum">২৫২</span>. <span class="bld">জালানি পরিক্খিপাপেত্বা</span>তি পরিস্সযমোচনত্থঞ্চেৰ পমাদেন গল়িতানং আভরণাদীনং রক্খণত্থঞ্চ জালানি করণ্ডকাকারেন পরিক্খিপাপেত্বা। <span class="bld">চন্দনগণ্ঠি আগন্ত্বা জালে লগ্গা</span>তি একো কির রত্তচন্দনরুক্খো গঙ্গায উপরিতীরে জাতো গঙ্গোদকেন ধোতমূলো পতিত্বা তত্থ তত্থ পাসাণেসু সম্ভিজ্জমানো ৰিপ্পকিরি। ততো একা ঘটপ্পমাণা ঘটিকা পাসাণেসু ঘংসিযমানা উদকঊমীহি পোথিযমানা মট্ঠা হুত্বা অনুপুব্বেন ৰুয্হমানা সেৰালপরিযোনদ্ধা আগন্ত্বা তস্মিং জালে লগ্গি। তং সন্ধাযেতং ৰুত্তং। <span class="bld">লেখ</span>ন্তি লিখিতগহিতং চুণ্ণং। <span class="bld">উড্ডিত্বা</span>তি ৰেল়ুপরম্পরায উদ্ধং পাপেত্বা, উট্ঠাপেত্বাতি ৰুত্তং হোতি। <span class="bld">ওহরতূ</span>তি ইদ্ধিযা ওতারেত্বা গণ্হতু।</p>
<p class="bodytext">পূরণকস্সপাদযো <span class="bld">ছ সত্থারো</span>। তত্থ (দী॰ নি॰ অট্ঠ॰ ১.১৫১-১৫২; ম॰ নি॰ অট্ঠ॰ ১.৩১২) <span class="bld">পূরণো</span>তি তস্স সত্থুপটিঞ্ঞস্স নামং। <span class="bld">কস্সপো</span>তি গোত্তং। সো কির অঞ্ঞতরস্স কুলস্স একূনদাসসতং পূরযমানো জাতো। তেনস্স ‘‘পূরণো’’তি নামং অকংসু। মঙ্গলদাসত্তা <a name="V3.0350"></a> চস্স কতং ‘‘দুক্কট’’ন্তি ৰত্তা নত্থি, অকতং ৰা ‘‘ন কত’’ন্তি <a name="M3.0383"></a>। সো ‘‘কিমহং এত্থ ৰসামী’’তি পলাযি। অথস্স চোরা ৰত্থানি অচ্ছিন্দিংসু। সো পণ্ণেন ৰা তিণেন ৰা পটিচ্ছাদেতুম্পি অজানন্তো জাতরূপেনেৰ একং গামং পাৰিসি। মনুস্সা তং দিস্বা ‘‘অযং সমণো অরহা অপ্পিচ্ছো, নত্থি ইমিনা সদিসো’’তি পূৰভত্তাদীনি গহেত্বা উপসঙ্কমন্তি। সো ‘‘ময্হং সাটকং অনিৰত্থভাৰেন ইদং উপ্পন্ন’’ন্তি ততো পট্ঠায সাটকং লভিত্বাপি ন নিৰাসেসি, তদেৰ পব্বজ্জং অগ্গহেসি। তস্স সন্তিকে অঞ্ঞেপি অঞ্ঞেপীতি পঞ্চসতা মনুস্সা পব্বজিংসু। এৰমযং গণাচরিযো হুত্বা ‘‘সত্থা’’তি লোকে পাকটো অহোসি।</p>
<p class="bodytext"><span class="bld">মক্খলী</span>তি তস্স নামং। গোসালায জাতত্তা <span class="bld">গোসালো</span>তি দুতিযনামং। তং কির সকদ্দমায ভূমিযা তেলঘটং গহেত্বা গচ্ছন্তং ‘‘তাত মা খলী’’তি সামিকো আহ। সো পমাদেন খলিত্বা পতিত্বা সামিকস্স ভযেন পলাযিতুং আরদ্ধো। সামিকো উপধাৰিত্বা সাটককণ্ণে অগ্গহেসি, সো সাটকং ছড্ডেত্বা অচেলকো হুত্বা পলাযি। সেসং পূরণসদিসমেৰ।</p>
<p class="bodytext"><span class="bld">অজিতো</span>তি তস্স নামং। কেসকম্বলং ধারেতীতি <span class="bld">কেসকম্বলো</span>। ইতি নামদ্বযং সংসন্দিত্বা ‘‘অজিতো কেসকম্বলো’’তি ৰুচ্চতি। তত্থ <span class="bld">কেসকম্বলো</span> নাম মনুস্সানং কেসেহি কতকম্বলো। ততো পটিকিট্ঠতরং ৰত্থং নাম নত্থি। যথাহ ‘‘সেয্যথাপি, ভিক্খৰে, যানি কানিচি তন্তাৰুতানং ৰত্থানং, কেসকম্বলো তেসং পটিকিট্ঠো অক্খাযতি। কেসকম্বলো, ভিক্খৰে, সীতে সীতো উণ্হে উণ্হো দুব্বণ্ণো দুগ্গন্ধো দুক্খসম্ফস্সো’’তি (অ॰ নি॰ ৩.১৩৮)।</p>
<p class="bodytext"><span class="bld">পকুধো</span>তি তস্স নামং। <span class="bld">কচ্চাযনো</span>তি গোত্তং। ইতি নামগোত্তং সংসন্দিত্বা ‘‘পকুধো কচ্চাযনো’’তি ৰুচ্চতি। সীতূদকপটিক্খিত্তকো এস, ৰচ্চং কত্বাপি উদককিচ্চং ন করোতি, উণ্হোদকং ৰা কঞ্জিযং ৰা লভিত্বা করোতি, নদিং ৰা মগ্গোদকং ৰা অতিক্কম্ম ‘‘সীলং মে ভিন্ন’’ন্তি ৰালিকথূপং কত্বা সীলং অধিট্ঠায গচ্ছতি। এৰরূপনিস্সিরিকলদ্ধিকো এস।</p>
<p class="bodytext"><span class="bld">সঞ্চযো</span>তি তস্স নামং। বেলট্ঠস্স পুত্তো <span class="bld">বেলট্ঠপুত্তো</span>। ‘‘অম্হাকং গণ্ঠনকিলেসো পলিবুন্ধনকিলেসো নত্থি, কিলেসগণ্ঠিরহিতা ময’’ন্তি <a name="M3.0384"></a> এৰংৰাদিতায লদ্ধনামৰসেন <span class="bld">নিগণ্ঠো</span>। নাটস্স পুত্তোতি <span class="bld">নাটপুত্তো</span>।</p>
<p class="bodytext"><span class="bld">পিণ্ডোলভারদ্বাজো</span>তি <a name="V3.0351"></a> (উদা॰ অট্ঠ॰ ৩৬) পিণ্ডং উলমানো পরিযেসমানো পব্বজিতোতি <span class="bld">পিণ্ডোলো</span>। সো কির পরিজিণ্ণভোগো ব্রাহ্মণো হুত্বা মহন্তং ভিক্খুসঙ্ঘস্স লাভসক্কারং দিস্বা পিণ্ডত্থায নিক্খমিত্বা পব্বজিতো। সো মহন্তং কপল্লপত্তং ‘‘পত্ত’’ন্তি গহেত্বা চরতি, কপল্লপূরং যাগুং পিৰতি, ভত্তং ভুঞ্জতি, পূৰখজ্জকঞ্চ খাদতি। অথস্স মহগ্ঘসভাৰং সত্থু আরোচযিংসু। সত্থা তস্স পত্তত্থৰিকং নানুজানি। থেরো হেট্ঠামঞ্চে পত্তং নিকুজ্জিত্বা ঠপেতি। সো ঠপেন্তোপি ঘংসেন্তোৰ পণামেত্বা ঠপেতি, গণ্হন্তোপি ঘংসেন্তোৰ আকড্ঢিত্বা গণ্হাতি। তং গচ্ছন্তে গচ্ছন্তে কালে ঘংসনেন পরিক্খীণং নাল়িকোদনমত্তস্সেৰ গণ্হনকং জাতং। ততো সত্থু আরোচেসুং। অথস্স সত্থা পত্তত্থৰিকং অনুজানি। থেরো অপরেন সমযেন ইন্দ্রিযভাৰনং ভাৰেন্তো অগ্গফলে অরহত্তে পতিট্ঠাসি। ইতি সো পুব্বে সৰিসেসং পিণ্ডত্থায উলতীতি <span class="bld">পিণ্ডোলো</span>। গোত্তেন পন <span class="bld">ভারদ্বাজো</span>তি উভযং একতো কত্বা ‘‘পিণ্ডোলভারদ্বাজো’’তি ৰুচ্চতি।</p>
<p class="bodytext">‘‘অথ খো আযস্মা পিণ্ডোলভারদ্বাজো…পে॰… এতদৰোচা’’তি কস্মা এৰমাহংসু? সো কির (ধ॰ প॰ অট্ঠ॰ ২.১৮০ দেৰোরোহণৰত্থু) সেট্ঠি নেৰ সম্মাদিট্ঠি, ন মিচ্ছাদিট্ঠি, মজ্ঝত্তধাতুকো। সো চিন্তেসি ‘‘ময্হং গেহে চন্দনং বহু, কিং নু খো ইমিনা করিস্সামী’’তি। অথস্স এতদহোসি ‘‘ইমস্মিং লোকে ‘মযং অরহন্তো, মযং অরহন্তো’তি ৰত্তারো বহূ, অহং একং অরহন্তম্পি ন জানামি, গেহে ভমং যোজেত্বা পত্তং লিখাপেত্বা সিক্কায ঠপেত্বা ৰেল়ুপরম্পরায সট্ঠিহত্থমত্তে আকাসে ওলম্বাপেত্বা ‘সচে অরহা অত্থি, আকাসেনাগন্ত্বা গণ্হাতূ’তি ৰক্খামি। যো তং গহেস্সতি, তস্স সপুত্তদারো সরণং গমিস্সামী’’তি। সো চিন্তিতনিযামেনেৰ পত্তং লিখাপেত্বা ৰেল়ুপরম্পরায উস্সাপেত্বা ‘‘যো ইমস্মিং লোকে অরহা, সো আকাসেন আগন্ত্বা ইমং পত্তং গণ্হাতূ’’তি আহ।</p>
<p class="bodytext">তদা <a name="M3.0385"></a> ছ সত্থারো ‘‘অম্হাকং এস অনুচ্ছৰিকো, অম্হাকমেৰ নং দেহী’’তি ৰদিংসু। সো ‘‘আকাসেনাগন্ত্বা গণ্হথা’’তি আহ। ছট্ঠে দিৰসে নিগণ্ঠো নাটপুত্তো অন্তেৰাসিকে পেসেসি ‘‘গচ্ছথ সেট্ঠিং এৰং ৰদেথ ‘অম্হাকং আচরিযস্সেৰ অনুচ্ছৰিকো, মা অপ্পমত্তকস্স কারণা আকাসেন আগমনং করি, দেহি কির তে পত্ত’ন্তি’’। তে গন্ত্বা সেট্ঠিং তথা ৰদিংসু। সেট্ঠি ‘‘আকাসেনাগন্ত্বা গণ্হিতুং সমত্থোৰ গণ্হাতূ’’তি আহ। নাটপুত্তো সযং গন্তুকামো হুত্বা অন্তেৰাসিকানং সঞ্ঞং অদাসি ‘‘অহং একং হত্থঞ্চ পাদঞ্চ উক্খিপিত্বা উপ্পতিতুকামো ৰিয ভৰিস্সামি, তুম্হে মং ‘আচরিয কিং করোথ, দারুমযপত্তস্স কারণা পটিচ্ছন্নং অরহত্তগুণং মহাজনস্স মা দস্সযিত্থা’তি ৰত্বা মং হত্থেসু চ পাদেসু চ গহেত্বা আকড্ঢন্তা <a name="V3.0352"></a> ভূমিযং পাতেয্যাথা’’তি। সো তত্থ গন্ত্বা সেট্ঠিং আহ ‘‘মহাসেট্ঠি অযং পত্তো অঞ্ঞেসং নানুচ্ছৰিকো, মা তে অপ্পমত্তকস্স কারণা মম আকাসে উপ্পতনং রুচ্চি, দেহি মে পত্ত’’ন্তি। ভন্তে, আকাসেন উপ্পতিত্বাৰ গণ্হথাতি। ততো নাটপুত্তো ‘‘তেন হি অপেথ অপেথা’’তি অন্তেৰাসিকে অপনেত্বা ‘‘আকাসে উপ্পতিস্সামী’’তি একং হত্থঞ্চ পাদঞ্চ উক্খিপি। অথ নং অন্তেৰাসিকা ‘‘আচরিয, কিং নামেতং করোথ, ছৰস্স দারুমযপত্তস্স কারণা পটিচ্ছন্নগুণেন তুম্হেহি মহাজনস্স দস্সিতেন কো অত্থো’’তি তং হত্থপাদেসু গহেত্বা আকড্ঢিত্বা ভূমিযং পাতেসুং। সো সেট্ঠিং আহ ‘‘মহাসেট্ঠি, ইমে মে উপ্পতিতুং ন দেন্তি, দেহি মে পত্ত’’ন্তি। উপ্পতিত্বাৰ গণ্হথ ভন্তেতি। এৰং তিত্থিযা ছ দিৰসানি ৰাযমিত্বাপি পত্তং ন লভিংসুযেৰ।</p>
<p class="bodytext">অথ সত্তমে দিৰসে আযস্মতো চ মোগ্গল্লানস্স আযস্মতো চ পিণ্ডোলভারদ্বাজস্স ‘‘রাজগহে পিণ্ডায চরিস্সামা’’তি গন্ত্বা একস্মিং পিট্ঠিপাসাণে ঠত্বা চীৰরং পারুপনকালে ধুত্তকা কথং সমুট্ঠাপেসুং ‘‘হম্ভো পুব্বে ছ সত্থারো ‘মযং অরহন্তাম্হা’তি ৰিচরিংসু, রাজগহসেট্ঠিনো পন অজ্জ সত্তমো দিৰসো পত্তং উস্সাপেত্বা ঠপযতো ‘সচে অরহা অত্থি, আকাসেনাগন্ত্বা গণ্হাতূ’তি ৰদন্তস্স, একোপি ‘অহং অরহা’তি আকাসে উপ্পতন্তো নত্থি, অজ্জ নো লোকে অরহন্তানং নত্থিভাৰো ঞাতো’’তি। তং কথং সুত্বা আযস্মা মহামোগ্গল্লানো আযস্মন্তং পিণ্ডোলভারদ্বাজং <a name="M3.0386"></a> আহ ‘‘সুতং তে, আৰুসো ভারদ্বাজ, ইমেসং ৰচনং, ইমে বুদ্ধসাসনং পরিগ্গণ্হন্তা ৰিয ৰদন্তি, ত্বঞ্চ মহিদ্ধিকো মহানুভাৰো, গচ্ছেতং পত্তং আকাসেন গন্ত্বা গণ্হাহী’’তি। ‘‘আৰুসো মোগ্গল্লান, ত্বং ‘ইদ্ধিমন্তানং অগ্গো’তি পাকটো, ত্বং এতং গণ্হ, তযি পন অগ্গণ্হন্তে অহং গণ্হিস্সামী’’তি আহ। অথ আযস্মা মহামোগ্গল্লানো ‘‘গণ্হাৰুসো’’তি আহ। ইতি তে লোকস্স অরহন্তেহি অসুঞ্ঞভাৰদস্সনত্থং এৰমাহংসু।</p>
<p class="bodytext"><span class="bld">তিক্খত্তুং রাজগহং অনুপরিযাযী</span>তি তিক্খত্তুং রাজগহং অনুগন্ত্বা পরিব্ভমি। ‘‘সত্তক্খত্তু’’ন্তিপি ৰদন্তি। থেরো কির অভিঞ্ঞাপাদকং ঝানং সমাপজ্জিত্বা উট্ঠায তিগাৰুতং পিট্ঠিপাসাণং অন্তন্তেন পরিচ্ছিন্দন্তো তূলপিচু ৰিয আকাসে উট্ঠাপেত্বা রাজগহনগরস্স উপরি সত্তক্খত্তুং অনুপরিযাযি। সো তিগাৰুতপ্পমাণস্স নগরস্স অপিধানং ৰিয পঞ্ঞাযি। নগরৰাসিনো ‘‘পাসাণো নো অৰত্থরিত্বা গণ্হাতী’’তি ভীতা সুপ্পাদীনি মত্থকে কত্বা তত্থ তত্থ নিলীযিংসু। সত্তমে ৰারে থেরো পিট্ঠিপাসাণং ভিন্দিত্বা অত্তানং দস্সেতি। মহাজনো থেরং দিস্বা ‘‘ভন্তে পিণ্ডোলভারদ্বাজ, তৰ পাসাণং গাল়্হং কত্বা গণ্হ, মা <a name="V3.0353"></a> নো সব্বে নাসযী’’তি আহ। থেরো পাসাণং পাদন্তেন খিপিত্বা ৰিস্সজ্জেসি। সো গন্ত্বা যথাঠানেযেৰ পতিট্ঠাসি। থেরো সেট্ঠিস্স গেহমত্থকে অট্ঠাসি। তং দিস্বা সেট্ঠি উরেন নিপজ্জিত্বা ‘‘ওতর সামী’’তি ৰত্বা আকাসতো ওতিণ্ণং থেরং নিসীদাপেত্বা পত্তং গহেত্বা চতুমধুরপুণ্ণং কত্বা থেরস্স অদাসি। থেরো পত্তং গহেত্বা ৰিহারাভিমুখো পাযাসি। অথস্স যে অরঞ্ঞগতা পাটিহারিযং নাদ্দসংসু, তে সন্নিপতিত্বা ‘‘ভন্তে, অম্হাকম্পি পাটিহারিযং দস্সেহী’’তি থেরং অনুবন্ধিংসু। সো তেসং তেসং পাটিহারিযং দস্সেন্তো ৰিহারং অগমাসি। সত্থা তং অনুবন্ধিত্বা উন্নাদেন্তস্স মহাজনস্স সদ্দং সুত্বা ‘‘আনন্দ, কস্সেসো সদ্দো’’তি পুচ্ছি। তেন ৰুত্তং <span class="bld">‘‘অস্সোসি খো ভগৰা…পে॰… কিং নু খো সো, আনন্দ, উচ্চাসদ্দো মহাসদ্দো’’</span>তি।</p>
<p class="bodytext"><span class="bld">ৰিকুব্বনিদ্ধিযা পাটিহারিযং পটিক্খিত্ত</span>ন্তি এত্থ <span class="bld">ৰিকুব্বনিদ্ধি</span> নাম ‘‘সো পকতিৰণ্ণং ৰিজহিত্বা কুমারকৰণ্ণং ৰা দস্সেতি নাগৰণ্ণং ৰা, ৰিৰিধম্পি সেনাব্যূহং দস্সেতী’’তি (পটি॰ ম॰ ৩.১৩) এৰমাগতা পকতিৰণ্ণৰিজহনৰিকারৰসেন পৰত্তা <a name="M3.0387"></a> ইদ্ধি। <span class="bld">অধিট্ঠানিদ্ধি</span> পন ‘‘পকতিযা একো বহুকং আৰজ্জতি সতং ৰা সহস্সং ৰা সতসহস্সং ৰা, আৰজ্জিত্বা ঞাণেন অধিট্ঠাতি ‘বহুকো হোমী’’’তি (পটি॰ ম॰ ৩.১০ দসইদ্ধিনিদ্দেস) এৰং ৰিভজিত্বা দস্সিতা অধিট্ঠানৰসেন নিপ্ফন্না ইদ্ধি।</p>
<p class="bodytext"><a name="para253-254"></a><span class="paranum">২৫৩-২৫৪</span>. <span class="bld">ন অচ্ছুপিযন্তী</span>তি ন সুফস্সিতানি হোন্তি। <span class="bld">রূপকাকিণ্ণানী</span>তি ইত্থিরূপাদীহি আকিণ্ণানি। <span class="bld">ভূমিআধারকে</span>তি ৰলযাধারকে। <span class="bld">দারুআধারকদণ্ডাধারকেসূ</span>তি একদারুনা কতআধারকে বহূহি দণ্ডকেহি কতআধারকে ৰাতি অত্থো, তীহি দণ্ডেহি কতো পন ন ৰট্টতি। <span class="bld">ভূমিযং পন নিক্কুজ্জিত্বা একমেৰ ঠপেতব্ব</span>ন্তি এত্থ দ্বে ঠপেন্তেন উপরি ঠপিতপত্তং একেন পস্সেন ভূমিযং ফুসাপেত্বা ঠপেতুং ৰট্টতীতি ৰদন্তি। <span class="bld">আলিন্দকমিড্ঢিকাদীন</span>ন্তি পমুখমিড্ঢিকানং। <span class="bld">পরিৰত্তিত্বা তত্থেৰ পতিট্ঠাতী</span>তি এত্থ ‘‘পরিৰত্তিত্বা ততিযৰারে তত্থেৰ মিড্ঢিযা পতিট্ঠাতী’’তি <span class="bld">গণ্ঠিপদেসু</span> ৰুত্তং। <span class="bld">পরিভণ্ডং</span> নাম গেহস্স বহি কুট্টপাদস্স থিরভাৰত্থং কতা তনুকমিড্ঢিকা ৰুচ্চতি। <span class="bld">তনুকমিড্ঢিকাযা</span>তি খুদ্দকমিড্ঢিকায। মিড্ঢন্তেপি আধারকে ঠপেতুং ৰট্টতি। ‘‘অনুজানামি, ভিক্খৰে, আধারক’’ন্তি হি ৰচনতো মিড্ঢাদীসু যত্থ কত্থচি আধারকং ঠপেত্বা তত্থ পত্তং ঠপেতুং ৰট্টতি আধারকে ঠপনোকাসস্স অনিযমিতত্তাতি ৰদন্তি। ‘‘পত্তমাল়ো নাম ৰট্টেত্বা পত্তানং অগমনত্থং ৰট্টং ৰা চতুরস্সং ৰা ইট্ঠকাদীহি পরিক্খিপিত্বা কতো’’তি <span class="bld">গণ্ঠিপদেসু</span> ৰুত্তং।</p>
<p class="bodytext"><a name="para255"></a><span class="paranum">২৫৫</span>. <span class="bld">ঘটিক</span>ন্তি উপরি যোজিতং অগ্গল়ং। <span class="bld">তাৰকালিকং পরিভুঞ্জিতুং ৰট্টতী</span>তি সকিদেৰ গহেত্বা <a name="V3.0354"></a> তেন আমিসং পরিভুঞ্জিত্বা ছড্ডেতুং ৰট্টতীতি অধিপ্পাযো। <span class="bld">ঘটিকটাহে</span>তি ভাজনকপালে। <span class="bld">অভুং মে</span>তি এত্থ ভৰতীতি <span class="bld">ভূ,</span> ৰড্ঢি। ন ভূতি <span class="bld">অভূ,</span> অৰড্ঢি। ভযৰসেন পন সা ইত্থী ‘‘অভু’’ন্তি আহ, ৰিনাসো ময্হন্তি অত্থো। <span class="bld">ছৰসীসস্স পত্ত</span>ন্তি ছৰসীসমযং পত্তং। পকতিৰিকারসম্বন্ধে চেতং সামিৰচনং, অভেদেপি ৰা ভেদূপচারেনাযং ৰোহারো ‘‘সিলাপুত্তকস্স সরীর’’ন্তিআদীসু ৰিয।</p>
<p class="bodytext"><span class="bld">চব্বেত্বা</span>তি খাদিত্বা। <span class="bld">একং উদকগণ্ডুসং গহেত্বা</span>তি ৰামহত্থেনেৰ পত্তং উক্খিপিত্বা মুখেন গণ্ডুসং গহেত্বা। <span class="bld">উচ্ছিট্ঠহত্থেনা</span>তি সামিসেন হত্থেন। <span class="bld">এত্তাৰতা</span>তি একগণ্ডুসগহণমত্তেন। <span class="bld">লুঞ্চিত্বা</span>তি ততো মংসং <a name="M3.0388"></a> উদ্ধরিত্বা। এতেসু সব্বেসু পণ্ণত্তিং জানাতু ৰা মা ৰা, আপত্তিযেৰ।</p>
<p class="bodytext"><a name="para256"></a><span class="paranum">২৫৬</span>. <span class="bld">কিণ্ণচুণ্ণেনা</span>তি সুরাকিণ্ণচুণ্ণেন। <span class="bld">‘‘অনুৰাতং পরিভণ্ড</span>ন্তি কিলঞ্জাদীসু করোন্তী’’তি <span class="bld">গণ্ঠিপদেসু</span> ৰুত্তং। <span class="bld">বিদলক</span>ন্তি দুগুণকরণসঙ্খাতস্স কিরিযাৰিসেসস্স অধিৰচনং। কস্স দুগুণকরণং? যেন কিলঞ্জাদিনা মহন্তং কথিনং অত্থতং, তস্স। তঞ্হি দণ্ডকথিনপ্পমাণেন পরিযন্তে সংহরিত্বা দুগুণং কাতব্বং। <span class="bld">পটিগ্গহ</span>ন্তি অঙ্গুলিকঞ্চুকং।</p>
<p class="bodytext"><a name="para257-259"></a><span class="paranum">২৫৭-২৫৯</span>. <span class="bld">পাতি</span> নাম পটিগ্গহণসণ্ঠানেন কতো ভাজনৰিসেসো। <span class="bld">ন সম্মতী</span>তি নপ্পহোতি।</p>
<p class="bodytext"><a name="para260-262"></a><span class="paranum">২৬০-২৬২</span>. <span class="bld">নীচৰত্থুকং চিনিতু</span>ন্তি বহিকুট্টস্স সমন্ততো নীচৰত্থুকং কত্বা চিনিতুং। <span class="bld">অরহটঘটিযন্তং</span> নাম সকটচক্কসণ্ঠানং অরে অরে ঘটিকানি বন্ধিত্বা একেন দ্বীহি ৰা পরিব্ভমিযমানং যন্তং।</p>
<p class="bodytext"><a name="para263"></a><span class="paranum">২৬৩</span>. <span class="bld">আৰিদ্ধপক্খপাসক</span>ন্তি কণ্ণিকমণ্ডলস্স সমন্তা ঠপিতপক্খপাসকং। <span class="bld">মণ্ডলে</span>তি কণ্ণিকমণ্ডলে। <span class="bld">পক্খপাসকে ঠপেত্বা</span>তি সমন্তা পক্খপাসকফলকানি ঠপেত্বা।</p>
<p class="bodytext"><a name="para264"></a><span class="paranum">২৬৪</span>. ‘‘নমতকং সন্থতসদিস’’ন্তি <span class="bld">গণ্ঠিপদেসু</span> ৰুত্তং। <span class="bld">চম্মখণ্ডপরিহারেন পরিভুঞ্জিতব্ব</span>ন্তি অনধিট্ঠহিত্বা পরিভুঞ্জিতব্বং। <span class="bld">এত্থেৰ পৰিট্ঠানী</span>তি মল়োরিকায এৰ অন্তোগধানি। পুব্বে পত্তসঙ্গোপনত্থং আধারকো অনুঞ্ঞাতো, ইদানি ভুঞ্জনত্থং।</p>
<p class="bodytext"><a name="para265"></a><span class="paranum">২৬৫</span>. <span class="bld">নিক্কুজ্জিতব্বো</span>তি <a name="V3.0355"></a> তেন দিন্নস্স দেয্যধম্মস্স অপ্পটিগ্গহণত্থং পত্তনিক্কুজ্জনকম্মৰাচায নিক্কুজ্জিতব্বো, ন অধোমুখঠপনেন। তেনেৰাহ <span class="bld">‘‘এৰঞ্চ পন, ভিক্খৰে, নিক্কুজ্জিতব্বো’’</span>তিআদি। <span class="bld">অলাভাযা</span>তি চতুন্নং পচ্চযানং অলাভত্থায। <span class="bld">অনত্থাযা</span>তি উপদ্দৰায অৰড্ঢিযা।</p>
<p class="bodytext"><a name="para266"></a><span class="paranum">২৬৬</span>. <span class="bld">পসাদেস্সামা</span>তি আযাচিস্সাম। <span class="bld">এতদৰোচা</span>তি ‘‘অপ্পতিরূপং মযা কতং, ভগৰা পন মহন্তেপি অগুণে অচিন্তেত্বা ময্হং অচ্চযং পটিগ্গণ্হিস্সতী’’তি মঞ্ঞমানো এতং ‘‘অচ্চযো মং ভন্তে’’তিআদিৰচনং অৰোচ <a name="M3.0389"></a>। তত্থ ঞাযপটিপত্তিং অতিচ্চ এতি পৰত্ততীতি <span class="bld">অচ্চযো,</span> অপরাধো। <span class="bld">মং অচ্চগমা</span>তি মং অতিক্কম্ম অভিভৰিত্বা পৰত্তো। পুরিসেন মদ্দিত্বা অভিভৰিত্বা পৰত্তিতোপি হি অপরাধো অত্থতো পুরিসং অতিচ্চ অভিভৰিত্বা পৰত্তো নাম হোতি। <span class="bld">পটিগ্গণ্হাতূ</span>তি খমতু। <span class="bld">আযতিং সংৰরাযা</span>তি অনাগতে সংৰরণত্থায পুন এৰরূপস্স অপরাধস্স দোসস্স খলিতস্স অকরণত্থায। <span class="bld">তগ্ঘা</span>তি একংসেন। <span class="bld">যথাধম্মং পটিকরোসী</span>তি যথা ধম্মো ঠিতো, তথেৰ করোসি, খমাপেসীতি ৰুত্তং হোতি। <span class="bld">তং তে মযং পটিগ্গণ্হামা</span>তি তং তৰ অপরাধং মযং খমাম। <span class="bld">ৰুড্ঢি হেসা, আৰুসো ৰড্ঢ, অরিযস্স ৰিনযে</span>তি এসা, আৰুসো ৰড্ঢ, অরিযস্স ৰিনযে বুদ্ধস্স ভগৰতো সাসনে ৰুড্ঢি নাম। কতমা? অচ্চযং অচ্চযতো দিস্বা যথাধম্মং পটিকরিত্বা আযতিং সংৰরাপজ্জনা। দেসনং পন পুগ্গলাধিট্ঠানং করোন্তো <span class="bld">‘‘যো অচ্চযং অচ্চযতো দিস্বা যথাধম্মং পটিকরোতি, আযতিং সংৰরং আপজ্জতী’’</span>তি আহ।</p>
<p class="bodytext"><a name="para268"></a><span class="paranum">২৬৮</span>. বোধিরাজকুমারৰত্থুম্হি (ম॰ নি॰ অট্ঠ॰ ২.৩২৪ আদযো) <span class="bld">কোকনদো</span>তি <span class="bld">কোকনদং</span> ৰুচ্চতি পদুমং, সো চ মঙ্গলপাসাদো ওলোকনপদুমং দস্সেত্বা কতো, তস্মা ‘‘কোকনদো’’তি সঙ্খং লভি। <span class="bld">যাৰ পচ্ছিমসোপানকল়েৰরা</span>তি এত্থ <span class="bld">পচ্ছিমসোপানকল়েৰর</span>ন্তি পঠমসোপানফলকং ৰুত্তং তস্স সব্বপচ্ছা দুস্সেন সন্থতত্তা। উপরিমসোপানফলকতো পট্ঠায হি সোপানং সন্থতং। <span class="bld">অদ্দসা খো</span>তি ওলোকনত্থংযেৰ দ্বারকোট্ঠকে ঠিতো অদ্দস।</p>
<p class="bodytext"><span class="bld">ভগৰা তুণ্হী অহোসী</span>তি ‘‘কিস্স নু খো অত্থায রাজকুমারেন অযং মহাসক্কারো কতো’’তি আৰজ্জেন্তো পুত্তপত্থনায কতভাৰং অঞ্ঞাসি। সো হি রাজপুত্তো অপুত্তকো। সুতঞ্চানেন অহোসি ‘‘বুদ্ধানং কির অধিকারং কত্বা মনসা ইচ্ছিতং লভন্তী’’তি। সো ‘‘সচাহং পুত্তং লভিস্সামি, সম্মাসম্বুদ্ধো ইমং চেলপটিকং অক্কমিস্সতি। নো চে লভিস্সামি, ন অক্কমিস্সতী’’তি পত্থনং কত্বা সন্থরাপেসি। অথ ভগৰা ‘‘নিব্বত্তিস্সতি নু খো এতস্স পুত্তো’’তি আৰজ্জেত্বা ‘‘ন নিব্বত্তিস্সতী’’তি অদ্দস। পুব্বে কির সো একস্মিং <a name="V3.0356"></a> দীপে ৰসমানো <a name="M3.0390"></a> সমানচ্ছন্দেন সকুণপোতকে খাদি। সচস্স মাতুগামো পুঞ্ঞৰা ভৰেয্য, পুত্তং লভেয্য। উভোহি পন সমানচ্ছন্দেহি হুত্বা পাপকম্মং কতং, তেনস্স পুত্তো ন নিব্বত্তিস্সতীতি অঞ্ঞাসি। দুস্সে পন অক্কন্তে ‘‘বুদ্ধানং অধিকারং কত্বা পত্থিতং লভন্তীতি লোকে অনুস্সৰো, মযা চ মহাঅধিকারো কতো, ন চ পুত্তং লভামি, তুচ্ছং ইদং ৰচন’’ন্তি মিচ্ছাগহণং গণ্হেয্য। তিত্থিযাপি ‘‘নত্থি সমণানং অকত্তব্বং নাম, চেলপটিকং মদ্দন্তা আহিণ্ডন্তী’’তি উজ্ঝাযেয্যুং। এতরহি চ অক্কমন্তেসু বহূ ভিক্খূ পরচিত্তৰিদুনো, তে ভব্বতং জানিত্বা অক্কমিস্সন্তি, অভব্বতং জানিত্বা ন অক্কমিস্সন্তি। অনাগতে পন উপনিস্সযো মন্দো ভৰিস্সতি, অনাগতং ন জানিস্সন্তি, তেসু অক্কমন্তেসু সচে পত্থিতং ইজ্ঝিস্সতি, ইচ্চেতং কুসলং। নো চে ইজ্ঝিস্সতি, ‘‘পুব্বে ভিক্খুসঙ্ঘস্স অধিকারং কত্বা ইচ্ছিতিচ্ছিতং লভন্তি, ইদানি ন লভন্তি, তেযেৰ মঞ্ঞে ভিক্খূ পটিপত্তিপূরকা অহেসুং, ইমে পন পটিপত্তিং পূরেতুং ন সক্কোন্তী’’তি মনুস্সা ৰিপ্পটিসারিনো ভৰিস্সন্তীতি ইমেহি তীহি কারণেহি ভগৰা অক্কমিতুং অনিচ্ছন্তো তুণ্হী অহোসি। <span class="bld">পচ্ছিমং জনতং তথাগতো অনুকম্পতী</span>তি ইদং পন থেরো ৰুত্তেসু কারণেসু ততিযং কারণং সন্ধাযাহ। মঙ্গলং ইচ্ছন্তীতি <span class="bld">মঙ্গলিকা</span>।</p>
<p class="bodytext"><a name="para269"></a><span class="paranum">২৬৯</span>. <span class="bld">বীজনি</span>ন্তি চতুরস্সবীজনিং। <span class="bld">তালৰণ্ট</span>ন্তি তালপত্তাদীহি কতং মণ্ডলিকবীজনিং।</p>
<p class="bodytext"><a name="para270-275"></a><span class="paranum">২৭০-২৭৫</span>. <span class="bld">‘‘একপণ্ণচ্ছত্তং</span> নাম তালপত্ত’’ন্তি <span class="bld">গণ্ঠিপদেসু</span> ৰুত্তং। <span class="bld">কম্মসতেনা</span>তি এত্থ <span class="bld">সত</span>-সদ্দো অনেকপরিযাযো, অনেকেন কম্মেনাতি অত্থো, মহতা উস্সাহেনাতি ৰুত্তং হোতি। <span class="bld">রুধী</span>তি খুদ্দকৰণং।</p>
<p class="bodytext"><a name="para278"></a><span class="paranum">২৭৮</span>. ‘‘অকাযবন্ধনেন সঞ্চিচ্চ অসঞ্চিচ্চ ৰা গামপ্পৰেসনে আপত্তি। সরিতট্ঠানতো বন্ধিত্বা পৰিসিতব্বং নিৰত্তিতব্বং ৰা’’তি <span class="bld">গণ্ঠিপদেসু</span> ৰুত্তং। <span class="bld">মুরজৰট্টিসণ্ঠানং ৰেঠেত্বা কত</span>ন্তি বহূ রজ্জুকে একতো কত্বা নানাৰণ্ণেহি সুত্তেহি ৰেঠেত্বা মুরজৰট্টিসদিসং কতং। তেনেৰ <span class="bld">দুতিযপারাজিকৰণ্ণনাযং</span> (পারা॰ অট্ঠ॰ ১.৮৫ পাল়িমুত্তকৰিনিচ্ছয) ৰুত্তং ‘‘বহূ রজ্জুকে একতো কত্বা একেন <a name="M3.0391"></a> নিরন্তরং ৰেঠেত্বা কতং বহুরজ্জুকন্তি ন ৰত্তব্বং, তং ৰট্টতী’’তি। তত্থ যং ৰত্তব্বং, তং হেট্ঠা ৰুত্তমেৰ। <span class="bld">মুদ্দিককাযবন্ধনং</span> নাম চতুরস্সং অকত্বা সজ্জিতং। <span class="bld">পামঙ্গদসা</span> চতুরস্সা। <span class="bld">মুদিঙ্গসণ্ঠানেনা</span>তি ৰরকসীসাকারেন। <span class="bld">পাসন্তো</span>তি দসামূলং।</p>
<p class="bodytext"><a name="para280-282"></a><span class="paranum">২৮০-২৮২</span>. <span class="bld">মুণ্ডৰট্টী</span>তি <a name="V3.0357"></a> মল্লকম্মকরাদযো। <span class="bld">পমাণঙ্গুলেনা</span>তি ৰড্ঢকীঅঙ্গুলং সন্ধায ৰুত্তং। সেসমেত্থ পাল়িতো অট্ঠকথাতো চ সুৰিঞ্ঞেয্যমেৰ।</p>
<p class="centered">খুদ্দকৰত্থুক্খন্ধকৰণ্ণনা নিট্ঠিতা।</p></div>
<p class="chapter">৬. সেনাসনক্খন্ধকং</p>
<div class="chaptxt">
<p class="subhead">ৰিহারানুজাননকথাৰণ্ণনা</p>
<p class="bodytext"><a name="para294"></a><span class="paranum">২৯৪</span>. সেনাসনক্খন্ধকে <a name="M3.0392"></a> <a name="V3.0358"></a> <span class="bld">সেনাসনং অপঞ্ঞত্তং হোতী</span>তি ৰিহারসেনাসনং সন্ধায ৰুত্তং। চতুব্বিধঞ্হি (ম॰ নি॰ অট্ট॰ ১.২৯৬) সেনাসনং ৰিহারসেনাসনং মঞ্চপীঠসেনাসনং সন্থতসেনাসনং ওকাসসেনাসনন্তি। তত্থ ‘‘মঞ্চোপি সেনাসনং, পীঠম্পি ভিসিপি বিম্বোহনম্পি ৰিহারোপি অড্ঢযোগোপি পাসাদোপি হম্মিযম্পি গুহাপি অট্টোপি মাল়োপি লেণম্পি ৰেল়ুগুম্বোপি রুক্খমূলম্পি মণ্ডপোপি সেনাসনং। যত্থ ৰা পন ভিক্খূ পটিক্কমন্তি, সব্বমেতং সেনাসন’’ন্তি (ৰিভ॰ ৫২৭) ৰচনতো ৰিহারো অড্ঢযোগো পাসাদো হম্মিযং গুহাতি ইদং <span class="bld">ৰিহারসেনাসনং</span> নাম। মঞ্চো পীঠং ভিসি বিম্বোহনন্তি ইদং <span class="bld">মঞ্চপীঠসেনাসনং</span> নাম। চিমিলিকা চম্মখণ্ডো তিণসন্থারো পণ্ণসন্থারোতি ইদং <span class="bld">সন্থতসেনাসনং</span> নাম। যত্থ ৰা পন ভিক্খূ পটিক্কমন্তীতি ইদং <span class="bld">ওকাসসেনাসনং</span> নাম।</p>
<p class="bodytext"><span class="bld">রুক্খমূলে</span>তিআদীসু <span class="bld">রুক্খমূলসেনাসনং</span> নাম যংকিঞ্চি সন্দচ্ছাযং ৰিৰিত্তং রুক্খমূলং। <span class="bld">পব্বতো</span> নাম সেলো। তত্থ হি উদকসোণ্ডীসু উদককিচ্চং কত্বা সীতায রুক্খচ্ছাযায নিসিন্না নানাদিসাসু খাযমানাসু সীতেন ৰাতেন বীজিযমানা সমণধম্মং করোন্তি। <span class="bld">কন্দরে</span>তি <span class="bld">কং</span> ৰুচ্চতি উদকং, তেন দারিতো উদকেন ভিন্নো পব্বতপ্পদেসো <span class="bld">কন্দরং</span>। যং ‘‘নিতম্ব’’ন্তিপি ‘‘নদীকুঞ্জ’’ন্তিপি ৰদন্তি। তত্থ হি রজতপট্টসদিসা ৰালিকা হোতি, মত্থকে মণিৰিতানং ৰিয ৰনগহনং, মণিক্খন্ধসদিসং উদকং সন্দতি, এৰরূপং কন্দরং ওরুয্হ পানীযং পিৰিত্বা গত্তানি সীতং কত্বা ৰালিকং উস্সাপেত্বা পংসুকূলচীৰরং পঞ্ঞপেত্বা তত্থ নিসিন্না তে ভিক্খূ সমণধম্মং করোন্তি। <span class="bld">গিরিগুহা</span> নাম দ্বিন্নং পব্বতানং অন্তরা, একস্মিংযেৰ ৰা উমঙ্গসদিসং মহাৰিৰরং।</p>
<p class="bodytext">‘‘ৰনপত্থন্তি দূরানমেতং সেনাসনানং অধিৰচন’’ন্তিআদিৰচনতো (ৰিভ॰ ৫৩১) যত্থ ন <a name="V3.0359"></a> কসন্তি ন ৰপন্তি, তাদিসং মনুস্সানং উপচারট্ঠানং অতিক্কমিত্বা ঠিতং অরঞ্ঞকসেনাসনং ‘‘ৰনপত্থ’’ন্তি ৰুচ্চতি। <span class="bld">অজ্ঝোকাসো</span> নাম কেনচি <a name="M3.0393"></a> অচ্ছন্নো পদেসো। আকঙ্খমানা পনেত্থ চীৰরকুটিং কত্বা ৰসন্তি। <span class="bld">পলালপুঞ্জে</span>তি পলালরাসিম্হি। মহাপলালপুঞ্জতো হি পলালং নিক্কড্ঢিত্বা পব্ভারলেণসদিসে আলযে করোন্তি, গচ্ছগুম্বাদীনম্পি উপরি পলালং পরিক্খিপিত্বা হেট্ঠা নিসিন্না সমণধম্মং করোন্তি, তং সন্ধাযেতং ৰুত্তং। <span class="bld">পঞ্চ লেণানী</span>তি পঞ্চ লীযনট্ঠানানি। নিলীযন্তি এত্থ ভিক্খূতি লেণানি, ৰিহারাদীনমেতং অধিৰচনং। <span class="bld">সুপণ্ণৰঙ্কগেহ</span>ন্তি গরুল়পক্খসণ্ঠানেন কতগেহং।</p>
<p class="bodytext"><a name="para295"></a><span class="paranum">২৯৫</span>. অনুমোদনগাথাসু <span class="bld">সীত</span>ন্তি অজ্ঝত্তধাতুক্খোভৰসেন ৰা বহিদ্ধউতুৰিপরিণামৰসএন ৰা উপ্পজ্জনকসীতং। <span class="bld">উণ্হ</span>ন্তি অগ্গিসন্তাপং, তস্স ৰনদাহাদীসু ৰা সম্ভৰো দট্ঠব্বো। <span class="bld">পটিহন্তী</span>তি বাধতি। যথা তদুভযৰসেন কাযচিত্তানং বাধনং ন হোতি, এৰং করোতি। সীতুণ্হব্ভাহতে হি সরীরে ৰিক্খিত্তচিত্তো ভিক্খু যোনিসো পদহিতুং ন সক্কোতি। <span class="bld">ৰাল়মিগানী</span>তি সীহব্যগ্ঘাদিৰাল়মিগে। গুত্তসেনাসনঞ্হি পৰিসিত্বা দ্বারং পিধায নিসিন্নস্স তে পরিস্সযা ন হোন্তি। <span class="bld">সরীসপে</span>তি যে কেচি সরন্তে গচ্ছন্তে দীঘজাতিকে। <span class="bld">মকসে</span>তি নিদস্সনমত্তমেতং, ডংসাদীনম্পি এতেনেৰ সঙ্গহো দট্ঠব্বো। <span class="bld">সিসিরে</span>তি সিসিরকালৰসেন সত্তাহৰদ্ধলিকাদিৰসেন চ উপ্পন্নে সিসিরসম্ফস্সে। <span class="bld">ৰুট্ঠিযো</span>তি যদা তদা উপ্পন্না ৰস্সৰুট্ঠিযো।</p>
<p class="bodytext"><span class="bld">ৰাতাতপো ঘোরো</span>তি রুক্খগচ্ছাদীনং উম্মূলভঞ্জনাদিৰসেন পৰত্তিযা ঘোরো সরজঅরজাদিভেদো ৰাতো চেৰ গিম্হপরিল়াহসমযেসু উপ্পত্তিযা ঘোরো সূরিযাতপো চ <span class="bld">পটিহঞ্ঞতি</span> পটিবাহীযতি। <span class="bld">লেণত্থ</span>ন্তি নানারম্মণতো চিত্তং নিৰত্তেত্বা পটিসল্লানারামত্থং। <span class="bld">সুখত্থ</span>ন্তি ৰুত্তপরিস্সযাভাৰেন ফাসুৰিহারত্থং। <span class="bld">ঝাযিতু</span>ন্তি অট্ঠতিংসারম্মণেসু যত্থ কত্থচি চিত্তং উপনিজ্ঝাযিতুং। <span class="bld">ৰিপস্সিতু</span>ন্তি অনিচ্চাদিতো সঙ্খারে সম্মসিতুং।</p>
<p class="bodytext"><span class="bld">ৰিহারে</span>তি পতিস্সযে। <span class="bld">কারযে</span>তি কারাপেয্য। <span class="bld">রম্মে</span>তি মনোরমে নিৰাসসুখে। <span class="bld">ৰাসযেত্থ বহুস্সুতে</span>তি কারেত্বা পন এত্থ ৰিহারেসু বহুস্সুতে সীলৰন্তে কল্যাণধম্মে নিৰাসেয্য। তে নিৰাসেন্তো পন তেসং বহুস্সুতানং যথা পচ্চযেহি কিলমথো ন হোতি, এৰং অন্নঞ্চ <a name="M3.0394"></a> পানঞ্চ ৰত্থসেনাসনানি চ দদেয্য উজুভূতেসু অজ্ঝাসযসম্পন্নেসু কম্মফলানং রতনত্তযগুণানঞ্চ সদ্দহনেন ৰিপ্পসন্নেন চেতসা।</p>
<p class="bodytext">ইদানি গহট্ঠপব্বজিতানং অঞ্ঞমঞ্ঞুপকারিতং দস্সেতুং <span class="bld">‘‘তে তস্সা’’</span>তি গাথমাহ। তত্থ <span class="bld">তে</span>তি <a name="V3.0360"></a> তে বহুস্সুতা। <span class="bld">তস্সা</span>তি উপাসকস্স। <span class="bld">ধম্মং দেসেন্তী</span>তি সকলৰট্টদুক্খাপনূদনং সদ্ধম্মং দেসেন্তি। <span class="bld">যং সো ধম্মং ইধঞ্ঞাযা</span>তি সো পুগ্গলো যং সদ্ধম্মং ইমস্মিং সাসনে সম্মা পটিপজ্জনেন জানিত্বা অগ্গমগ্গাধিগমেন অনাসৰো হুত্বা পরিনিব্বাযতি।</p>
<p class="bodytext"><span class="bld">সো চ সব্বদদো হোতী</span>তি আৰাসদানস্মিং দিন্নে সব্বদানং দিন্নমেৰ হোতীতি কত্বা ৰুত্তং। তথা হি (সং॰ নি॰ অট্ঠ॰ ১.১.৪২) দ্বে তযো গামে পিণ্ডায চরিত্বা কিঞ্চি অলদ্ধা আগতস্সপি ছাযূদকসম্পন্নং আরামং পৰিসিত্বা নহাযিত্বা পতিস্সযে মুহুত্তং নিপজ্জিত্বা উট্ঠায নিসিন্নস্স কাযে বলং আহরিত্বা পক্খিত্তং ৰিয হোতি, বহি ৰিচরন্তস্স চ কাযে ৰণ্ণধাতু ৰাতাতপেহি কিলমতি, পতিস্সযং পৰিসিত্বা দ্বারং পিধায মুহুত্তং নিপন্নস্স ৰিসভাগসন্ততি ৰূপসম্মতি, সভাগসন্ততি পতিট্ঠাতি, ৰণ্ণধাতু আহরিত্বা পক্খিত্তা ৰিয হোতি, বহি ৰিচরন্তস্স চ পাদে কণ্টকো ৰিজ্ঝতি, খাণু পহরতি, সরীসপাদিপরিস্সযা চেৰ চোরভযঞ্চ উপ্পজ্জতি, পতিস্সযং পৰিসিত্বা দ্বারং পিধায নিপন্নস্স সব্বে পরিস্সযা ন হোন্তি, সজ্ঝাযন্তস্স ধম্মপীতিসুখং, কম্মট্ঠানং মনসিকরোন্তস্স উপসমসুখঞ্চ উপ্পজ্জতি বহিদ্ধাৰিক্খেপাভাৰতো, বহি ৰিচরন্তস্স চ সেদা মুচ্চন্তি, অক্খীনি ফন্দন্তি, সেনাসনং পৰিসনক্খণে মঞ্চপীঠানি ন পঞ্ঞাযন্তি, মুহুত্তং নিসিন্নস্স পন অক্খিপসাদো আহরিত্বা পক্খিত্তো ৰিয হোতি, দ্বারৰাতপানমঞ্চপীঠাদীনি পঞ্ঞাযন্তি, এতস্মিঞ্চ আৰাসে ৰসন্তং দিস্বা মনুস্সা চতূহি পচ্চযেহি সক্কচ্চং উপট্ঠহন্তি। তেন ৰুত্তং ‘‘সো চ সব্বদদো হোতি, যো দদাতি উপস্সয’’ন্তি।</p>
<p class="bodytext"><a name="para296"></a><span class="paranum">২৯৬</span>. <span class="bld">আৰিঞ্ছনচ্ছিদ্দ</span>ন্তি যত্থ অঙ্গুলিং পৰেসেত্বা দ্বারং আকড্ঢন্তা দ্বারবাহং ফুসাপেন্তি, তস্সেতং অধিৰচনং। <span class="bld">আৰিঞ্ছনরজ্জু</span>ন্তি কৰাটেযেৰ ছিদ্দং কত্বা তত্থ পৰেসেত্বা যেন রজ্জুকেন কড্ঢন্তা দ্বারং ফুসাপেন্তি, তং আৰিঞ্ছনরজ্জুকং। সেনাসনপরিভোগে অকপ্পিযচম্মং নাম নত্থীতি <a name="M3.0395"></a> দস্সনত্থং <span class="bld">‘‘সচেপি দীপিনঙ্গুট্ঠেন কতা হোতি, ৰট্টতিযেৰা’’</span>তি ৰুত্তং। <span class="bld">চেতিযে ৰেদিকাসদিস</span>ন্তি ৰাতপানবাহাসু চেতিযে ৰেদিকায ৰিয পট্টিকাদীহি দস্সেত্বা কতং। <span class="bld">থম্ভকৰাতপানং</span> নাম তিরিযং দারূনি অদত্বা উজুকং ঠিতেহি এৰ ৰেণুসলাকাদীহি কতং।</p>
<p class="centered">ৰিহারানুজাননকথাৰণ্ণনা নিট্ঠিতা।</p>
<p class="subhead">মঞ্চপীঠাদিঅনুজাননকথাৰণ্ণনা</p>
<p class="bodytext"><a name="para297"></a><span class="paranum">২৯৭</span>. <span class="bld">পোটকিতূল</span>ন্তি <a name="V3.0361"></a> এরকতিণতূলং। পোটকিগহণঞ্চেত্থ তিণজাতীনং নিদস্সনমত্তন্তি আহ <span class="bld">‘‘যেসং কেসঞ্চি তিণজাতিকান’’</span>ন্তি। <span class="bld">পঞ্চৰিধং উণ্ণাদিতূলম্পি ৰট্টতী</span>তি এত্থাপি ‘‘বিম্বোহনে’’তি আনেত্বা সম্বন্ধিতব্বং। ‘‘তূলপূরিতং ভিসিং অপস্সযিতুং ন ৰট্টতী’’তি কেচি ৰদন্তি, ৰট্টতীতি অপরে। <span class="bld">উপদহন্তী</span>তি ঠপেন্তি। <span class="bld">সীসপ্পমাণ</span>ন্তি যত্থ গলৰাটকতো পট্ঠায সব্বসীসং উপদহন্তি, তং সীসপ্পমাণং। তঞ্চ উক্কট্ঠপরিচ্ছেদতো তিরিযং মুট্ঠিরতনং হোতীতি দস্সেতুং <span class="bld">‘‘যস্স ৰিত্থারতো তীসু কণ্ণেসূ’’</span>তিআদিমাহ। <span class="bld">মজ্ঝট্ঠানং মুট্ঠিরতনং হোতী</span>তি বিম্বোহনস্স মজ্ঝট্ঠানং তিরিযতো মুট্ঠিরতনপ্পমাণং হোতি। <span class="bld">মসূরকে</span>তি চম্মমযভিসিযং। <span class="bld">ফুসিতানি দাতু</span>ন্তি সঞ্ঞাকরণত্থং বিন্দূনি দাতুং।</p>
<p class="bodytext"><a name="para298"></a><span class="paranum">২৯৮</span>. ন নিবন্ধতীতি <span class="bld">অনিবন্ধনীযো,</span> ন অল্লীযতীতি অত্থো। <span class="bld">পটিবাহেত্বা</span>তি মট্ঠং কত্বা।</p>
<p class="subhead">ইট্ঠকাচযাদিঅনুজাননকথাৰণ্ণনা</p>
<p class="bodytext"><a name="para300"></a><span class="paranum">৩০০</span>. <span class="bld">রুক্খং ৰিজ্ঝিত্বা</span>তি রুক্খদারুং ৰিজ্ঝিত্বা। <span class="bld">খাণুকে আকোটেত্বা</span>তি দ্বে দ্বে খাণুকে আকোটেত্বা। <span class="bld">তং আহরিমং ভিত্তিপাদ</span>ন্তি ৰুত্তনযেন খাণুকে আকোটেত্বা কতংযেৰ সন্ধায ৰুত্তং। <span class="bld">ভূমিযং পতিট্ঠাপেতু</span>ন্তি মূলেন ভূমিযং পতিট্ঠাপেত্বা ভিত্তিপাদস্স উপত্থম্ভনৰসেন উস্সাপেত্বা খাণুকেহি ভিত্তিপাদং উস্সাপেত্বা ঠপেতুন্তি অধিপ্পাযো। <span class="bld">উভতো কুট্টং নীহরিত্বা কতপদেসস্সা</span>তি যথা অন্তোদ্বারসমীপে <a name="M3.0396"></a> নিসিন্নেহি উজুকং বহি ওলোকেতুং ন সক্কা হোতি, এৰং উভোহি পস্সেহি কুট্টং নীহরিত্বা অভিমুখে ভিত্তিং উপট্ঠপেত্বা কতপদেসস্স। <span class="bld">সমন্তা পরিযাগারো</span>তি সমন্ততো আৰিদ্ধপমুখং। <span class="bld">উগ্ঘাটনকিটিক</span>ন্তি দণ্ডেহি উক্খিপিত্বা ঠপনকপদরকিটিকং।</p>
<p class="subhead">অনাথপিণ্ডিকৰত্থুকথাৰণ্ণনা</p>
<p class="bodytext"><a name="para304"></a><span class="paranum">৩০৪</span>. অনাথপিণ্ডিকসেট্ঠিৰত্থুম্হি (সং॰ নি॰ অট্ঠ॰ ১.১.২৪২) <span class="bld">কেনচিদেৰ করণীযেনা</span>তি ৰাণিজ্জকম্মং অধিপ্পেতং। অনাথপিণ্ডিকো কির রাজগহসেট্ঠি চ অঞ্ঞমঞ্ঞং ভগিনিপতিকা হোন্তি। যদা রাজগহে উট্ঠানকভণ্ডং সমগ্ঘং হোতি, তদা রাজগহসেট্ঠি তং গহেত্বা <a name="V3.0362"></a> সকটসতেহি সাৰত্থিং গন্ত্বা যোজনমত্তে ঠিতো অত্তনো আগতভাৰং জানাপেতি। অনাথপিণ্ডিকো পচ্চুগ্গন্ত্বা তস্স মহাসক্কারং কত্বা একং যানং আরোপেত্বা সাৰত্থিং পৰিসতি। সো সচে ভণ্ডং লহুকং ৰিক্কীযতি, ৰিক্কিণাতি। নো চে, ভগিনিঘরে ঠপেত্বা পক্কমতি। অনাথপিণ্ডিকোপি তথেৰ করোতি। স্বাযং তদাপি তেনেৰ করণীযেন অগমাসি। তং সন্ধাযেতং ৰুত্তং।</p>
<p class="bodytext">তং দিৰসং পন রাজগহসেট্ঠি যোজনমত্তে ঠিতেন অনাথপিণ্ডিকেন আগতভাৰজাননত্থং পেসিতং পণ্ণং ন সুণি, ধম্মস্সৰনত্থায ৰিহারং অগমাসি। সো ধম্মকথং সুত্বা স্বাতনায বুদ্ধপ্পমুখং ভিক্খুসঙ্ঘং নিমন্তেত্বা অত্তনো ঘরে উদ্ধনখণাপনদারুফালনাদীনি কারেসি। অনাথপিণ্ডিকোপি ‘‘ইদানি ময্হং পচ্চুগ্গমনং করিস্সতি, ইদানি করিস্সতী’’তি ঘরদ্বারেপি পচ্চুগ্গমনং অলভিত্বা অন্তোঘরং পৰিট্ঠো পটিসন্থারম্পি ন বহুং অলত্থ। ‘‘কিং মহাসেট্ঠি কুসলং দারকরূপানং, নসি মগ্গে কিলন্তো’’তি এত্তকোৰ পটিসন্থারো অহোসি। তেন ৰুত্তং <span class="bld">‘‘অথ খো অনাথপিণ্ডিকস্স গহপতিস্স এতদহোসী’’</span>তিআদি।</p>
<p class="bodytext"><span class="bld">বুদ্ধোতি ত্বং গহপতি ৰদেসী</span>তি তস্স কির মুখতো বুদ্ধসদ্দং সুত্বা অনাথপিণ্ডিকো পঞ্চৰণ্ণং পীতিং পটিলভতি, সা তস্স সীসে উট্ঠহিত্বা যাৰ পাদপিট্ঠিযা, পাদপিট্ঠিযা উট্ঠায যাৰ সীসা গচ্ছতি, উভতো উট্ঠায মজ্ঝে ওসরতি, মজ্ঝে উট্ঠায উভতো গচ্ছতি। সো পীতিযা নিরন্তরং ফুটো ‘‘বুদ্ধোতি ত্বং গহপতি ৰদেসী’’তি এৰং তিক্খত্তুং পুচ্ছি। <span class="bld">অকালো খো, গহপতি, ইমং কালং তং ভগৰন্তং</span> <a name="M3.0397"></a> <span class="bld">দস্সনায উপসঙ্কমিতু</span>ন্তি ‘‘বুদ্ধা নাম দুরাসদা আসীৰিসসদিসা হোন্তি, সত্থা চ সিৰথিকায সমীপে ৰসতি, ন সক্কা তত্থ ইমায ৰেলায ইমিনা গন্তু’’ন্তি মঞ্ঞমানো এৰমাহ। <span class="bld">বুদ্ধগতায সতিযা নিপজ্জী</span>তি অঞ্ঞং কিঞ্চি অচিন্তেত্বা বুদ্ধগতায এৰ সতিযা নিপজ্জি। তং দিৰসং কিরস্স ভণ্ডসকটেসু ৰা উপট্ঠাকেসু ৰা চিত্তম্পি নুপ্পজ্জি, সাযমাসম্পি ন অকাসি। সত্তভূমিকং পন পাসাদং আরুয্হ সুপঞ্ঞত্তালঙ্কতৰরসযনে ‘‘বুদ্ধো বুদ্ধো’’তি সজ্ঝাযং করোন্তোৰ নিপজ্জিত্বা নিদ্দং ওক্কমি। <span class="bld">তিক্খত্তুং ৰুট্ঠাসি পভাতং মঞ্ঞমানো</span>তি পঠমযামে তাৰ ৰীতিৰত্তে উট্ঠায বুদ্ধং অনুস্সরি, অথস্স বলৰপ্পসাদো উদপাদি, পীতিআলোকো অহোসি, সব্বতমং ৰিগচ্ছি, দীপসহস্সুজ্জলনং ৰিয চন্দুট্ঠানসূরিযুট্ঠানং ৰিয চ জাতং। সো ‘‘পমাদং আপন্নোম্হি, ৰঞ্চিতোম্হি, সূরিযো উগ্গতো’’তি উট্ঠায আকাসতলে ঠত্বা চন্দং ওলোকেত্বা ‘‘একোৰ যামো গতো, অঞ্ঞে দ্বে অত্থী’’তি পুন পৰিসিত্বা নিপজ্জি, এতেনুপাযেন মজ্ঝিমযামাৰসানেপি পচ্ছিমযামাৰসানেপি তিক্খত্তুং উট্ঠাসি। পচ্ছিমযামাৰসানে পন বলৰপচ্চূসেযেৰ <a name="V3.0363"></a> উট্ঠায আকাসতলং আগন্ত্বা মহাদ্বারাভিমুখো অহোসি, সত্তভূমিকদ্বারং সযমেৰ ৰিৰটং অহোসি, পাসাদা ওরুয্হ অন্তরৰীথিং পটিপজ্জি।</p>
<p class="bodytext"><a name="para305"></a><span class="paranum">৩০৫</span>. <span class="bld">অমনুস্সা</span>তি অধিগতৰিসেসা দেৰতা। তথা হি তা সেট্ঠিস্স ভাৰিনিসম্পত্তিং পচ্চক্খতো সম্পস্সমানা ‘‘অযং মহাসেট্ঠি ‘বুদ্ধুপট্ঠানং গমিস্সামী’তি নিক্খন্তো পঠমদস্সনেনেৰ সোতাপত্তিফলে পতিট্ঠায তিণ্ণং রতনানং অগ্গুপট্ঠাকো হুত্বা অসদিসং সঙ্ঘারামং কত্বা চাতুদ্দিসস্স অরিযসঙ্ঘস্স অনাৰটদ্বারো ভৰিস্সতি, ন যুত্তমস্স দ্বারং পিদহিতু’’ন্তি চিন্তেত্বা দ্বারং ৰিৰরিংসু। <span class="bld">অন্তরধাযী</span>তি রাজগহং কির আকিণ্ণমনুস্সং, অন্তোনগরে নৰ কোটিযো বহিনগরে নৰাতি তং উপনিস্সায অট্ঠারস মনুস্সকোটিযো ৰসন্তি। অৰেলায মতমনুস্সে বহি নীহরিতুং অসক্কোন্তা অট্টালকে ঠত্বা বহিদ্বারে খিপন্তি। মহাসেট্ঠি নগরতো বহি নিক্খন্তমত্তোৰ অল্লসরীরং পাদেন অক্কমি, অপরম্পি পিট্ঠিপাদেন পহরি, মক্খিকা উপ্পতিত্বা পকিরিংসু, দুগ্গন্ধো নাসাপুটং অভিহনি, বুদ্ধপ্পসাদো তনুত্তং গতো। তেনস্স আলোকো অন্তরধাযি অন্ধকারো পাতুরহোসি পীতিৰেগস্স তনুভাৰে তংসমুট্ঠিতরূপানং পরিদুব্বলভাৰতো <a name="M3.0398"></a>। <span class="bld">সদ্দমনুস্সাৰেসী</span>তি ‘‘সেট্ঠিস্স উস্সাহং জনেস্সামী’’তি সুৰণ্ণকিঙ্কিণিকং ঘট্টেন্তো ৰিয মধুরস্সরেন সদ্দং অনুস্সাৰেসি।</p>
<p class="bodytext"><span class="bld">সতং কঞ্ঞাসহস্সানী</span>তি পুরিমপদানিপি ইমিনাৰ সহস্স-পদেন সদ্ধিং সম্বন্ধিতব্বানি। যথেৰ হি সতং কঞ্ঞাসহস্সানি, এৰং সতং সহস্সানি হত্থী, সতং সহস্সানি অস্সা, সতং সহস্সানি রথাতি অযমেত্থ অত্থো, ইতি একেকং সতসহস্সং দীপিতং হোতি। <span class="bld">পদৰীতিহারস্সা</span>তি পদং ৰীতিহরতি এত্থাতি <span class="bld">পদৰীতিহারো</span>। সো দুতৰিলম্বিতং অকত্বা সমগমনে দ্বিন্নং পদানং অন্তরে মুট্ঠিরতনমত্তং। <span class="bld">কলং নাগ্ঘন্তি সোল়সি</span>ন্তি তং একং পদৰীতিহারং সোল়স ভাগে কত্বা ততো একো কোট্ঠাসো পুন সোল়সধা, ততো একো সোল়সধাতি এৰং সোল়স ৰারে সোল়সধা ভিন্নস্স একো কোট্ঠাসো সোল়সী কলা নাম, তং সোল়সিং কলং এতানি চত্তারি সতসহস্সানি ন অগ্ঘন্তি। ইদং ৰুত্তং হোতি – সতং হত্থিসহস্সানি সতং অস্সসহস্সানি সতং রথসহস্সানি সতং কঞ্ঞাসহস্সানি, তা চ খো আমুক্কমণিকুণ্ডলা সকলজম্বুদীপরাজধীতরোৰাতি ইমস্মা এত্তকা লাভা ৰিহারং গচ্ছন্তস্স তস্মিং সোল়সিকলাসঙ্খাতে পদেসে লঙ্ঘনসাধনৰসেন পৰত্তচেতনাৰ উত্তরিতরাতি। পদং ৰা ৰীতিহরতি এতেনাতি <span class="bld">পদৰীতিহারো,</span> তথাপৰত্তা কুসলচেতনা, তস্সা ফলং সোল়সধা কত্বাতি চ ৰদন্তি। ইদং পন ৰিহারগমনং কস্স ৰসেন গহিতন্তি? ৰিহারং গন্ত্বা অনন্তরাযেন সোতাপত্তিফলে পতিট্ঠহন্তস্স ৰসেন গহিতং। ‘‘গন্ধমালাদীহি পূজং করিস্সামি, চেতিযং ৰন্দিস্সামি, ধম্মং সোস্সামি, <a name="V3.0364"></a> দীপপূজং করিস্সামি, সঙ্ঘং নিমন্তেত্বা দানং দস্সামি, সিক্খাপদেসু ৰা সরণেসু ৰা পতিট্ঠহিস্সামী’’তি গচ্ছতোপি ৰসেন ৰট্টতিযেৰ।</p>
<p class="bodytext"><span class="bld">অন্ধকারো অন্তরধাযী</span>তি সো কির চিন্তেসি ‘‘অহং এককোতি সঞ্ঞং করোমি, অমনুস্সা চ মে অনুগামিনো সহাযা অত্থি, কস্মা ভাযামী’’তি সূরো অহোসি। অথস্স বলৰা বুদ্ধপ্পসাদো উদপাদি, তস্মা অন্ধকারো অন্তরধাযি। সেসৰারেসুপি এসেৰ নযো। <span class="bld">আলোকো পাতুরহোসী</span>তি পুরিমবুদ্ধেসু চিরকালপরিচযসম্ভূতস্স বলৰতো পসাদস্স ৰসেন উপ্পন্নায উল়ারায বুদ্ধারম্মণায পীতিযা সমুট্ঠাপিতো <a name="M3.0399"></a> ৰিপস্সনোভাসসদিসো সাতিসযো চিত্তপচ্চযউতুসমুট্ঠানো আলোকো পাতুরহোসি। দেৰতাহি কতোতিপি ৰদন্তি, পুরিমোযেৰেত্থ যুত্ততরো। <span class="bld">এহি সুদত্তা</span>তি সো কির সেট্ঠি গচ্ছমানোৰ চিন্তেসি ‘‘ইমস্মিং লোকে বহূ পূরণকস্সপাদযো তিত্থিযা ‘মযং বুদ্ধা, মযং বুদ্ধা’তি ৰদন্তি, কথং নু খো অহং সত্থু বুদ্ধভাৰং জানেয্য’’ন্তি। অথস্স এতদহোসি ‘‘ময্হং গুণৰসেন উপ্পন্নং নামং মহাজনো জানাতি, কুলদত্তিযং পন মে নামং অঞ্ঞত্র মযা ন কোচি জানাতি, সচে বুদ্ধো ভৰিস্সতি, কুলদত্তিকনামেন মং আলপিস্সতী’’তি। সত্থা তস্স চিত্তং ঞত্বা এৰমাহ।</p>
<p class="bodytext"><span class="bld">পরিনিব্বুতো</span>তি কিলেসপরিনিব্বানেন পরিনিব্বুতো। <span class="bld">আসত্তিযো</span>তি রূপাদীসু আসঞ্জনট্ঠেন আসত্তিযো, তণ্হাযো। <span class="bld">সন্তি</span>ন্তি কিলেসৰূপসমং। <span class="bld">পপ্পুয্যা</span>তি অগ্গমগ্গেন পত্বা। সেসমেত্থ পাল়িঅনুসারেনেৰ ৰেদিতব্বং। যঞ্চেত্থ অনুত্তানমত্থং, তং অট্ঠকথাযং ৰুত্তমেৰ।</p>
<p class="bodytext"><a name="para306"></a><span class="paranum">৩০৬</span>. ৰযমেৰ <span class="bld">ৰেয্যাযিক</span>ন্তি আহ <span class="bld">‘‘ৰেয্যাযিকন্তি ৰযকরণং ৰুচ্চতী’’</span>তি।</p>
<p class="centered">অনাথপিণ্ডিকৰত্থুকথাৰণ্ণনা নিট্ঠিতা।</p>
<p class="subhead">অগ্গাসনাদিঅনুজাননকথাৰণ্ণনা</p>
<p class="bodytext"><a name="para310-311"></a><span class="paranum">৩১০-৩১১</span>. <span class="bld">দক্খিণোদক</span>ন্তি অগ্গতো উপনীযমানং দক্খিণোদকং। <span class="bld">অথ খো ভগৰা ভিক্খূ আমন্তেসী</span>তি (জা॰ অট্ঠ॰ ১.১.৩৬ তিত্তিরজাতকৰণ্ণনা) তেহি ভিক্খূহি অত্তনো অত্তনো রুচিৰসেন অগ্গাসনাদিরহানং কথিতকালে ‘‘ন, ভিক্খৰে, ময্হং সাসনে অগ্গাসনাদীনি পত্বা খত্তিযকুলা পব্বজিতো পমাণং, ন ব্রাহ্মণকুলা, ন গহপতিকুলা পব্বজিতো, ন ৰিনযধরো, ন সুত্তন্তিকো, ন আভিধম্মিকো, ন পঠমজ্ঝানাদিলাভিনো, ন সোতাপন্নাদযো <a name="V3.0365"></a> পমাণং, অথ খো, ভিক্খৰে, ইমস্মিং সাসনে যথাৰুড্ঢং অভিৰাদনং পচ্চুট্ঠানং অঞ্জলিকম্মং সামীচিকম্মং কত্তব্বং, অগ্গাসনং অগ্গোদকং অগ্গপিণ্ডো লদ্ধব্বো, ইদমেত্থ পমাণং, তস্মা ৰুড্ঢতরো ভিক্খু এতেসং অনুচ্ছৰিকো। ইদানি খো পন, ভিক্খৰে, সারিপুত্তো ময্হং অগ্গসাৰকো অনুধম্মচক্কপ্পৰত্তকো <a name="M3.0400"></a> মমানন্তরসেনাসনং লদ্ধুং অরহতি। সো ইমং রত্তিং সেনাসনং অলভন্তো রুক্খমূলে ৰীতিনামেসি। তুম্হে ইদানেৰ এৰং অগারৰা অপ্পতিস্সা, গচ্ছন্তে গচ্ছন্তে কালে কিন্তি কত্বা ৰিহরিস্সথা’’তি ৰত্বা অথ নেসং ওৰাদদানত্থায ‘‘পুব্বে, ভিক্খৰে, তিরচ্ছানগতাপি ‘ন খো পনেতং অম্হাকং পতিরূপং, যং মযং অঞ্ঞমঞ্ঞং অগারৰা অপ্পতিস্সা অসভাগৰুত্তিনো ৰিহরেয্যাম, অম্হেসু মহল্লকতরং জানিত্বা তস্স অভিৰাদনাদীনি করিস্সামা’তি সাধুকং ৰীমংসিত্বা ‘অযং মহল্লকো’তি ঞত্বা তস্স অভিৰাদনাদীনি কত্বা দেৰপথং পূরযমানা গতা’’তি ৰত্বা অতীতং আহরিত্বা দস্সেতুং ভিক্খূ আমন্তেসি।</p>
<p class="bodytext"><span class="bld">যে ৰুড্ঢমপচাযন্তী</span>তি জাতিৰুড্ঢো ৰযোৰুড্ঢো গুণৰুড্ঢোতি তযো ৰুড্ঢা। তেসু জাতিসম্পন্নো <span class="bld">জাতিৰুড্ঢো</span> নাম, ৰযে ঠিতো <span class="bld">ৰযোৰুড্ঢো</span> নাম, গুণসম্পন্নো <span class="bld">গুণৰুড্ঢো</span> নাম। তেসু গুণসম্পন্নো ৰযোৰুড্ঢো ইমস্মিং ঠানে ৰুড্ঢোতি অধিপ্পেতো। <span class="bld">অপচাযন্তী</span>তি জেট্ঠাপচাযিককম্মেন পূজেন্তি। <span class="bld">ধম্মস্স কোৰিদা</span>তি জেট্ঠাপচাযনধম্মস্স কোৰিদা কুসলা। <span class="bld">দিট্ঠেৰ ধম্মে</span>তি ইমস্মিংযেৰ অত্তভাৰে। <span class="bld">পাসংসা</span>তি পসংসারহা। <span class="bld">সম্পরাযে চ সুগ্গতী</span>তি সম্পরেতব্বে ইমং লোকং হিত্বা গন্তব্বে পরলোকেপি তেসং সুগতিযেৰ হোতীতি অত্থো। অযং পনেত্থ পিণ্ডত্থো – ভিক্খৰে, খত্তিযা ৰা হোন্তু ব্রাহ্মণা ৰা ৰেস্সা ৰা সুদ্দা ৰা গহট্ঠা ৰা পব্বজিতা ৰা তিরচ্ছানগতা ৰা, যে কেচি সত্তা জেট্ঠাপচিতিকম্মে ছেকা কুসলা গুণসম্পন্নানং ৰযোৰুড্ঢানং অপচিতিং করোন্তি, তে ইমস্মিঞ্চ অত্তভাৰে জেট্ঠাপচিতিকারকাতি পসংসং ৰণ্ণনং থোমনং লভন্তি, কাযস্স চ ভেদা সগ্গে নিব্বত্তন্তীতি।</p>
<p class="centered">অগ্গাসনাদিঅনুজাননকথাৰণ্ণনা নিট্ঠিতা।</p>
<p class="subhead">আসনপ্পটিবাহনাদিকথাৰণ্ণনা</p>
<p class="bodytext"><a name="para313-4"></a><span class="paranum">৩১৩-৪</span>. <span class="bld">উদ্দিস্সকত</span>ন্তি গিহীহি সঙ্ঘং উদ্দিস্স কতং। <span class="bld">গিহিৰিকত</span>ন্তি গিহীহি কতং পঞ্ঞত্তং, গিহিসন্তকন্তি ৰুত্তং হোতি। <span class="bld">অতিসমীপং অগন্ত্বা</span>তি ভিক্খূনং আসন্নতরং ঠানং অগন্ত্বা।</p>
<p class="subhead">সেনাসনগ্গাহাপকসম্মুতিকথাৰণ্ণনা</p>
<p class="bodytext"><a name="para318"></a><span class="paranum">৩১৮</span>. <span class="bld">পচ্চযেনেৰ</span> <a name="M3.0401"></a> <a name="V3.0366"></a> <span class="bld">হি তং পটিজগ্গনং লভিস্সতী</span>তি তস্মিং সেনাসনে মহাথেরা তস্স পচ্চযস্স কারণা অঞ্ঞত্থ অগন্ত্বা ৰসন্তাযেৰ নং পটিজগ্গিস্সন্তীতি অত্থো। <span class="bld">উব্ভণ্ডিকা ভৰিস্সন্তী</span>তি উক্খিত্তভণ্ডা ভৰিস্সন্তি, অত্তনো অত্তনো পরিক্খারে গহেত্বা তত্থ তত্থ ৰিচরিস্সন্তীতি অত্থো। <span class="bld">দীঘসালা</span>তি চঙ্কমনসালা। <span class="bld">মণ্ডলমাল়ো</span> উপট্ঠানসালা। <span class="bld">অনুদহতী</span>তি পীল়েতি। <span class="bld">জম্বুদীপে পনা</span>তি অরিযদেসে ভিক্খূ সন্ধায ৰুত্তং। তে কির তথা পঞ্ঞাপেন্তি। <span class="bld">ন গোচরগামো ঘট্টেতব্বো</span>তি ৰুত্তমেৰত্থং ৰিভাৰেতি <span class="bld">‘‘ন তত্থ মনুস্সা ৰত্তব্বা’’</span>তিআদিনা। <span class="bld">ৰিতক্কং ছিন্দিত্বা</span>তি ‘‘ইমিনা নীহারেন গচ্ছন্তং দিস্বা নিৰারেত্বা পচ্চযে দস্সন্তী’’তি এৰরূপং ৰিতক্কং অনুপ্পাদেত্বা। <span class="bld">তেসু চে একো</span>তি তেসু মনুস্সেসু একো পণ্ডিতপুরিসো। <span class="bld">ভণ্ডপটিচ্ছাদন</span>ন্তি পটিচ্ছাদনকভণ্ডং, সরীরপটিচ্ছাদনং চীৰরন্তি অত্থো।</p>
<p class="bodytext"><span class="bld">পটিজগ্গিতব্বানী</span>তি সম্মজ্জনাদীহি পটিজগ্গিতব্বানি। <span class="bld">মুণ্ডৰেদিকাযা</span>তি চেতিযস্স হম্মিযৰেদিকায। <span class="bld">হম্মিযৰেদিকা</span>তি চ চেতিযস্স উপরি চতুরস্সৰেদিযো ৰুচ্চতি। <span class="bld">পটিক্কম্মা</span>তি ৰিহারতো অপসক্কিত্বা। <span class="bld">উপনিক্খেপ</span>ন্তি খেত্তং ৰা নাল়িকেরাদিআরামং ৰা কহাপণাদীনি ৰা আরামিকাদীনং নিয্যাতেত্বা ‘‘ইতো উপ্পন্না ৰড্ঢি ৰস্সাৰাসিকত্থায হোতূ’’তি দিন্নং। <span class="bld">ৰত্তং কত্বা</span>তি তস্মিং সেনাসনে কত্তব্বৰত্তং কত্বা।</p>
<p class="bodytext"><span class="bld">পুগ্গলৰসেনেৰ কাতব্ব</span>ন্তি পরতো ৰক্খমাননযেন ‘‘ভিক্খূ চীৰরেন কিলমন্তি, এত্তকং নাম তণ্ডুলভাগং ভিক্খূনং চীৰরং কাতুং রুচ্চতী’’তিআদিনা পুগ্গলপরামাসৰসেনেৰ কাতব্বং, ‘‘সঙ্ঘো চীৰরেন কিলমতী’’তিআদিনা পন সঙ্ঘপরামাসৰসেন ন কাতব্বং। <span class="bld">চীৰরপচ্চয</span>ন্তি চীৰরসঙ্খাতং পচ্চযং। <span class="bld">ৰুত্ত</span>ন্তি <span class="bld">মহাঅট্ঠকথাযং</span>ৰুত্তং। কস্মা এৰং ৰুত্তন্তি আহ <span class="bld">‘‘এৰঞ্হি নৰকো ৰুড্ঢতরস্স, ৰুড্ঢো চ নৰকস্স গাহেস্সতী’’</span>তি, যস্মা অত্তনাৰ অত্তনো পাপেতুং ন সক্কা, তস্মা দ্বীসু সম্মতেসু নৰকো ৰুড্ঢতরস্স, ৰুড্ঢো চ নৰকস্সাতি উভো অঞ্ঞমঞ্ঞং গাহেস্সন্তীতি অধিপ্পাযো। সম্মতসেনাসনগ্গাহাপকস্স আণত্তিযা অঞ্ঞেন গাহিতেপি গাহো রুহতিযেৰাতি ৰেদিতব্বং। <span class="bld">অট্ঠপি সোল়সপি জনে</span> <a name="M3.0402"></a> <span class="bld">সম্মন্নিতুং ৰট্টতী</span>তি কিং ৰিসুং ৰিসুং সম্মন্নিতুং ৰট্টতি, উদাহু একতোতি? একতোপি ৰট্টতি। নিগ্গহকম্মমেৰ হি সঙ্ঘো সঙ্ঘস্স ন করোতি, সম্মুতিদানং পন বহূনম্পি একতো কাতুং ৰট্টতি, তেনেৰ সত্তসতিকক্খন্ধকে উব্বাহিকসম্মুতিযং অট্ঠপি জনা একতো সম্মতাতি।</p>
<p class="bodytext"><span class="bld">মগ্গো</span>তি <a name="V3.0367"></a> মগ্গে কতদীঘসালা। <span class="bld">পোক্খরণী</span>তি নহাযন্তানং পোক্খরণিযং কতসালা। <span class="bld">রুক্খমূলা</span>দযো ছন্না কৰাটবদ্ধাৰ সেনাসনং। <span class="bld">ৰিজটেত্বা</span>তি ৰিযোজেত্বা, ৰিসুং ৰিসুং কত্বাতি অত্থো। <span class="bld">আৰাসেসূ</span>তি সেনাসনেসু। <span class="bld">পক্খিপিত্বা</span>তি এত্থ <span class="bld">পক্খিপনং</span> নাম তেসু ৰসন্তানং ইতো উপ্পন্নৰস্সাৰাসিকদানং। <span class="bld">পৰিসিতব্ব</span>ন্তি অঞ্ঞেহি ভিক্খূহি তস্মিং মহালাভে পরিৰেণে ৰসিত্বা চেতিযে ৰত্তং কত্বাৰ লাভো গহেতব্বোতি অধিপ্পাযো।</p>
<p class="bodytext"><span class="bld">পচ্চযং ৰিস্সজ্জেতী</span>তি চীৰরপচ্চযং নাধিৰাসেতি। <span class="bld">অযম্পী</span>তি তেন ৰিস্সট্ঠপচ্চযোপি। <span class="bld">উপনিবন্ধিত্বা গাহেতব্ব</span>ন্তি ‘‘ইমস্মিং রুক্খে ৰা মণ্ডপে ৰা ৰসিত্বা চেতিযে ৰত্তং কত্বা গণ্হথা’’তি এৰং উপনিবন্ধিত্বা গাহেতব্বং। ‘‘কত্থ নু খো ৰসিস্সামি, কত্থ ৰসন্তস্স ফাসু ভৰিস্সতি, কত্থ ৰা পচ্চযো ভৰিস্সতী’’তি এৰং উপ্পন্নেন ৰিতক্কেন চরতীতি <span class="bld">ৰিতক্কচারিকো</span>। অরঞ্ঞৰিহারেসু পরিস্সযৰিজাননত্থং ইচ্ছিতব্বত্তা <span class="bld">‘‘পঞ্চ পঞ্চ উক্কা কোট্টেতব্বা’’</span>তি ৰুত্তং।</p>
<p class="bodytext"><span class="bld">ৰত্ত</span>ন্তি কতিকৰত্তং। <span class="bld">তিৰিধম্পী</span>তি পরিযত্তিপটিপত্তিপটিৰেধৰসেন তিৰিধম্পি। <span class="bld">সোধেত্বা পব্বাজেথা</span>তি ভব্বে আচারকুলপুত্তে উপপরিক্খিত্বা পব্বাজেথ। <span class="bld">দসৰত্থুককথা</span> নাম অপ্পিচ্ছকথা সন্তুট্ঠিকথা পৰিৰেককথা অসংসগ্গকথা ৰীরিযারম্ভকথা সীলকথা সমাধিকথা পঞ্ঞাকথা ৰিমুত্তিকথা ৰিমুত্তিঞাণদস্সনকথা।</p>
<p class="bodytext">ৰিগ্গহসংৰত্তনিকৰচনং <span class="bld">ৰিগ্গাহিকং। চতুরারক্খং অহাপেন্তা</span>তি বুদ্ধানুস্সতি মেত্তা অসুভং মরণস্সতীতি ইমং চতুরারক্খং অপরিহাপেন্তা। <span class="bld">দন্তকট্ঠখাদনৰত্তং আচিক্খিতব্ব</span>ন্তি এত্থ <span class="bld">দন্তকট্ঠখাদনৰত্তং</span> যো দেৰসিকং সঙ্ঘমজ্ঝে ওসরতি, তেন সামণেরাদীহি আহরিত্বা ভিক্খূনং যথাসুখং পরিভুঞ্জনত্থায দন্তকট্ঠমাল়কে নিক্খিত্তেসু দন্তকট্ঠেসু দিৰসে দিৰসে একমেৰ দন্তকট্ঠং গহেতব্বং। যো <a name="M3.0403"></a> পন দেৰসিকং ন ওসরতি, পধানঘরে ৰসিত্বা ধম্মস্সৰনে ৰা উপোসথগ্গে ৰা দিস্সতি, তেন পমাণং সল্লক্খেত্বা চত্তারি পঞ্চ দন্তকট্ঠানি অত্তনো ৰসনট্ঠানে ঠপেত্বা খাদিতব্বানি। তেসু খীণেসু সচে পুনপি দন্তকট্ঠমাল়কে বহূনি হোন্তিযেৰ, পুনপি আহরিত্বা খাদিতব্বানি। যদি পন পমাণং অসল্লক্খেত্বা আহরতি, তেসু অখীণেসুযেৰ মাল়কে খীযতি, ততো কেচি থেরা ‘‘যেহি গহিতানি, তে পটিহরন্তূ’’তি ৰদেয্যুং, কেচি ‘‘খাদন্তু, পুন সামণেরা আহরিস্সন্তী’’তি। তস্মা ৰিৰাদপরিহারত্থং পমাণং সল্লক্খেতব্বং। গহণে পন দোসো নত্থি, মগ্গং গচ্ছন্তেনপি একং ৰা দ্বে ৰা থৰিকায পক্খিপিত্বা গন্তব্বন্তি। <span class="bld">ভিক্খাচারৰত্তং</span> ৰত্তক্খন্ধকে পিণ্ডচারিকৰত্তে আৰি ভৰিস্সতি।</p>
<p class="bodytext"><span class="bld">পত্তট্ঠানে</span>তি <a name="V3.0368"></a> ৰস্সগ্গেন আগন্তুকভিক্খুনো পত্তট্ঠানে। তেসং ছিন্নৰস্সত্তা ‘‘সাদিযন্তাপি হি তে নেৰ ৰস্সাৰাসিকস্স সামিনো’’তি ৰুত্তং, পঠমংযেৰ কতিকায কতত্তা খীযন্তাপি চ আৰাসিকা নেৰ অদাতুং লভন্তীতি ৰুত্তং। <span class="bld">ভতিনিৰিট্ঠ</span>ন্তি ভতিং কত্বা ৰিয নিৰিট্ঠং পরিযিট্ঠং। <span class="bld">সঙ্ঘিকং পন অপলোকনকম্মং কত্বা গাহিত</span>ন্তি তত্রুপ্পাদং সন্ধায ৰুত্তং। <span class="bld">পচ্চযৰসেন গাহিত</span>ন্তি দাযকানং ৰস্সাৰাসিকপচ্চযৰসেন গাহিতং সন্ধায ৰুত্তং। ‘‘ইধ, ভিক্খৰে, ৰস্সংৰুত্থো ভিক্খু ৰিব্ভমতি, সঙ্ঘস্সেৰেত’’ন্তি (মহাৰ॰ ৩৭৪-৩৭৫) ৰচনতো <span class="bld">‘‘গতট্ঠানে…পে॰… সঙ্ঘিকং হোতী’’</span>তি ৰুত্তং। <span class="bld">মনুস্সে</span>তি দাযকমনুস্সে। <span class="bld">ৰরভাগং সামণেরস্সা</span>তি পঠমভাগস্স গাহিতত্তা ৰুত্তং।</p>
<p class="centered">সেনাসনগ্গাহাপকসম্মুতিকথাৰণ্ণনা নিট্ঠিতা।</p>
<p class="subhead">উপনন্দৰত্থুকথাৰণ্ণনা</p>
<p class="bodytext"><a name="para319"></a><span class="paranum">৩১৯</span>. <span class="bld">যং তযা তত্থ সেনাসনং গহিতং…পে॰… ইধ মুত্তং হোতী</span>তি যং তযা তত্থ গামকাৰাসে পচ্ছা সেনাসনং গহিতং, তং তে গণ্হন্তেনেৰ ইধ সাৰত্থিযং পঠমগহিতসেনাসনং মুত্তং হোতি। <span class="bld">ইধ দানাহং</span> <a name="M3.0404"></a> <span class="bld">…পে॰… তত্রাপি মুত্ত</span>ন্তি ‘‘ইদানাহং, আৰুসো, ইমস্মিং গামকাৰাসে গহিতসেনাসনং মুঞ্চামী’’তি ৰদন্তেন তত্রাপি গামকাৰাসে গহিতসেনাসনং মুত্তং।</p>
<p class="bodytext"><a name="para320"></a><span class="paranum">৩২০</span>. <span class="bld">দীঘাসনং</span> নাম মঞ্চপীঠৰিনিমুত্তং যং কিঞ্চি একতো সুখং নিসীদিতুং পহোতি। হত্থিম্হি নখো অস্সাতি <span class="bld">হত্থিনখো</span>। ‘‘পাসাদস্স নখো নাম হেট্ঠিমপরিচ্ছেদো, সো চ হত্থিকুম্ভে পতিট্ঠিতো’’তি <span class="bld">গণ্ঠিপদেসু</span> ৰুত্তং। <span class="bld">গিহিৰিকতনীহারেন লব্ভন্তী</span>তি গিহিৰিকতনীহারেন পরিভুঞ্জিতুং লব্ভন্তি, তেহি অত্থরিত্বা দিন্নানেৰ নিসীদিতুং লব্ভন্তি, ন সযং অত্থতানি অত্থরাপিতানি ৰা।</p>
<p class="subhead">অৰিস্সজ্জিযৰত্থুকথাৰণ্ণনা</p>
<p class="bodytext"><a name="para321"></a><span class="paranum">৩২১</span>. <span class="bld">অরঞ্জরো</span>তি বহুউদকগণ্হনকা মহাচাটি। জলং গণ্হিতুং অলন্তি <span class="bld">অরঞ্জরো</span>। ‘‘ৰট্টচাটি ৰিয হুত্বা থোকং দীঘমুখো মজ্ঝে পরিচ্ছেদং দস্সেত্বা কতো’’তি <span class="bld">গণ্ঠিপদেসু</span> ৰুত্তং। <span class="bld">পঞ্চনিম্মললোচনো</span>তি মংসদিব্বধম্মবুদ্ধসমন্তচক্খুৰসেন পঞ্চলোচনো।</p>
<p class="bodytext"><span class="bld">থাৰরেন</span> <a name="V3.0369"></a> <span class="bld">চ থাৰরং গরুভণ্ডেন চ গরুভণ্ড</span>ন্তি এত্থ পঞ্চসু কোট্ঠাসেসু পুরিমদ্বযং থাৰরং, পচ্ছিমত্তযং গরুভণ্ডন্তি ৰেদিতব্বং। <span class="bld">জানাপেত্বা</span>তি ভিক্খুসঙ্ঘং জানাপেত্বা। <span class="bld">কপ্পিযমঞ্চা সম্পটিচ্ছিতব্বা</span>তি ‘‘সঙ্ঘস্স দেমা’’তি দিন্নং সন্ধায ৰুত্তং। সচে পন ‘‘ৰিহারস্স দেমা’’তি ৰদন্তি, সুৰণ্ণরজতমযাদিঅকপ্পিযমঞ্চেপি সম্পটিচ্ছিতুং ৰট্টতি। <span class="bld">ন কেৰলং…পে॰… পরিৰত্তেতুং ৰট্টন্তী</span>তি ইমিনা অথাৰরেন থাৰরম্পি অথাৰরম্পি পরিৰত্তেতুং ৰট্টতীতি দস্সেতি। থাৰরেন অথাৰরমেৰ হি পরিৰত্তেতুং ন ৰট্টতি। <span class="bld">অকপ্পিযং ৰা মহগ্ঘং কপ্পিযং ৰা</span>তি এত্থ <span class="bld">অকপ্পিযং</span> নাম সুৰণ্ণমযমঞ্চাদি অকপ্পিযভিসিবিম্বোহনানি চ। <span class="bld">মহগ্ঘং কপ্পিযং</span> নাম দন্তমযমঞ্চাদি পাৰারাদিকপ্পিযঅত্থরণাদীনি চ।</p>
<p class="bodytext"><span class="bld">পারিহারিযং ন ৰট্টতী</span>তি অত্তনো সন্তকং ৰিয গহেত্বা পরিহরিতুং ন ৰট্টতি। ‘‘গিহিৰিকতনীহারেনেৰ পরিভুঞ্জিতব্ব’’ন্তি ইমিনা সচে আরামিকাদযো পটিসামেত্বা পটিদেন্তি, পরিভুঞ্জিতুং ৰট্টতীতি দস্সেতি। <span class="bld">‘‘পণ্ণসূচি</span> নাম লেখনী’’তি <span class="bld">মহাগণ্ঠিপদে</span> ৰুত্তং।</p>
<p class="bodytext"><span class="bld">‘‘অড্ঢবাহূ</span>তি <a name="M3.0405"></a> কপ্পরতো পট্ঠায যাৰ অংসকূট’’ন্তি <span class="bld">গণ্ঠিপদেসু</span> ৰুত্তং। <span class="bld">অড্ঢবাহু</span> নাম ৰিদত্থিচতুরঙ্গুলন্তিপি ৰদন্তি। <span class="bld">তত্থজাতকা</span>তি সঙ্ঘিকভূমিযং জাতা। <span class="bld">অট্ঠঙ্গুলসূচিদণ্ডমত্তো</span>তি দীঘতো অট্ঠঙ্গুলমত্তো পরিণাহতো পণ্ণসূচিদণ্ডমত্তো। মুঞ্জপব্বজানংযেৰ পাল়িযং ৰিসুং আগতত্তা <span class="bld">‘‘মুঞ্জং পব্বজঞ্চ ঠপেত্বা’’</span>তি ৰুত্তং। <span class="bld">অট্ঠঙ্গুলপ্পমাণো</span>তি দীঘতো অট্ঠঙ্গুলপ্পমাণো। <span class="bld">ঘট্টনফলকং</span> নাম যত্থ ঠপেত্বা রজিতচীৰরং হত্থেন ঘট্টেন্তি। <span class="bld">ঘট্টনমুগ্গরো</span> নাম অনুৰাতাদিঘট্টনত্থং কতোতি ৰদন্তি। <span class="bld">অম্বণ</span>ন্তি ফলকেহি পোক্খরণীসদিসং কতপানীযভাজনং। <span class="bld">রজনদোণী</span>তি যত্থ পক্করজনং আকিরিত্বা ঠপেন্তি। <span class="bld">ভূমত্থরণং কাতুং ৰট্টতী</span>তি অকপ্পিযচম্মং সন্ধায ৰুত্তং। <span class="bld">পচ্চত্থরণগতিক</span>ন্তি ইমিনা মঞ্চপীঠেপি অত্থরিতুং ৰট্টতীতি দীপেতি। পাৰারাদিপচ্চত্থরণম্পি গরুভণ্ডন্তি একে, নোতি অপরে, ৰীমংসিত্বা গহেতব্বং। <span class="bld">মুট্ঠিপণ্ণ</span>ন্তি তালপণ্ণং সন্ধায ৰুত্তং।</p>
<p class="subhead">নৰকম্মদানকথাৰণ্ণনা</p>
<p class="bodytext"><a name="para323"></a><span class="paranum">৩২৩</span>. <span class="bld">কিঞ্চিদেৰ সমাদপেত্বা কারেস্সতী</span>তি সামিকোযেৰ কঞ্চি ভিক্খুং সমাদপেত্বা কারেস্সতি। <span class="bld">উতুকালে পটিবাহিতুং ন লভতী</span>তি হেমন্তগিম্হেসু অঞ্ঞে সম্পত্তভিক্খূ পটিবাহিতুং ন লভতি। <span class="bld">তিভাগ</span>ন্তি ততিযভাগং। <span class="bld">সচে সদ্ধিৰিহারিকানং দাতুকামো হোতী</span>তি সচে সো সঙ্ঘস্স ভণ্ডকঠপনট্ঠানং ৰা নৰকানং ৰা ৰসনট্ঠানং দাতুং ন ইচ্ছতি, অত্তনো সদ্ধিৰিহারিকানঞ্ঞেৰ <a name="V3.0370"></a> দাতুকামো হোতীতি অত্থো। <span class="bld">এতঞ্হি সদ্ধিৰিহারিকানং দাতুং লভতী</span>তি এতং ততিযভাগং উপড্ঢভাগং ৰা দাতুং লভতি। <span class="bld">অকতট্ঠানে</span>তি সেনাসনতো বহি চযাদীনং অকতট্ঠানে। <span class="bld">বহিকুট্টে</span>তি কুট্টতো বহি।</p>
<p class="subhead">অঞ্ঞত্রপরিভোগপটিক্খেপাদিকথাৰণ্ণনা</p>
<p class="bodytext"><a name="para324"></a><span class="paranum">৩২৪</span>. <span class="bld">চক্কলিক</span>ন্তি কম্বলাদীহি ৰেঠেত্বা চক্কসণ্ঠানেন পাদপুঞ্ছনযোগ্গং কতং। <span class="bld">পরিভণ্ডকতা ভূমি</span> নাম সণ্হমত্তিকাহি কতা কাল়ৰণ্ণাদিভূমি। <span class="bld">সেনাসনং</span> মঞ্চপীঠাদি। <span class="bld">তথেৰ ৰল়ঞ্জেতুং ৰট্টতী</span>তি অঞ্ঞেহি আৰাসিকভিক্খূহি পরিভুত্তনীহারেন পরিভুঞ্জিতুং ৰট্টতি। ‘‘নেৰাসিকা পকতিযা অনত্থতায ভূমিযা ঠপেন্তি চে, তেসম্পি অনাপত্তিযেৰা’’তি <span class="bld">গণ্ঠিপদেসু</span> ৰুত্তং। <span class="bld">দ্বারম্পী</span>তিআদিনা ৰুত্তদ্বারৰাতপানাদযো অপরিকম্মকতাপি ন অপস্সযিতব্বা। <span class="bld">লোমেসূ</span>তি লোমেসু ফুসন্তেসু।</p>
<p class="subhead">সঙ্ঘভত্তাদিঅনুজাননকথাৰণ্ণনা</p>
<p class="bodytext"><a name="para325"></a><span class="paranum">৩২৫</span>. <span class="bld">উদ্দেসভত্তং</span> <a name="M3.0406"></a> <span class="bld">নিমন্তনন্তি ইমং ৰোহারং পত্তানী</span>তি এত্থ <span class="bld">ইতি</span>-সদ্দো আদিঅত্থো, ‘‘উদ্দেসভত্তং নিমন্তন’’ন্তিআদিৰোহারং পত্তানীতি অযমেত্থ অত্থো। <span class="bld">তম্পি অন্তো কত্বা</span>তি আযতিং ভিক্খূনং কুক্কুচ্চৰিনোদনত্থায তম্পি সঙ্ঘভত্তং অন্তো কত্বা।</p>
<p class="subhead">উদ্দেসভত্তকথাৰণ্ণনা</p>
<p class="bodytext"><span class="bld">অত্তনো ৰিহারদ্বারে</span>তি ৰিহারস্স দ্বারকোট্ঠকসমীপং সন্ধায ৰুত্তং। <span class="bld">ভোজনসালাযা</span>তি ভত্তুদ্দেসট্ঠানভূতায ভোজনসালায। <span class="bld">‘‘দিন্নং পনা’’</span>তি ৰত্বা যথা সো দাযকো দেতি, তং ৰিধিং দস্সেতুং <span class="bld">‘‘সঙ্ঘতো ভন্তে’’</span>তিআদিমাহ। <span class="bld">অন্তরঘরে</span>তি অন্তোগেহে। <span class="bld">অন্তোউপচারগতান</span>ন্তি এত্থ গামদ্বারৰীথিচতুক্কেসু দ্বাদসহত্থব্ভন্তরং অন্তোউপচারো নাম। অন্তরঘরস্স উপচারে পন লব্ভমানৰিসেসং দস্সেতুং <span class="bld">‘‘ঘরূপচারো চেত্থা’’</span>তিআদিমাহ। <span class="bld">একৰল়ঞ্জ</span>ন্তি একেন দ্বারেন ৰল়ঞ্জিতব্বং। <span class="bld">নানানিৰেসনেসূ</span>তি নানাকুলস্স নিৰেসনেসু। লজ্জী পেসলো অগতিগমনং ৰজ্জেত্বা মেধাৰী চ উপপরিক্খিত্বা উদ্দিসিস্সতীতি আহ <span class="bld">‘‘পেসলো লজ্জী মেধাৰী ইচ্ছিতব্বো’’</span>তি। <span class="bld">নিসিন্নস্সপি নিদ্দাযন্তস্সপী</span>তি অনাদরে সামিৰচনং। <span class="bld">তিচীৰরপরিৰার</span>ন্তি এত্থ ‘‘উদকপত্তলাভী ৰিয অঞ্ঞোপি উদ্দেসভত্তং অলভিত্বা ৰত্থাদিমনেকপ্পকারকং লভতি চে, তস্সেৰ <a name="V3.0371"></a> ত’’ন্তি <span class="bld">গণ্ঠিপদেসু</span> ৰুত্তং। অত্তনো রুচিৰসেন যং কিঞ্চি ৰত্বা আহরিতুং ৰিস্সজ্জিতত্তা <span class="bld">ৰিস্সট্ঠদূতো</span> নাম। <span class="bld">যং ইচ্ছতী</span>তি ‘‘উদ্দেসপত্তং দেথা’’তিআদীনি ৰদন্তো যং ইচ্ছতি। <span class="bld">পুচ্ছাসভাগেনা</span>তি পুচ্ছাসদিসেন।</p>
<p class="bodytext"><span class="bld">‘‘একা কূটট্ঠিতিকা নাম হোতী’’</span>তি ৰত্বা তমেৰ ঠিতিকং ৰিভাৰেন্তো <span class="bld">‘‘রঞ্ঞো ৰা হী’’</span>তিআদিমাহ। অঞ্ঞেহি উদ্দেসভত্তেহি অমিস্সেত্বা ৰিসুংযেৰ ঠিতিকায গহেতব্বত্তা <span class="bld">‘‘একচারিকভত্তানী’’</span>তি ৰুত্তং। <span class="bld">থেয্যায হরন্তী</span>তি পত্তহারকা হরন্তি। <span class="bld">গীৰা হোতী</span>তি আণাপকস্স গীৰা হোতি। <span class="bld">‘‘মনুস্সানং ৰচনং কাতুং ৰট্টতী’’তি গচ্ছন্তী</span>তি ‘‘মনুস্সানং ৰচনং কাতুং ৰট্টতী’’তি তেন ভিক্খুনা ৰুত্তা গচ্ছন্তি। <span class="bld">অকতভাগো নামা</span>তি আগন্তুকভাগো নাম। <span class="bld">‘‘সব্বো সঙ্ঘো পরিভুঞ্জতূ’’তি</span> <a name="M3.0407"></a> <span class="bld">ৰুত্তে</span>তি এত্থ ‘‘পঠমমেৰ ‘সব্বং সঙ্ঘিকং পত্তং দেথা’তি ৰত্বা পচ্ছা ‘সব্বো সঙ্ঘো পরিভুঞ্জতূ’তি অৰুত্তেপি ভাজেত্বাৰ পরিভুঞ্জিতব্ব’’ন্তি <span class="bld">গণ্ঠিপদেসু</span> ৰুত্তং।</p>
<p class="subhead">নিমন্তনভত্তকথাৰণ্ণনা</p>
<p class="bodytext">‘‘এত্তকে ভিক্খূ সঙ্ঘতো উদ্দিসিত্বা দেথা’’তিআদীনি অৰত্বা ‘‘এত্তকানং ভিক্খূনং ভত্তং গণ্হথা’’তি ৰত্বা দিন্নং <span class="bld">সঙ্ঘিকং নিমন্তনং</span> নাম। <span class="bld">পিণ্ডপাতিকানম্পি ৰট্টতী</span>তি ভিক্খাপরিযাযেন ৰুত্তত্তা ৰট্টতি। <span class="bld">পটিপাটিযা</span>তি লদ্ধপটিপাটিযা। <span class="bld">ৰিচ্ছিন্দিত্বা</span>তি ‘‘ভত্তং গণ্হথা’’তি পদং অৰত্বা। তেনেৰাহ <span class="bld">‘‘ভত্তন্তি অৰদন্তেনা’’</span>তি। <span class="bld">আলোপসঙ্খেপেনা</span>তি একেকপিণ্ডৰসেন। অযঞ্চ নযো নিমন্তনেযেৰ, ন উদ্দেসভত্তে। তত্থ হি একস্স পহোনকপ্পমাণংযেৰ ভাজেতব্বং, তস্মা উদ্দেসভত্তে আলোপট্ঠিতিকা নাম নত্থি। <span class="bld">অচ্ছতী</span>তি তিট্ঠতি। <span class="bld">‘‘একৰার</span>ন্তি যাৰ তস্মিং আৰাসে ৰসন্তি ভিক্খূ, সব্বে লভন্তী’’তি <span class="bld">গণ্ঠিপদেসু</span> ৰুত্তং। অযং পনেত্থ অধিপ্পাযো – একৰারন্তি ন একদিৰসং সন্ধায ৰুত্তং, যত্তকা পন ভিক্খূ তস্মিং আৰাসে ৰসন্তি, তে সব্বে। একস্মিং দিৰসে গহিতভিক্খূ অঞ্ঞদা অগ্গহেত্বা যাৰ একৰারং সব্বে ভিক্খূ ভোজিতা হোন্তি, তাৰ যে জানন্তি, তে গহেত্বা গন্তব্বন্তি।</p>
<p class="subhead">সলাকভত্তকথাৰণ্ণনা</p>
<p class="bodytext"><span class="bld">উপনিবন্ধিত্বা</span>তি লিখিত্বা। <span class="bld">নিগ্গহেন দত্বা</span>তি অনিচ্ছন্তম্পি নিগ্গহেন সম্পটিচ্ছাপেত্বা <a name="V3.0372"></a>। <span class="bld">একগেহৰসেনা</span>তি একায ঘরপাল়িযা ৰসেন। <span class="bld">উদ্দিসিত্বা</span>তি ‘‘তুয্হঞ্চ তুয্হঞ্চ পাপুণাতী’’তি ৰত্বা। দূরত্তা নিগ্গহেত্বাপি ৰারেন গাহেতব্বগামো <span class="bld">ৰারগামো</span>। ৰিহারৰারে নিযুত্তা <span class="bld">ৰিহারৰারিকা,</span> ৰারেন ৰিহাররক্খণকা। <span class="bld">অঞ্ঞথত্ত</span>ন্তি পসাদঞ্ঞথত্তং। <span class="bld">ফাতিকম্মমেৰ ভৰন্তী</span>তি ৰিহাররক্খণত্থায সঙ্ঘেন দাতব্বঅতিরেকলাভা হোন্তি। <span class="bld">সঙ্ঘনৰকেন লদ্ধকালে</span>তি দিৰসে দিৰসে একেকস্স পাপিতানি দ্বে তীণি একচারিকভত্তানি তেনেৰ নিযামেন অত্তনো পাপুণনট্ঠানে সঙ্ঘনৰকেন লদ্ধকালে। <span class="bld">যস্স কস্সচি সম্মুখীভূতস্স পাপেত্বা</span>তি এত্থ ‘‘যেভুয্যেন চে ভিক্খূ বহিসীমগতা হোন্তি, সম্মুখীভূতস্স <a name="M3.0408"></a> যস্স কস্সচি পাপেতব্বং সভাগত্তা একেন লদ্ধং সব্বেসং হোতি, তস্মিম্পি অসতি অত্তনো পাপেত্বা দাতব্ব’’ন্তি <span class="bld">গণ্ঠিপদেসু</span> ৰুত্তং। <span class="bld">রসসলাক</span>ন্তি উচ্ছুরসসলাকং।</p>
<p class="bodytext">‘‘সঙ্ঘতো নিরামিসসলাকাপি ৰিহারে পক্কভত্তম্পি ৰট্টতিযেৰা’’তি সাধারণং কত্বা <span class="bld">ৰিসুদ্ধিমগ্গে</span> (ৰিসুদ্ধি॰ ১.২৬) ৰুত্তত্তা ‘‘এৰং গাহিতে সাদিতব্বং, এৰং ন সাদিতব্ব’’ন্তি ৰিসেসেত্বা অৰুত্তত্তা চ ভেসজ্জাদিসলাকাযো চেত্থ কিঞ্চাপি পিণ্ডপাতিকানম্পি ৰট্টন্তি, সলাকৰসেন গাহিতত্তা পন ন সাদিতব্বাতি এত্থ অধিপ্পাযো ৰীমংসিতব্বো। যদি হি ভেসজ্জাদিসলাকা সলাকৰসেন গাহিতা ন সাদিতব্বা সিযা, সঙ্ঘতো নিরামিসসলাকা ৰট্টতিযেৰাতি ন ৰদেয্য, ‘‘অতিরেকলাভো সঙ্ঘভত্তং উদ্দেসভত্ত’’ন্তিআদিৰচনতো (মহাৰ॰ ১২৮) ‘‘অতিরেকলাভং পটিক্খিপামী’’তি সলাকৰসেন গাহেতব্বং ভত্তমেৰ পটিক্খিত্তং, ন ভেসজ্জং। সঙ্ঘভত্তাদীনি হি চুদ্দস ভত্তানিযেৰ তেন ন সাদিতব্বানীতি ৰুত্তানি, খন্ধকভাণকানং ৰা মতেন ইধ এৰং ৰুত্তন্তি গহেতব্বং। অগ্গতো দাতব্বভিক্খা <span class="bld">অগ্গভিক্খা। লদ্ধা ৰা অলদ্ধা ৰা</span>তি লভিত্বা ৰা অলভিত্বা ৰা। নিবদ্ধায অগ্গভিক্খায অপ্পমত্তিকায এৰ সম্ভৰতো লভিত্বাপি পুনদিৰসে গণ্হিতুং ৰুত্তং। <span class="bld">অগ্গভিক্খামত্ত</span>ন্তি হি এত্থ <span class="bld">মত্ত</span>-সদ্দো বহুভাৰং নিৰত্তেতি।</p>
<p class="bodytext">সলাকভত্তং নাম ৰিহারেযেৰ উদ্দিসীযতি ৰিহারমেৰ সন্ধায দিয্যমানত্তাতি আহ <span class="bld">‘‘ৰিহারে অপাপিতং পনা’’</span>তিআদি। <span class="bld">তত্র আসনসালাযা</span>তি তস্মিং গামে আসনসালায। <span class="bld">ৰিহারং আনেত্বা গাহেতব্ব</span>ন্তি তথা ৰত্বা তস্মিং দিৰসে দিন্নভত্তং ৰিহারমেৰ আনেত্বা ঠিতিকায গাহেতব্বং। <span class="bld">তত্থা</span>তি তস্মিং দিসাভাগে। <span class="bld">তং গহেত্বা</span>তি তং ৰারগামসলাকং অত্তনা গহেত্বা। <span class="bld">তেনা</span>তি যো অত্তনো পত্তং ৰারগামসলাকং দিসংগমিকস্স অদাসি, তেন। <span class="bld">অনতিক্কন্তেযেৰ তস্মিং তস্স সলাকা গাহেতব্বা</span>তি যস্মা উপচারসীমট্ঠস্সেৰ সলাকা পাপুণাতি, তস্মা তস্মিং দিসংগমিকে <a name="V3.0373"></a> উপচারসীমং অনতিক্কন্তেযেৰ তস্স দিসংগমিকস্স পত্তসলাকা অত্তনো পাপেত্বা গহেতব্বা।</p>
<p class="bodytext"><span class="bld">অনাগতদিৰসে</span>তি <a name="M3.0409"></a> এত্থ কথং তেসং ভিক্খূনং আগতানাগতভাৰো ৰিঞ্ঞাযতীতি চে? যস্মা ততো ততো আগতা ভিক্খূ তস্মিং গামে আসনসালায সন্নিপতন্তি, তস্মা তেসং আগতানাগতভাৰো সক্কা ৰিঞ্ঞাতুং। <span class="bld">অম্হাকং গোচরগামে</span>তি সলাকভত্তদাযকানং গামে। <span class="bld">ভুঞ্জিতুং আগচ্ছন্তী</span>তি ‘‘মহাথেরো এককোৰ ৰিহারে ওহীনো অৰস্সং সব্বসলাকা অত্তনো পাপেত্বা ঠিতো’’তি মঞ্ঞমানা আগচ্ছন্তি।</p>
<p class="subhead">পক্খিকভত্তাদিকথাৰণ্ণনা</p>
<p class="bodytext">অভিলক্খিতেসু চতূসু পক্খদিৰসেসু দাতব্বভত্তং <span class="bld">পক্খিকং। অভিলক্খিতেসূ</span>তি এত্থ <span class="bld">অভী</span>তি উপসগ্গমত্তং, লক্খণীযেসু ইচ্চেৰ অত্থো, উপোসথসমাদানধম্মস্সৰনপূজাসক্কারাদিকরণত্থং লক্খিতব্বেসু সল্লক্খেতব্বেসু উপলক্খেতব্বেসূতি ৰুত্তং হোতি। <span class="bld">স্বে পক্খো</span>তি ‘‘অজ্জ পক্খিকং ন গাহেতব্ব’’ন্তি পক্খিকস্স অনিযমত্তা ৰুত্তং। ‘‘স্বে অম্হাকং ঘরে লূখভত্তং ভৰিস্সতী’’তি পোত্থকেসু লিখন্তি, ‘‘পক্খভত্তং ভৰিস্সতী’’তি পাঠেন ভৰিতব্বং। উপোসথে দাতব্বং ভত্তং <span class="bld">উপোসথিকং। নিবন্ধাপিত</span>ন্তি ‘‘অসুকৰিহারস্সা’’তি নিযমিতং। <span class="bld">গাহেত্বা ভুঞ্জিতব্ব</span>ন্তি তস্মিং সেনাসনে ৰসন্তেহি ঠিতিকায গাহেত্বা ভুঞ্জিতব্বং। <span class="bld">তণ্ডুলাদীনিপেসেন্তি…পে॰… ৰট্টতী</span>তি অভিহটভিক্খত্তা ৰট্টতি। <span class="bld">তথা পটিগ্গহিতত্তা</span>তি ভিক্খানামেন পটিগ্গহিতত্তা। <span class="bld">পত্তং পূরেত্বা থকেত্বা দিন্ন</span>ন্তি ‘‘গুল়কভত্তং দেমা’’তি দিন্নং। <span class="bld">গুল়পিণ্ডেপি…পে॰… দাতব্বো</span>তি এত্থ <span class="bld">গুল়পিণ্ডং</span> তালপক্কপ্পমাণন্তি ৰেদিতব্বং। সেসমেত্থ সুৰিঞ্ঞেয্যমেৰাতি।</p>
<p class="centered">সেনাসনক্খন্ধকৰণ্ণনা নিট্ঠিতা।</p></div>
<p class="chapter">৭. সঙ্ঘভেদকক্খন্ধকং</p>
<div class="chaptxt">
<p class="subhead">ছসক্যপব্বজ্জাকথাৰণ্ণনা</p>
<p class="bodytext"><a name="para330"></a><span class="paranum">৩৩০</span>. সঙ্ঘভেদকক্খন্ধকে <a name="M3.0410"></a> <a name="V3.0374"></a> <span class="bld">অনুপিযায</span>ন্তিআদীসু ‘‘অনুপিযা নামা’’তি ৰত্তব্বে আকারস্স রস্সত্তং অনুনাসিকস্স চ আগমং কত্বা <span class="bld">‘‘অনুপিযং নামা’’</span>তি ৰুত্তং। <span class="bld">মল্লান</span>ন্তি মল্লরাজূনং। <span class="bld">ন হেট্ঠা পাসাদা ওরোহতী</span>তি উপরিপাসাদতো হেট্ঠিমতলং ন ওরোহতি, ‘‘হেট্ঠাপাসাদ’’ন্তিপি পঠন্তি। অনুরুদ্ধো ৰা পব্বাজেয্যাতি যোজেতব্বং। <span class="bld">ঘরাৰাসত্থ</span>ন্তি ঘরাৰাসস্স অনুচ্ছৰিকং কম্মং। <span class="bld">উদকং অভিনেতব্ব</span>ন্তি উদকং আহরিতব্বং। <span class="bld">নিন্নেতব্ব</span>ন্তি আভতমুদকং পুন নীহরিতব্বং। <span class="bld">নিদ্ধাপেতব্ব</span>ন্তি অন্তরন্তরা উট্ঠিততিণানি উদ্ধরিত্বা অপনেতব্বং। <span class="bld">লৰাপেতব্ব</span>ন্তি পরিপক্ককালে লৰাপেতব্বং। <span class="bld">উব্বাহাপেতব্ব</span>ন্তি খলমণ্ডলং হরাপেতব্বং। <span class="bld">উজুং কারাপেতব্ব</span>ন্তি পুঞ্জং কারাপেতব্বং। <span class="bld">পলালানি উদ্ধরাপেতব্বা</span>নীতি পলালানি অপনেতব্বানি। <span class="bld">ভুসিকা উদ্ধরাপেতব্বা</span>তি গুন্নং খুরগ্গেহি সঞ্ছিন্না ভুসসঙ্খাতা নাল়দণ্ডা অপনেতব্বা। <span class="bld">ওপুনাপেতব্ব</span>ন্তি ৰাতমুখে ওপুনাপেত্বা পলালং অপনেতব্বং। <span class="bld">অতিহরাপেতব্ব</span>ন্তি অন্তোকোট্ঠাগারং উপনেতব্বং। <span class="bld">ন কম্মা</span>তি ন কম্মানি। <span class="bld">ঘরাৰাসত্থেনা</span>তি উপযোগত্থে করণৰচনং। <span class="bld">উপজানাহী</span>তি চ উপসগ্গমত্তো <span class="bld">উপ</span>-সদ্দো। তেনাহ <span class="bld">‘‘ঘরাৰাসত্থং জানাহী’’</span>তি। <span class="bld">জানাহী</span>তি চেত্থ পটিপজ্জাতি অত্থো ৰেদিতব্বো। <span class="bld">অকামকা</span>তি অনিচ্ছমানা।</p>
<p class="bodytext"><a name="para331-332"></a><span class="paranum">৩৩১-৩৩২</span>. <span class="bld">যং ন নিৰত্তো</span>তি যস্মা ন নিৰত্তো। <span class="bld">সুঞ্ঞাগারগতো</span>তি (উদা॰ অট্ঠ॰ ২০) ‘‘ঠপেত্বা গামঞ্চ গামূপচারঞ্চ অৰসেসং অরঞ্ঞ’’ন্তি (পারা॰৯২) ৰুত্তং অরঞ্ঞং রুক্খমূলঞ্চ ঠপেত্বা অঞ্ঞং পব্বতকন্দরাদি পব্বজিতসারুপ্পং নিৰাসট্ঠানং জনসম্বাধাভাৰতো ইধ ‘‘সুঞ্ঞাগার’’ন্তি অধিপ্পেতং। অথ ৰা ঝানকণ্টকানং সদ্দানং অভাৰতো ৰিৰিত্তং যং কিঞ্চি অগারম্পি ‘‘সুঞ্ঞাগার’’ন্তি ৰেদিতব্বং। তং সুঞ্ঞাগারং উপগতো। <span class="bld">অভিক্খণ</span>ন্তি বহুলং। <span class="bld">উদানং উদানেসী</span>তি সো হি আযস্মা অরঞ্ঞে দিৰাৰিহারং উপগতোপি রত্তিৰাসূপগতোপি যেভুয্যেন ফলসমাপত্তিসুখেন নিরোধসমাপত্তিসুখেন চ ৰীতিনামেসি, তস্মা <a name="M3.0411"></a> তং সুখং সন্ধায পুব্বে <a name="V3.0375"></a> অত্তনা অনুভূতং সভযং সপরিল়াহং রজ্জসুখং জিগুচ্ছিত্বা ‘‘অহো সুখং অহো সুখ’’ন্তি সোমনস্সসহিতঞাণসমুট্ঠানং পীতিসমুগ্গারং সমুগ্গিরতি। <span class="bld">তে ভিক্খূ ভগৰন্তং এতদৰোচু</span>ন্তি তে সম্বহুলা ভিক্খূ উল্লুম্পনসভাৰসণ্ঠিতা তস্স অনুগ্গণ্হনাধিপ্পাযেন ভগৰন্তং এতদৰোচুং, ন উজ্ঝানৰসেন। <span class="bld">নিস্সংসয</span>ন্তি অসন্দেহেন, একন্তেনাতি অত্থো। তে কির ভিক্খূ পুথুজ্জনা তস্স আযস্মতো ৰিৰেকসুখং সন্ধায উদানং অজানন্তা এৰমাহংসু। <span class="bld">সমনুস্সরন্তো</span>তি উক্কণ্ঠনৰসেন অনুস্সরন্তো।</p>
<p class="bodytext"><span class="bld">অঞ্ঞতর</span>ন্তি নামগোত্তেন অপাকটং একং ভিক্খুং। <span class="bld">আমন্তেসী</span>তি আণাপেসি তে ভিক্খূ সঞ্ঞাপেতুকামো। <span class="bld">এৰ</span>ন্তি ৰচনসম্পটিগ্গহে, সাধূতি অত্থো। <span class="bld">এৰং ভন্তে</span>তি এত্থ পন <span class="bld">এৰং</span>-সদ্দো পটিঞ্ঞাযং। ‘‘অভিক্খণং ‘অহো সুখং অহো সুখ’ন্তি ইমং উদানং উদানেসী’’তি যথা তে ভিক্খূ ৰদন্তি, তং এৰং তথেৰাতি অত্তনো উদানং পটিজানাতি। <span class="bld">‘‘কিং পন ত্বং ভদ্দিযা’’</span>তি কস্মা ভগৰা পুচ্ছতি, কিং তস্স চিত্তং ন জানাতীতি? নো ন জানাতি, তেনেৰ পন তমত্থং ৰদাপেত্বা তে ভিক্খূ সঞ্ঞাপেতুং পুচ্ছতি। ৰুত্তঞ্হেতং ‘‘জানন্তাপি তথাগতা পুচ্ছন্তি, জানন্তাপি ন পুচ্ছন্তী’’তিআদি (পারা॰ ১৬, ১৯৪)। <span class="bld">অত্থৰস</span>ন্তি কারণং।</p>
<p class="bodytext"><span class="bld">অন্তোপি অন্তেপুরে</span>তি ইত্থাগারস্স সঞ্চরণট্ঠানভূতে রাজগেহস্স অব্ভন্তরে, যত্থ রাজা নহানভোজনসযনাদিং কপ্পেতি। <span class="bld">রক্খা সুসংৰিহিতা</span>তি আরক্খাদিকতপুরিসেহি গুত্তি সুট্ঠু সমন্ততো ৰিহিতা। <span class="bld">বহিপি অন্তেপুরে</span>তি অট্টকরণট্ঠানাদিকে অন্তেপুরতো বহিভূতে রাজগেহে। <span class="bld">এৰং রক্খিতো গোপিতো সন্তো</span>তি এৰং রাজগেহরাজধানীরজ্জদেসেসু অন্তো বহি চ অনেকেসু ঠানেসু অনেকসতেহি সুসংৰিহিতরক্খাৰরণগুত্তিযা মমেৰ নিব্ভযত্থং ফাসুৰিহারত্থং রক্খিতো গোপিতো সমানো। <span class="bld">ভীতো</span>তিআদীনি পদানি অঞ্ঞমঞ্ঞৰেৰচনানি। অথ ৰা <span class="bld">ভীতো</span>তি পররাজূহি ভাযমানো। <span class="bld">উব্বিগ্গো</span>তি সকরজ্জেপি পকতিক্খোভতো উপ্পজ্জনকভযুব্বেগেন উব্বিগ্গো চলিতো। <span class="bld">উস্সঙ্কী</span>তি ‘‘রঞ্ঞা নাম সব্বকালং অৰিস্সত্থেন ভৰিতব্ব’’ন্তি ৰচনতো সব্বত্থ অৰিস্সাসনৰসেন তেসং তেসং কিচ্চকরণীযানং অচ্চযতো উপ্পজ্জনকপরিসঙ্কায চ উদ্ধমুদ্ধং সঙ্কমানো। <span class="bld">উত্রাসী</span>তি ‘‘সন্তিকাৰচরেহিপি অজানন্তস্সেৰ মে কদাচি <a name="M3.0412"></a> অনত্থো ভৰেয্যা’’তি উপ্পন্নেন সরীরকম্পম্পি উপ্পাদনসমত্থেন তাসেন উত্রাসি। ‘‘উত্রস্তো’’তিপি পঠন্তি। <span class="bld">ৰিহরামী</span>তি এৰংভূতো হুত্বা ৰিহরামি।</p>
<p class="bodytext"><span class="bld">এতরহী</span>তি ইদানি পব্বজিতকালতো পট্ঠায। <span class="bld">একো</span>তি অসহাযো। তেন ৰিৰেকট্ঠকাযতং দস্সেতি। <span class="bld">অভীতো</span>তিআদীনং পদানং ৰুত্তৰিপরিযাযেন অত্থো ৰেদিতব্বো। ভযাদিনিমিত্তস্স পরিগ্গহস্স <a name="V3.0376"></a> তংনিমিত্তস্স চ কিলেসগহনস্স অভাৰেনেৰস্স অভীতাদিতাতি এতেন চিত্তৰিৰেকং দস্সেতি। <span class="bld">অপ্পোস্সুক্কো</span>তি সরীরগুত্তিযং নিরুস্সুক্কো। <span class="bld">পন্নলোমো</span>তি লোমহংসুপ্পাদকস্স ছম্ভিতত্তস্স অভাৰেন অনুগ্গতলোমো। পদদ্বযেনপি সেরিৰিহারং দস্সেতি। <span class="bld">পরদত্তৰুত্তো</span>তি পরেহি দিন্নেন চীৰরাদিনা ৰত্তমানো। এতেন সব্বসো সঙ্গাভাৰদীপনমুখেন অনৰসেসভযহেতুৰিরহং দস্সেতি। <span class="bld">মিগভূতেন চেতসা</span>তি ৰিস্সত্থৰিহারিতায মিগস্স ৰিয জাতেন চিত্তেন। মিগো হি অমনুস্সপথে অরঞ্ঞে ৰসমানো ৰিস্সত্থো তিট্ঠতি নিসীদতি নিপজ্জতি যেনকামঞ্চ পক্কমতি অপ্পটিহতচারো, এৰং অহম্পি ৰিহরামীতি দস্সেতি। ৰুত্তঞ্হেতং পচ্চেকসম্বুদ্ধেন –</p>
<p class="gatha1">‘‘মিগো অরঞ্ঞম্হি যথা অবদ্ধো।</p>
<p class="gatha2">যেনিচ্ছকং গচ্ছতি গোচরায।</p>
<p class="gatha3">ৰিঞ্ঞূ নরো সেরিত পেক্খমানো।</p>
<p class="gathalast">একো চরে খগ্গৰিসাণকপ্পো’’তি॥ (সু॰ নি॰ ৩৯; অপ॰ থের ১.১.৯৫)।</p>
<p class="bodytext"><span class="bld">ইমং খো অহং, ভন্তে, অত্থৰস</span>ন্তি ভগৰা যদিদং মম এতরহি পরমং ৰিৰেকসুখং ফলসমাপত্তিসুখং, ইদমেৰ কারণং সম্পস্সমানো ‘‘অহো সুখং, অহো সুখ’’ন্তি উদানেমি। <span class="bld">এতমত্থ</span>ন্তি এতং ভদ্দিযত্থেরস্স পুথুজ্জনৰিসযাতীতং ৰিৰেকসুখসঙ্খাতং অত্থং সব্বাকারতো ৰিদিত্বা। <span class="bld">ইমং উদান</span>ন্তি ইমং সহেতুকভযসোকৰিগমানুভাৰদীপকং উদানং উদানেসি।</p>
<p class="bodytext"><span class="bld">যস্সন্তরতো ন সন্তি কোপা</span>তি যস্স অরিযপুগ্গলস্স অন্তরতো অব্ভন্তরে অত্তনো চিত্তে চিত্তকালুস্সিযকরণতো চিত্তপ্পকোপা <a name="M3.0413"></a> রাগাদযো আঘাতৰত্থুআদিকারণভেদতো অনেকভেদা দোসকোপা এৰ ৰা ন সন্তি, মগ্গেন পহীনত্তা ন ৰিজ্জন্তি। অযঞ্হি <span class="bld">অন্তর</span>-সদ্দো কিঞ্চাপি ‘‘মঞ্চ ত্বঞ্চ কিমন্তর’’ন্তিআদীসু (সং॰ নি॰ ১.২২৮) কারণে দিস্সতি, ‘‘অন্তরট্ঠকে হিমপাতসমযে’’তিআদীসু (মহাৰ॰ ৩৪৬) ৰেমজ্ঝে, ‘‘অন্তরা চ জেতৰনং অন্তরা চ সাৰত্থি’’ন্তিআদীসু (উদা॰ ১৩, ৪৪) ৰিৰরে, ‘‘ভযমন্তরতো জাত’’ন্তিআদীসু (ইতিৰু॰ ৮৮; মহানি॰ ৫) চিত্তে, ইধাপি চিত্তে এৰ দট্ঠব্বো। তেনেৰাহ <span class="bld">‘‘যস্স চিত্তে কোপা ন সন্তী’’</span>তি।</p>
<p class="bodytext"><span class="bld">অভৰ</span>-সদ্দস্স <span class="bld">ৰিভৰ</span>-সদ্দেন অত্থুদ্ধারে কারণমাহ <span class="bld">‘‘ৰিভৰোতি চ অভৰোতি চ অত্থতো এক’’</span>ন্তি। <span class="bld">ইতি</span>-সদ্দো পকারৰচনোতি আহ <span class="bld">‘‘ইতি অনেকপ্পকারা ভৰাভৰতা’’</span>তি। <span class="bld">ৰীতিৰত্তো</span>তি অতিক্কন্তো <a name="V3.0377"></a>। এত্থ চ ‘‘যস্সা’’তি ইদং যো ৰীতিৰত্তোতি ৰিভত্তিৰিপরিণামৰসেন যোজেতব্বং। <span class="bld">তং ৰিগতভয</span>ন্তি তং এৰরূপং যথাৰুত্তগুণসমন্নাগতং খীণাসৰং চিত্তকোপাভাৰতো ইতিভৰাভৰসমতিক্কমনতো চ ভযহেতুৰিগমেন ৰিগতভযং। ৰিৰেকসুখেন অগ্গফলসুখেন চ <span class="bld">সুখিং,</span> ৰিগতভযত্তা এৰ <span class="bld">অসোকং। দেৰা নানুভৰন্তি দস্সনাযা</span>তি অধিগতমগ্গে ঠপেত্বা সব্বেপি উপপত্তিদেৰা ৰাযমন্তাপি চিত্তচারদস্সনৰসেন দস্সনায দট্ঠুং নানুভৰন্তি ন অভিসম্ভুণন্তি ন সক্কোন্তি, পগেৰ মনুস্সা। সেক্খাপি হি পুথুজ্জনা ৰিয অরহতো চিত্তপ্পৰত্তিং ন জানন্তি। <span class="bld">তস্স দস্সনং দেৰানম্পি দুল্লভ</span>ন্তি এত্থাপি চিত্তচারদস্সনৰসেন তস্স দস্সনং দেৰানম্পি দুল্লভং অলব্ভনীযং, দেৰেহিপি তং দস্সনং ন সক্কা পাপুণিতুন্তি এৰমত্থো গহেতব্বো। অভাৰত্থো হেত্থ <span class="bld">দু</span>-সদ্দো ‘‘দুপ্পঞ্ঞো’’তিআদীসু ৰিয।</p>
<p class="bodytext"><a name="para333"></a><span class="paranum">৩৩৩</span>. <span class="bld">ভত্তাভিহারো</span>তি অভিহরিতব্বভত্তং। তস্স পন পমাণং দস্সেতুং <span class="bld">‘‘পঞ্চ চ থালিপাকসতানী’’</span>তি ৰুত্তং। তত্থ একো থালিপাকো দসন্নং পুরিসানং ভত্তং গণ্হাতি। <span class="bld">লাভসক্কারসিলোকেনা</span>তি এত্থ <span class="bld">লাভো</span> নাম চতুপচ্চযলাভো। <span class="bld">সক্কারো</span>তি তেসংযেৰ সুকতানং সুসঙ্খতানং লাভো। <span class="bld">সিলোকো</span>তি ৰণ্ণঘোসো। <span class="bld">মনোমযং কায</span>ন্তি ঝানমনেন নিব্বত্তং ব্রহ্মকাযং। <span class="bld">উপপন্নো</span>তি উপগতো। <span class="bld">অত্তভাৰপ্পটিলাভো</span>তি সরীরপটিলাভো। <span class="bld">দ্বে ৰা তীণি ৰা মাগধকানি গামখেত্তানী</span>তি <a name="M3.0414"></a> এত্থ <span class="bld">মাগধকং গামখেত্তং</span> অত্থি খুদ্দকং, অত্থি মজ্ঝিমং, অত্থি মহন্তং। <span class="bld">খুদ্দকং গামখেত্তং</span> ইতো চত্তালীস উসভানি, এত্তো চত্তালীস উসভানীতি গাৰুতং হোতি। <span class="bld">মজ্ঝিমং</span> ইতো গাৰুতং, এত্তো গাৰুতন্তি অড্ঢযোজনং হোতি। <span class="bld">মহন্তং</span> ইতো দিযড্ঢগাৰুতং, এত্তো দিযড্ঢগাৰুতন্তি তিগাৰুতং হোতি। তেসু খুদ্দকেন গামখেত্তেন তীণি, খুদ্দকেন চ মজ্ঝিমেন চ দ্বে গামখেত্তানি তস্স অত্তভাৰো। তিগাৰুতঞ্হিস্স সরীরং। <span class="bld">পরিহরিস্সামী</span>তি পটিজগ্গিস্সামি গোপযিস্সামি। <span class="bld">রক্খস্সেত</span>ন্তি রক্খস্সু এতং।</p>
<p class="subhead">পঞ্চসত্থুকথাৰণ্ণনা</p>
<p class="bodytext"><a name="para334"></a><span class="paranum">৩৩৪</span>. <span class="bld">সত্থারো</span>তি গণসত্থারো। <span class="bld">নাস্সস্সা</span>তি ন এতস্স ভৰেয্য। <span class="bld">ত</span>ন্তি তং সত্থারং। <span class="bld">তেনা</span>তি অমনাপেন। <span class="bld">সমুদাচরেয্যামা</span>তি কথেয্যাম। <span class="bld">সম্মন্নতী</span>তি অম্হাকং সম্মানং করোতি। তেনাহ <span class="bld">‘‘সম্মানেতী’’</span>তি, <span class="bld">সম্মন্নতী</span>তি ৰা পরেহি সম্মানীযতীতি অত্থো।</p>
<p class="bodytext"><a name="para335"></a><span class="paranum">৩৩৫</span>. <span class="bld">নাসায পিত্তং ভিন্দেয্যু</span>ন্তি অচ্ছপিত্তং ৰা মচ্ছপিত্তং ৰা নাসাপুটে পক্খিপেয্যুং। <span class="bld">পরাভৰাযা</span>তি অৰড্ঢিযা ৰিনাসায। <span class="bld">অস্সতরী</span>তি ৰল়ৰায কুচ্ছিস্মিং গদ্রভস্সজাতা, তং অস্সেন <a name="V3.0378"></a> সদ্ধিং সম্পযোজেন্তি, সা গব্ভং গণ্হিত্বা কালে সম্পত্তে ৰিজাযিতুং ন সক্কোতি, পাদেহি ভূমিং পহরন্তী তিট্ঠতি, অথস্সা চত্তারো পাদে চতূসু খাণুকেসু বন্ধিত্বা কুচ্ছিং ফালেত্বা পোতকং নীহরন্তি, সা তত্থেৰ মরতি। তেন ৰুত্তং <span class="bld">‘‘অত্তৰধায গব্ভং গণ্হাতী’’</span>তি।</p>
<p class="bodytext"><a name="para339"></a><span class="paranum">৩৩৯</span>. <span class="bld">পোত্থনিক</span>ন্তি ছুরিকং, যং খরন্তিপি ৰুচ্চতি।</p>
<p class="subhead">নাল়াগিরিপেসনকথাৰণ্ণনা</p>
<p class="bodytext"><a name="para342"></a><span class="paranum">৩৪২</span>. <span class="bld">মা কুঞ্জর নাগমাসদো</span>তি ভো, কুঞ্জর, বুদ্ধনাগং ৰধকচিত্তেন মা উপগচ্ছ। <span class="bld">দুক্খ</span>ন্তি দুক্খকারণত্তা দুক্খং। কথং তং দুক্খন্তি আহ <span class="bld">‘‘ন হি নাগহতস্সা’’</span>তিআদি। নাগহতস্স সুগতিপটিক্খেপেন বুদ্ধনাগস্স ঘাতো দুগ্গতিদুক্খকারণন্তি দস্সেতি। <span class="bld">ইতো</span>তি ইতো জাতিতো। <span class="bld">যতো</span>তি যস্মা। <span class="bld">ইতো পরং যতো</span>তি ইতো পরং গচ্ছন্তস্সাতি ৰা <a name="M3.0415"></a> অত্থো। <span class="bld">মদো</span>তি মানমদো। <span class="bld">পমাদো</span>তি পমত্তভাৰো। <span class="bld">পটিকুটিতো</span>তি সঙ্কুটিতো। <span class="bld">অলক্খিকো</span>তি অহিরিকো। <span class="bld">যত্র হি নামা</span>তি যো নাম।</p>
<p class="subhead">পঞ্চৰত্থুযাচনকথাৰণ্ণনা</p>
<p class="bodytext"><a name="para343"></a><span class="paranum">৩৪৩</span>. <span class="bld">তিকভোজন</span>ন্তি তীহি ভুঞ্জিতব্বভোজনং, তিণ্ণং একতো পটিগ্গহেত্বা ভুঞ্জিতুং পঞ্ঞপেস্সামীতি অত্থো। <span class="bld">কোকালিকো</span>তিআদীনি চতুন্নং দেৰদত্তপক্খিযানং গণপামোক্খানং নামানি। <span class="bld">আযুকপ্প</span>ন্তি একং মহাকপ্পং অসীতিভাগং কত্বা ততো একভাগমত্তং কালং অন্তরকপ্পসঞ্ঞিতং কালং।</p>
<p class="bodytext"><span class="bld">আযস্মন্তং আনন্দং এতদৰোচা</span>তি (উদা॰ অট্ঠ॰ ৪৮) দেৰদত্তো সব্বং সঙ্ঘভেদস্স পুব্বভাগং নিপ্ফাদেত্বা ‘‘একংসেনেৰ অজ্জ আৰেণিকং উপোসথং সঙ্ঘকম্মঞ্চ করিস্সামী’’তি চিন্তেত্বা এতং <span class="bld">‘‘অজ্জতগ্গে’’</span>তিআদিৰচনং অৰোচ। তত্থ <span class="bld">অঞ্ঞত্রেৰ ভগৰতা</span>তি ৰিনা এৰ ভগৰন্তং, তং সত্থারং অকত্বাতি অত্থো। <span class="bld">অঞ্ঞত্র ভিক্খুসঙ্ঘা উপোসথং করিস্সামি সঙ্ঘকম্মানি চা</span>তি ভগৰতো ওৰাদকারকং ভিক্খুসঙ্ঘং ৰিনা মং অনুৰত্তন্তেহি ভিক্খূহি সদ্ধিং আৰেণিকং উপোসথং সঙ্ঘকম্মানি চ করিস্সামি। <span class="bld">অজ্জতগ্গে, ভন্তে, দেৰদত্তো সঙ্ঘং ভিন্দিস্সতী</span>তি ভেদকারকানং সব্বেসং দেৰদত্তেন সজ্জিতত্তা ‘‘একংসেনেৰ দেৰদত্তো অজ্জ সঙ্ঘং ভিন্দিস্সতী’’তি মঞ্ঞমানো এৰমাহ। <span class="bld">ভিন্দিস্সতী</span>তি দ্বিধা করিস্সতি।</p>
<p class="bodytext"><span class="bld">এতমত্থং</span> <a name="V3.0379"></a> <span class="bld">ৰিদিত্বা</span>তি এতং অৰীচিমহানিরযুপ্পত্তিসংৰত্তনিযং কপ্পট্ঠিযং অতেকিচ্ছং দেৰদত্তেন নিব্বত্তিযমানং সঙ্ঘভেদকম্মং সব্বাকারতো ৰিদিত্বা। <span class="bld">ইমং উদান</span>ন্তি কুসলাকুসলেসু যথাক্কমং সপ্পুরিসাসপ্পুরিসানং সুকরা পটিপত্তি, ন পন নেসং অকুসলকুসলেসূতি ইদমত্থৰিভাৰনং উদানং উদানেসি।</p>
<p class="bodytext">তত্থ <span class="bld">সুকরং সাধুনা সাধূ</span>তি অত্তনো পরেসঞ্চ হিতং সাধেতীতি <span class="bld">সাধু,</span> সম্মাপটিপন্নো। তেন সাধুনা সারিপুত্তাদিনা সাৰকেন পচ্চেকসম্বুদ্ধেন সম্মাসম্বুদ্ধেন অঞ্ঞেন ৰা লোকিযসাধুনা সাধু সুন্দরং ভদ্দকং অত্তনো পরেসঞ্চ হিতসুখাৰহং সুকরং সুখেন কাতুং সক্কা। <span class="bld">সাধু পাপেন দুক্কর</span>ন্তি তদেৰ পন ৰুত্তলক্খণং সাধু পাপেন দেৰদত্তাদিনা <a name="M3.0416"></a> পাপপুগ্গলেন দুক্করং কাতুং ন সক্কা, ন সো তং কাতুং সক্কোতীতি অত্থো। <span class="bld">পাপং পাপেন সুকর</span>ন্তি পাপং অসুন্দরং অত্তনো পরেসঞ্চ অনত্থাৰহং পাপেন যথাৰুত্তপাপপুগ্গলেন সুকরং সুখেন কাতুং সক্কুণেয্যং। <span class="bld">পাপমরিযেহি দুক্কর</span>ন্তি অরিযেহি পন বুদ্ধাদীহি তং পাপং দুক্করং দুরভিসম্ভৰং। সেতুঘাতোযেৰ হি তেসং তত্থাতি দীপেতি।</p>
<p class="subhead">সঙ্ঘভেদকথাৰণ্ণনা</p>
<p class="bodytext"><a name="para345"></a><span class="paranum">৩৪৫</span>. <span class="bld">অথ খো আযস্মা সারিপুত্তো আদেসনাপাটিহারিযানুসাসনিযা</span>তিআদীসু পরস্স চিত্তং ঞত্বা কথনং <span class="bld">আদেসনাপাটিহারিযং,</span> সাৰকানঞ্চ বুদ্ধানঞ্চ সততং ধম্মদেসনং <span class="bld">অনুসাসনীপাটিহারিযং,</span> ইদ্ধিৰিধং <span class="bld">ইদ্ধিপাটিহারিযং</span>। তত্থ ইদ্ধিপাটিহারিযেন সদ্ধিং অনুসাসনীপাটিহারিযং মহামোগ্গল্লানত্থেরস্স আচিণ্ণং, আদেসনাপাটিহারিযেন সদ্ধিং অনুসাসনীপাটিহারিযং ধম্মসেনাপতিস্স। তেন ৰুত্তং ‘‘আযস্মা সারিপুত্তো আদেসনাপাটিহারিযানুসাসনিযা ভিক্খূ ধম্মিযা কথায ওৰদী’’তিআদি। তদা হি দ্বীসু অগ্গসাৰকেসু ধম্মসেনাপতি তেসং ভিক্খূনং চিত্তচারং ঞত্বা ধম্মং দেসেসি, মহামোগ্গল্লানত্থেরো ৰিকুব্বনং দস্সেত্বা ধম্মং দেসেসি, পাল়িযঞ্চেত্থ দ্বিন্নম্পি থেরানং দেসনায ধম্মচক্খুপটিলাভোৰ দস্সিতো। দীঘভাণকা পন এৰং ৰদন্তি ‘‘ভগৰতা পেসিতেসু দ্বীসু অগ্গসাৰকেসু ধম্মসেনাপতি তেসং চিত্তচারং ঞত্বা ধম্মং দেসেসি, থেরস্স ধম্মদেসনং সুত্বা পঞ্চসতাপি ভিক্খূ সোতাপত্তিফলে পতিট্ঠহিংসু। অথ নেসং মহামোগ্গল্লানত্থেরো ৰিকুব্বনং দস্সেত্বা ধম্মং দেসেসি, তং সুত্বা সব্বে অরহত্তফলে পতিট্ঠহিংসূ’’তি। <span class="bld">দেৰদত্তং উট্ঠাপেসী</span>তি জণ্ণুকেন হদযমজ্ঝে পহরিত্বা উট্ঠাপেসি।</p>
<p class="bodytext"><a name="para346"></a><span class="paranum">৩৪৬</span>. <span class="bld">সরসী</span>তি <a name="V3.0380"></a> সরো। <span class="bld">সুৰিক্খালিত</span>ন্তি সুট্ঠু ৰিক্খালিতং, সুৰিসোধিতং কত্বাতি অত্থো। <span class="bld">সংখাদিত্বা</span>তি সুট্ঠু খাদিত্বা। <span class="bld">মহিং ৰিকুব্বতো</span>তি মহিং দন্তেহি ৰিলিখন্তস্স। নদীসু ভিসং ঘসানস্সাতি যোজেতব্বং। <span class="bld">নদী</span>তি চেত্থ মহাসরো অধিপ্পেতো। <span class="bld">জগ্গতো</span>তি হত্থিযূথং পালেন্তস্স। <span class="bld">ভিঙ্কোৰা</span>তি হত্থিপোতকো ৰিয। <span class="bld">মমানুকুব্ব</span>ন্তি মং অনুকরোন্তো।</p>
<p class="bodytext"><a name="para347"></a><span class="paranum">৩৪৭</span>. <span class="bld">দূতেয্য</span>ন্তি <a name="M3.0417"></a> দূতকম্মং। <span class="bld">গন্তুমরহতী</span>তি দূতেয্যসঙ্খাতং সাসনং হরিতুং ধারেত্বা হরিতুং অরহতি। <span class="bld">সোতা</span>তি যং অস্স সাসনং দেন্তি, তস্স সোতা। <span class="bld">সাৰেতা</span>তি তং উগ্গণ্হিত্বা ‘‘ইদং নাম তুম্হেহি ৰুত্ত’’ন্তি পটিসাৰেতা। <span class="bld">উগ্গহেতা</span>তি সুউগ্গহিতং কত্বা উগ্গহেতা। <span class="bld">ধারেতা</span>তি সুধারিতং কত্বা ধারেতা। <span class="bld">ৰিঞ্ঞাতা</span>তি অত্তনা তস্স অত্থং জানিতা। <span class="bld">ৰিঞ্ঞাপেতা</span>তি পরং ৰিজানাপেতা। <span class="bld">সহিতাসহিতস্সা</span>তি ‘‘ইদং সহিতং, ইদং অসহিত’’ন্তি এৰং সহিতাসহিতস্স <span class="bld">কুসলো</span> উপগতানুপগতেসু ছেকো সাসনং আরোচেন্তো সহিতাসহিতং সল্লক্খেত্বা আরোচেতি। <span class="bld">ন ব্যথতী</span>তি ন ৰেধতি ন ছম্ভতি। <span class="bld">উগ্গৰাদিনি</span>ন্তি ফরুসৰচনেন সমন্নাগতং। <span class="bld">পুচ্ছিতো</span>তি পটিঞ্ঞত্থায পুচ্ছিতো।</p>
<p class="bodytext"><a name="para348"></a><span class="paranum">৩৪৮</span>. <span class="bld">অট্ঠহি, ভিক্খৰে, অসদ্ধম্মেহী</span>তিআদীসু <span class="bld">অসদ্ধম্মেহী</span>তি (ইতিৰু॰ অট্ঠ॰ ৮৯) অসতং ধম্মেহি, অসন্তেহি ৰা অসোভনেহি ৰা ধম্মেহি। <span class="bld">অভিভূতো</span>তি অজ্ঝোত্থটো। <span class="bld">পরিযাদিন্নচিত্তো</span>তি খেপিতচিত্তো লাভাদিহেতুকেন ইচ্ছাচারেন মানমদাদিনা চ খযং পাপিতকুসলচিত্তো। অথ ৰা <span class="bld">পরিযাদিন্নচিত্তো</span>তি পরিতো আদিন্নচিত্তো, ৰুত্তপ্পকারেন অকুসলকোট্ঠাসেন যথা কুসলচিত্তস্স উপ্পত্তিৰারো ন হোতি, এৰং সমন্ততো গহিতচিত্তসন্তানোতি অত্থো। অপাযে নিব্বত্তনারহতায <span class="bld">আপাযিকো</span>। তত্থপি অৰীচিসঙ্খাতে মহানিরযে উপ্পজ্জতীতি <span class="bld">নেরযিকো</span>। একং অন্তরকপ্পং পরিপুণ্ণমেৰ কত্বা তত্থ তিট্ঠতীতি <span class="bld">কপ্পট্ঠো। অতেকিচ্ছো</span>তি বুদ্ধেহিপি অনিৰত্তনীযত্তা অৰীচিনিব্বত্তিযা তিকিচ্ছাভাৰতো অতেকিচ্ছো, অতিকিচ্ছনীযোতি অত্থো। <span class="bld">লাভেনা</span>তি লাভেন হেতুভূতেন। অথ ৰা লাভহেতুকেন মানাদিনা। লাভঞ্হি নিস্সায ইধেকচ্চে পুগ্গলা পাপিচ্ছা ইচ্ছাপকতা ইচ্ছাচারে ঠত্বা ‘‘লাভং নিব্বত্তেস্সামা’’তি অনেকৰিহিতং অনেসনং অপ্পতিরূপং আপজ্জিত্বা ইতো চুতা অপাযেসু নিব্বত্তন্তি। অপরে যথালাভং লভিত্বা তংনিমিত্তং মানাতিমানমদমচ্ছরিযাদিৰসেন পমাদং আপজ্জিত্বা ইতো চুতা অপাযেসু নিব্বত্তন্তি, অযঞ্চ তাদিসো। তেন ৰুত্তং ‘‘লাভেন, ভিক্খৰে, অভিভূতো পরিযাদিন্নচিত্তো দেৰদত্তো আপাযিকো’’তিআদি। <span class="bld">অসক্কারেনা</span>তি হীল়েত্বা পরিভৰিত্বা পরেহি অত্তনি পৰত্তিতেন <a name="M3.0418"></a> অসক্কারেন, অসক্কারহেতুকেন ৰা মানাদিনা। অসন্তগুণসম্ভাৰনাধিপ্পাযেন পৰত্তা পাপা ইচ্ছা এতস্সাতি পাপিচ্ছো, তস্স ভাৰো <span class="bld">পাপিচ্ছতা,</span> <a name="V3.0381"></a> তায। ‘‘অহং বুদ্ধো ভৰিস্সামি, ভিক্খুসঙ্ঘং পরিহরিস্সামী’’তি হি তস্স ইচ্ছা উপ্পন্না। কোকালিকাদযো পাপা লামকা মিত্তা এতস্সাতি পাপমিত্তো, তস্স ভাৰো <span class="bld">পাপমিত্ততা,</span> তায।</p>
<p class="bodytext"><a name="para349"></a><span class="paranum">৩৪৯</span>. <span class="bld">অভিভুয্যা</span>তি অভিভৰিত্বা মদ্দিত্বা।</p>
<p class="bodytext"><a name="para350"></a><span class="paranum">৩৫০</span>. <span class="bld">তীহি, ভিক্খৰে, অসদ্ধম্মেহী</span>তিআদি ৰুত্তনযমেৰ। <span class="bld">ওরমত্তকেন ৰিসেসাধিগমেন অন্তরা ৰোসানং আপাদী</span>তি এত্থ পন অযমত্থো। <span class="bld">ওরমত্তকেনা</span>তি অপ্পমত্তকেন ঝানাভিঞ্ঞামত্তেন। <span class="bld">ৰিসেসাধিগমেনা</span>তি উত্তরিমনুস্সধম্মাধিগমেন। <span class="bld">অন্তরা</span>তি ৰেমজ্ঝে। <span class="bld">ৰোসানং আপাদী</span>তি অকতকিচ্চোৰ সমানো ‘‘কতকিচ্চোম্হী’’তি মঞ্ঞমানো সমণধম্মতো ৰিগমং আপজ্জি। ইদং ৰুত্তং হোতি – ঝানাভিঞ্ঞাহি উত্তরিকরণীযে অধিগন্তব্বে মগ্গফলে অনধিগতে সতিযেৰ তং অনধিগন্ত্বা সমণধম্মতো ৰিগমং আপজ্জীতি। ইতি ভগৰা ইমিনা সুত্তেন ৰিসেসতো পুথুজ্জনভাৰে আদীনৰং পকাসেতি ‘‘ভারিযো পুথুজ্জনভাৰো, যত্র হি নাম ঝানাভিঞ্ঞাপরিযোসানা সম্পত্তিযো নিব্বত্তেত্বাপি অনেকানত্থাৰহং নানাৰিধদুক্খহেতুঅসন্তগুণসম্ভাৰনং অসপ্পুরিসসংসগ্গং আলসিযানুযোগঞ্চ অৰিজহন্তো অৰীচিসংৰত্তনিকং কপ্পট্ঠিযং অতেকিচ্ছং কিব্বিসং পসৰতী’’তি।</p>
<p class="bodytext">গাথাসু <span class="bld">মা</span>তি পটিসেধে নিপাতো। <span class="bld">জাতূ</span>তি একংসেন। <span class="bld">কোচী</span>তি সব্বসঙ্গাহকৰচনং। <span class="bld">লোকস্মি</span>ন্তি সত্তলোকে। ইদং ৰুত্তং হোতি – ইমস্মিং সত্তলোকে কোচি পুগ্গলো একংসেন পাপিচ্ছো মা হোতূতি। <span class="bld">তদমিনাপি জানাথ, পাপিচ্ছানং যথা গতী</span>তি পাপিচ্ছানং পুগ্গলানং যথাগতি যাদিসী নিব্বত্তি যাদিসো অভিসম্পরাযোতি ইমিনাপি কারণেন জানাথাতি দেৰদত্তং নিদস্সেন্তো এৰমাহ।</p>
<p class="bodytext"><span class="bld">পণ্ডিতোতি সমঞ্ঞাতো</span>তি পরিযত্তিবাহুসচ্চেন পণ্ডিতোতি ঞাতো। <span class="bld">ভাৰিতত্তোতি সম্মতো</span>তি ঝানাভিঞ্ঞাহি ভাৰিতচিত্তোতি সম্ভাৰিতো। তথা হি সো ‘‘মহিদ্ধিকো গোধিপুত্তো, মহানুভাৰো গোধিপুত্তো’’তি <a name="M3.0419"></a> ধম্মসেনাপতিনাপি পসংসিতো অহোসি। <span class="bld">জলংৰ যসসা অট্ঠা, দেৰদত্তোতি ৰিস্সুতো</span>তি অত্তনো কিত্তিযা পরিৰারেন চ জলন্তো ৰিয ওভাসন্তো ৰিয ঠিতো দেৰদত্তোতি এৰং ৰিস্সুতো পাকটো অহোসি। ‘‘মে সুত’’ন্তিপি পাঠো, মযা সুতং সুতমত্তং, কতিপাহেনেৰ অতথাভূতত্তা তস্স তং পণ্ডিচ্চাদিসৰনমত্তমেৰাতি অত্থো।</p>
<p class="bodytext"><span class="bld">সো</span> <a name="V3.0382"></a> <span class="bld">পমাদং অনুচিণ্ণো, আসজ্জ নং তথাগত</span>ন্তি সো এৰংভূতো দেৰদত্তো ‘‘বুদ্ধোপি সাকিযপুত্তো, অহম্পি সাকিযপুত্তো, বুদ্ধোপি সমণো, অহম্পি সমণো, বুদ্ধোপি ইদ্ধিমা, অহম্পি ইদ্ধিমা, বুদ্ধোপি দিব্বচক্খুকো, দিব্বসোতচেতোপরিযঞাণলাভী, বুদ্ধোপি অতীতানাগতপচ্চুপ্পন্নে ধম্মে জানাতি, অহম্পি তে জানামী’’তি অত্তনো পমাণং অজানিত্বা সম্মাসম্বুদ্ধং অত্তনা সমসমট্ঠপনেন পমাদং আপজ্জন্তো ‘‘ইদানাহং বুদ্ধো ভৰিস্সামি, ভিক্খুসঙ্ঘং পরিহরিস্সামী’’তি অভিমারপযোজনাদিনা তথাগতং আসজ্জ আসাদেত্বা ৰিহেঠেত্বা। ‘‘পমাদমনুজিণ্ণো’’তিপি পঠন্তি। তস্সত্থো – পমাদং ৰুত্তনযেন পমজ্জন্তো পমাদং নিস্সায ভগৰতা সদ্ধিং যুগগ্গাহচিত্তুপ্পাদেন সহেৰ ঝানাভিঞ্ঞাহি অনুজিণ্ণো পরিহীনোতি। <span class="bld">অৰীচিনিরযং পত্তো, চতুদ্বারং ভযানক</span>ন্তি জালানং তত্থ উপ্পন্নসত্তানং ৰা নিরন্তরতায ‘‘অৰীচী’’তি লদ্ধনামং চতূসু পস্সেসু চতুমহাদ্বারযোগেন চতুদ্বারং অতিভযানকং মহানিরযং পটিসন্ধিগ্গহণৰসেন পত্তো। তথা হি ৰুত্তং –</p>
<p class="gatha1">‘‘চতুক্কণ্ণো চতুদ্বারো, ৰিভত্তো ভাগসো মিতো।</p>
<p class="gathalast">অযোপাকারপরিযন্তো, অযসা পটিকুজ্জিতো॥</p>
<p class="gatha1">‘‘তস্স অযোমযা ভূমি, জলিতা তেজসা যুতা।</p>
<p class="gathalast">সমন্তা যোজনসতং, ফরিত্বা তিট্ঠতি সব্বদা’’তি॥ (ম॰ নি॰ ৩.২৫০, ২৬৭; অ॰ নি॰ ৩.৩৬)।</p>
<p class="bodytext"><span class="bld">অদুট্ঠস্সা</span>তি অদুট্ঠচিত্তস্স। <span class="bld">দুব্ভে</span>তি দুস্সেয্য। <span class="bld">তমেৰ পাপং ফুসতী</span>তি তমেৰ অদুট্ঠদুব্ভিং পাপপুগ্গলং পাপং নিহীনং পাপফলং ফুসতি পাপুণাতি অভিভৰতি। <span class="bld">ভেস্মা</span>তি ৰিপুলভাৰেন গম্ভীরভাৰেন চ ভিংসাপনো, ভিংসাপেন্তো ৰিয ৰিপুলগম্ভীরোতি অত্থো। <span class="bld">ৰাদেনা</span>তি দোসেন। <span class="bld">উপহিংসতী</span>তি বাধতি আসাদেতি। <span class="bld">ৰাদো তম্হি ন রূহতী</span>তি তস্মিং তথাগতে <a name="M3.0420"></a> পরেন আরোপিযমানো দোসো ন রুহতি ন তিট্ঠতি, ৰিসকুম্ভো ৰিয সমুদ্দস্স ন তস্স ৰিকারং জনেতীতি অত্থো।</p>
<p class="bodytext">এৰং ছহি গাথাহি পাপিচ্ছতাদিসমন্নাগতস্স নিরযূপগভাৰদস্সনেন দুক্খতো অপরিমুত্তিং দস্সেত্বা ইদানি তপ্পটিপক্খধম্মসমন্নাগতস্স দুক্খক্খযং দস্সেন্তো <span class="bld">‘‘তাদিসং মিত্ত’’</span>ন্তি ওসানগাথমাহ। তস্সত্থো – <span class="bld">যস্স</span> সম্মা পটিপন্নস্স <span class="bld">মগ্গানুগো</span> পটিপত্তিমগ্গং অনুগতো সম্মা পটিপন্নো অপ্পিচ্ছতাদিগুণসমন্নাগমেন সকলস্স ৰট্টদুক্খস্স <span class="bld">খযং</span> পরিযোসানং <a name="V3.0383"></a> পাপুণেয্য, তাদিসং বুদ্ধং বুদ্ধসাৰকং ৰা <span class="bld">পণ্ডিতো</span> সপ্পঞ্ঞো অত্তনো <span class="bld">মিত্তং কুব্বেথ</span> তেন মেত্তিং করেয্য, <span class="bld">তঞ্চ সেৰেথ</span> তমেৰ পযিরুপাসেয্যাতি।</p>
<p class="bodytext">কিং পনেতং সুত্তং দেৰদত্তস্স নিরযূপপত্তিতো পুব্বে ভাসিতং, উদাহু পচ্ছাতি? <span class="bld">ইতিৰুত্তকট্ঠকথাযং</span> (ইতিৰু॰ অট্ঠ॰ ৮৯) তাৰ –</p>
<p class="indent">‘‘দেৰদত্তে হি অৰীচিমহানিরযং পৰিট্ঠে দেৰদত্তপক্খিকা অঞ্ঞতিত্থিযা ‘সমণেন গোতমেন অভিসপিতো দেৰদত্তো পথৰিং পৰিট্ঠো’তি অব্ভাচিক্খিংসু। তং সুত্বা সাসনে অনভিপ্পসন্না মনুস্সা ‘সিযা নু খো এতদেৰং, যথা ইমে ভণন্তী’তি আসঙ্কং উপ্পাদেসুং। তং পৰত্তিং ভিক্খূ ভগৰতো আরোচেসুং। অথ খো ভগৰা ‘ন, ভিক্খৰে, তথাগতা কস্সচি অভিসপং দেন্তি, তস্মা ন দেৰদত্তো মযা অভিসপিতো, অত্তনো কম্মেনেৰ নিরযং পৰিট্ঠো’তি ৰত্বা তেসং মিচ্ছাগাহং পটিসেধেন্তো ইমায অট্ঠুপ্পত্তিযা ইদং সুত্তং অভাসী’’তি –</p>
<p class="unindented">ৰুত্তং, তস্মা তেসং মতেন তস্স নিরযূপপত্তিতো পচ্ছাপি ভগৰা ইদং সুত্তমভাসীতি ৰেদিতব্বং। ইধ পন তস্স নিরযূপপত্তিতো পঠমমেৰ উপ্পন্নে ৰত্থুম্হি ভাসিতং পাল়িআরুল়্হন্তি দট্ঠব্বং। তেনেৰ ‘‘অৰীচিনিরযং পত্তো’’তি ইদং পন আসংসাযং অতীতৰচনন্তি ৰুত্তং, <span class="bld">আসংসা</span>তি চেত্থ অৰস্সম্ভাৰিনী অত্থসিদ্ধি অধিপ্পেতা। অৰস্সম্ভাৰিনিঞ্হি অত্থসিদ্ধিমপেক্খিত্বা অনাগতম্পি ভূতং ৰিয ৰোহরন্তি, তঞ্চ সদ্দলক্খণানুসারেন ৰেদিতব্বং।</p>
<p class="centered">সঙ্ঘভেদকথাৰণ্ণনা নিট্ঠিতা।</p>
<p class="subhead">উপালিপঞ্হকথাৰণ্ণনা</p>
<p class="bodytext"><a name="para351"></a><span class="paranum">৩৫১</span>. উপালিপঞ্হে <a name="M3.0421"></a> যং ৰত্তব্বং, তং অট্ঠকথাযং দস্সিতমেৰ। তত্থ <span class="bld">অনুনযন্তো</span>তি অনুজানাপেন্তো, ভেদস্স অনুরূপং ৰা বোধেন্তো, যথা ভেদো হোতি, এৰং ভিন্দিতব্বে ভিক্খূ ৰিঞ্ঞাপেন্তোতি অত্থো। তেনাহ <span class="bld">‘‘ন তুম্হাক’’</span>ন্তিআদি।</p>
<p class="bodytext"><a name="para352"></a><span class="paranum">৩৫২</span>. অট্ঠারসভেদকরৰত্থুম্হি দস অকুসলকম্মপথা সংকিলিট্ঠধম্মতায ৰোদানধম্মপঅপক্খত্তা ‘‘অধম্মো’’তি দস্সিতা, তথা উপাদানাদযো, বোধিপক্খিযধম্মানং একন্তানৰজ্জভাৰতো <a name="V3.0384"></a> নত্থি অধম্মভাৰো, ভগৰতা পন দেসিতাকারেন হাপেত্বা ৰড্ঢেত্বা ৰা কথনং যথাধম্মং অকথনন্তি কত্বা অধম্মভাৰোতি দস্সেন্তো আহ <span class="bld">‘‘তযো সতিপট্ঠানা’’</span>তিআদি। <span class="bld">নিয্যানিক</span>ন্তি সপাটিহীরং অপ্পটিহতং হুত্বা পৰত্ততীতি অত্থো। <span class="bld">তথেৰা</span>তি ইমিনা ‘‘এৰং অম্হাক’’ন্তিআদিনা ৰুত্তমত্থং আকড্ঢতি। <span class="bld">কাতব্বং কম্মং ধম্মো নামা</span>তি যথাধম্মং করণতো <span class="bld">ধম্মো</span> নাম, ইতরং ৰুত্তৰিপরিযাযতো <span class="bld">অধম্মো</span> নাম।</p>
<p class="bodytext"><span class="bld">রাগৰিনযো…পে॰… অযং ৰিনযো নামা</span>তি রাগাদীনং ৰিনযনতো সংৰরণতো পজহনতো পটিসঙ্খানতো চ <span class="bld">ৰিনযো</span> নাম, ৰুত্তৰিপরিযাযেন ইতরো <span class="bld">অৰিনযো</span>। ৰত্থুসম্পত্তিআদিৰসেন সব্বেসং ৰিনযকম্মানং অকুপ্পতাতি আহ <span class="bld">‘‘ৰত্থুসম্পত্তি…পে॰… অযং ৰিনযো নামা’’</span>তি। তপ্পটিপক্খতো <span class="bld">অৰিনযো</span> ৰেদিতব্বো। তেনাহ <span class="bld">‘‘ৰত্থুৰিপত্তী’’</span>তিআদি। যাসং আপন্নস্স পব্বজ্জা সাৰসেসা, তা আপত্তিযো <span class="bld">সাৰসেসা</span>।</p>
<p class="bodytext"><a name="para354"></a><span class="paranum">৩৫৪</span>. <span class="bld">আপাযিকো</span>তিআদিগাথাসু (ইতিৰু॰ অট্ঠ॰ ১৮) সঙ্ঘস্স ভেদসঙ্খাতে ৰগ্গে রতোতি <span class="bld">ৰগ্গরতো</span>। অধম্মিকতায অধম্মে ভেদকরৰত্থুম্হি সঙ্ঘভেদসঙ্খাতে এৰ চ অধম্মে ঠিতোতি <span class="bld">অধম্মট্ঠো। যোগক্খেমা পধংসতী</span>তি হিততো পরিহাযতি, চতূহিপি যোগেহি অনুপদ্দুতত্তা <span class="bld">যোগক্খেমং</span> নাম অরহত্তং নিব্বানঞ্চ, ততো পনস্স ধংসনে ৰত্তব্বমেৰ নত্থি। দিট্ঠিসীলসামঞ্ঞতো সঙ্ঘতট্ঠেন <span class="bld">সঙ্ঘং,</span> ততো এৰ <a name="M3.0422"></a> এককম্মাদিৰিধানযোগেন <span class="bld">সমগ্গং</span> সহিতং <span class="bld">ভিন্দিত্বা</span> পুব্বে ৰুত্তলক্খণেন সঙ্ঘভেদেন ভিন্দিত্বা। <span class="bld">কপ্প</span>ন্তি অন্তরকপ্পসঙ্খাতং আযুকপ্পং। <span class="bld">নিরযম্হী</span>তি অৰীচিমহানিরযম্হি।</p>
<p class="bodytext"><span class="bld">সুখা সঙ্ঘস্স সামগ্গী</span>তি (ইতিৰু॰ অট্ট॰ ১৯) সুখস্স পচ্চযভাৰতো সামগ্গী ‘‘সুখা’’তি ৰুত্তা যথা ‘‘সুখো বুদ্ধানমুপ্পাদো’’তি (ধ॰ প॰ ১৯৪)। <span class="bld">সমগ্গানঞ্চনুগ্গহো</span>তি সমগ্গানং সামগ্গিঅনুমোদনেন অনুগ্গণ্হনং সামগ্গিঅনুরূপং ৰা, যথা তে সামগ্গিং ন ৰিজহন্তি, তথা গহণং ঠপনং অনুবলপ্পদানন্তি অত্থো। <span class="bld">সমগ্গং কত্বানা</span>তি ভিন্নং সঙ্ঘং সঙ্ঘরাজিপ্পত্তং ৰা সমগ্গং সহিতং কত্বা। <span class="bld">কপ্প</span>ন্তি আযুকপ্পমেৰ। <span class="bld">সগ্গম্হি মোদতী</span>তি কামাৰচরদেৰলোকে অঞ্ঞে দেৰে দসহি ঠানেহি অভিভৰিত্বা দিব্বসুখং অনুভৰন্তো ইচ্ছিতনিব্বত্তিযা চ মোদতি পমোদতি লল়তি কীল়তি।</p>
<p class="bodytext"><a name="para355"></a><span class="paranum">৩৫৫</span>. <span class="bld">সিযা নু খো, ভন্তে, সঙ্ঘভেদকো</span>তিআদি পাল়িঅনুসারেনেৰ ৰেদিতব্বং। ‘‘পঞ্চহি, উপালি, আকারেহি সঙ্ঘো ভিজ্জতি কম্মেন উদ্দেসেন ৰোহরন্তো অনুস্সাৰনেন সলাকগ্গাহেনা’’তি <a name="V3.0385"></a> এৰং <span class="bld">পরিৰারে</span> (পরি॰ ৪৫৮) আগতম্পি সঙ্ঘভেদলক্খণং ইধ ৰুত্তেন কিং নানাকরণন্তি দস্সেতুং <span class="bld">‘‘পরিৰারে পনা’’</span>তিআদিমাহ। এত্থ চ সীমট্ঠকসঙ্ঘে অসন্নিপতিতে ৰিসুং পরিসং গহেত্বা কতৰোহারানুস্সাৰনসলাকগ্গাহস্স কম্মং ৰা করোন্তস্স উদ্দেসং ৰা উদ্দিসন্তস্স ভেদো চ হোতি আনন্তরিযকম্মঞ্চ। সমগ্গসঞ্ঞায পন ‘‘ৰট্টতী’’তি সঞ্ঞায ৰা করোন্তস্স ভেদোৰ হোতি, ন আনন্তরিযকম্মং। ততো ঊনপরিসায করোন্তস্স নেৰ সঙ্ঘভেদো ন আনন্তরিযং। সব্বন্তিমেন হি পরিচ্ছেদেন নৰন্নং জনানং যো সঙ্ঘং ভিন্দতি, তস্স আনন্তরিযকম্মং হোতি, অনুৰত্তকানং অধম্মৰাদীনং মহাসাৰজ্জং কম্মং, ধম্মৰাদিনো অনৰজ্জা। সেসমেত্থ উত্তানমেৰাতি।</p>
<p class="centered">উপালিপঞ্হকথাৰণ্ণনা নিট্ঠিতা।</p>
<p class="centered">সঙ্ঘভেদকক্খন্ধকৰণ্ণনা নিট্ঠিতা।</p></div>
<p class="chapter">৮. ৰত্তক্খন্ধকং</p>
<div class="chaptxt">
<p class="subhead">আগন্তুকৰত্তকথাৰণ্ণনা</p>
<p class="bodytext"><a name="para356-357"></a><span class="paranum">৩৫৬-৩৫৭</span>. ৰত্তক্খন্ধকে <a name="M3.0423"></a> <a name="V3.0386"></a> <span class="bld">উপরিপিট্ঠিতো</span>তি পিট্ঠিসঙ্ঘাটস্স উপরিভাগতো, দ্বারবাহস্স উপরিপদেসতোতি অত্থো। <span class="bld">ৰিস্সজ্জেতব্ব</span>ন্তি সুক্খাপনত্থং আতপে ৰিস্সজ্জিতব্বং। <span class="bld">অভিৰাদাপেতব্বো</span>তি তস্স ৰস্সে পুচ্ছিতে যদি দহরো হোতি, সযমেৰ ৰন্দিস্সতি, তদা ইমিনাৰ ৰন্দাপিতো নাম হোতি। <span class="bld">নিল্লোকেতব্বো</span>তি ওলোকেতব্বো। <span class="bld">যথাভাগ</span>ন্তি পুব্বে পঞ্ঞত্তং পদেসভাগং অনতিক্কমিত্বা। <span class="bld">সন্তানক</span>ন্তি উণ্ণনাভিসুত্তং। <span class="bld">উল্লোকা</span>তি গেহস্স উপরিভাগতো পট্ঠায, পঠমং উপরিভাগো সম্মজ্জিতব্বোতি ৰুত্তং হোতি।</p>
<p class="subhead">আৰাসিকৰত্তকথাৰণ্ণনা</p>
<p class="bodytext"><a name="para359"></a><span class="paranum">৩৫৯</span>. <span class="bld">মহাআৰাসে</span>তি মহাৰিহারসদিসে মহাআৰাসে।</p>
<p class="subhead">অনুমোদনৰত্তকথাৰণ্ণনা</p>
<p class="bodytext"><a name="para362"></a><span class="paranum">৩৬২</span>. <span class="bld">পঞ্চমে নিসিন্নে</span>তি অনুমোদনত্থায নিসিন্নে। <span class="bld">উপনিসিন্নকথা</span> নাম বহূসু সন্নিপতিতেসু পরিকথাকথনং।</p>
<p class="subhead">ভত্তগ্গৰত্তকথাৰণ্ণনা</p>
<p class="bodytext"><a name="para364"></a><span class="paranum">৩৬৪</span>. <span class="bld">মনুস্সানং পরিৰিসনট্ঠান</span>ন্তি যত্থ মনুস্সা সপুত্তদারা আৰসিত্বা দেন্তি। <span class="bld">হত্থধোৰনউদকং সন্ধাযা</span>তি ভুত্তাৰিস্স ভোজনাৰসানে হত্থধোৰনউদকং সন্ধায। তেনেৰাহ <span class="bld">‘‘অন্তরা পিপাসিতেন পন…পে॰… হত্থা ন ধোৰিতব্বা’’</span>তি। পোত্থকেসু পন ‘‘পানীযং পিৰিত্বা <a name="V3.0387"></a> হত্থা ন ধোৰিতব্বা’’তি লিখন্তি, ‘‘হত্থা ধোৰিতব্বা’’তি পাঠেন ভৰিতব্বন্তি অম্হাকং খন্তি। অঞ্ঞথা ‘‘ন তাৰ উদকন্তি ইদং হত্থধোৰনউদকং সন্ধায ৰুত্ত’’ন্তি ৰত্বা ‘‘অন্তরা পিপাসিতেন পনা’’তিআদিনা ৰুত্তৰিসেসো ন উপলব্ভতি। অথ মতং <span class="bld">‘‘ন তাৰ থেরেন উদকং পটিগ্গহেতব্ব</span>ন্তি ইদং কিং পানীযপটিগ্গহণং সন্ধায ৰুত্তং, উদাহু হত্থধোৰনউদকগ্গহণং সন্ধাযাতি আসঙ্কানিৰত্তনত্থং ‘ইদং হত্থধোৰনউদকং সন্ধায <a name="M3.0424"></a> ৰুত্ত’ন্তিআদি কথিত’’ন্তি, তঞ্চ ন, তত্থ আসঙ্কায এৰ অসম্ভৰতো। ন হি ভগৰা ‘‘যাৰ অঞ্ঞে ন ভুত্তাৰিনো হোন্তি, তাৰ পানীযং ন পাতব্ব’’ন্তি ৰক্খতীতি সক্কা ৰিঞ্ঞাতুং। যদি চেতং পানীযপটিগ্গহণং সন্ধায ৰুত্তং, ‘‘ন তাৰ থেরেন উদকং পটিগ্গহেতব্ব’’ন্তি উদকসদ্দপ্পযোগো চ ন কত্তব্বো সিযা, অট্ঠকথাযঞ্চ ‘‘ইদং হত্থধোৰনউদকং সন্ধায ৰুত্ত’’ন্তি ৰত্বা তেন নিৰত্তিতব্বমত্থং দস্সেন্তেন ‘‘অন্তরা পিপাসিতেন পন গলে ৰিলগ্গামিসেন ৰা পানীযং পিৰিতব্ব’’ন্তি এত্তকমেৰ ৰত্তব্বং, ‘‘পানীযং পিৰিত্বা হত্থা ন ধোৰিতব্বা’’তি এৰং পন ন ৰত্তব্বন্তি। <span class="bld">ধুরে নিসিন্না হোন্তী</span>তি দ্বারসমীপে নিসিন্না হোন্তি।</p>
<p class="subhead">পিণ্ডচারিকৰত্তকথাৰণ্ণনা</p>
<p class="bodytext"><a name="para366"></a><span class="paranum">৩৬৬</span>. <span class="bld">পরামসতী</span>তি গণ্হাতি। <span class="bld">ঠপেতি ৰা</span>তি ‘‘তিট্ঠথ, ভন্তে’’তি ৰদন্তী ঠপেতি নাম।</p>
<p class="subhead">আরঞ্ঞিকৰত্তকথাৰণ্ণনা</p>
<p class="bodytext"><a name="para367"></a><span class="paranum">৩৬৭</span>. <span class="bld">কেনজ্জ, ভন্তে, যুত্ত</span>ন্তি কেন নক্খত্তেন অজ্জ চন্দো যুত্তোতি এৰং ৰদন্তেন নক্খত্তং পুচ্ছিতং হোতি।</p>
<p class="subhead">সেনাসনৰত্তকথাৰণ্ণনা</p>
<p class="bodytext"><a name="para369-370"></a><span class="paranum">৩৬৯-৩৭০</span>. <span class="bld">অঙ্গণে</span>তি অব্ভোকাসে। <span class="bld">ন ৰুড্ঢং অনাপুচ্ছা</span>তি এত্থ তস্স ওৰরকে তদুপচারে চ আপুচ্ছিতব্বন্তি ৰদন্তি। <span class="bld">ভোজনসালাদীসুপি এৰমেৰ পটিপজ্জিতব্ব</span>ন্তি ভোজনসালাদীসুপি উদ্দেসদানাদি আপুচ্ছিত্বাৰ কাতব্বন্তি অত্থো।</p>
<p class="subhead">ৰচ্চকুটিৰত্তকথাৰণ্ণনা</p>
<p class="bodytext"><a name="para373-374"></a><span class="paranum">৩৭৩-৩৭৪</span>. <span class="bld">ইদং</span> <a name="V3.0388"></a> <span class="bld">অতিৰিৰট</span>ন্তি ইদং ঠানং গুম্বাদীহি অপ্পটিচ্ছন্নত্তা অতিৰিয পকাসনং। <span class="bld">নিবদ্ধগমনত্থাযা</span>তি অত্তনো নিবদ্ধগমনত্থায। <span class="bld">পুগ্গলিকট্ঠানং ৰা</span>তি অত্তনো ৰিহারং সন্ধায ৰুত্তং। সেসমেত্থ সুৰিঞ্ঞেয্যমেৰ।</p>
<p class="bodytext">ইমস্মিং <a name="M3.0425"></a> ৰত্তক্খন্ধকে আগতানি আগন্তুকাৰাসিকগমিযানুমোদনভত্তগ্গপিণ্ডচারিকারঞ্ঞিক সেনাসন জন্তাঘর ৰচ্চকুটি উপজ্ঝাচরিয সদ্ধিৰিহারিক অন্তেৰাসিকৰত্তানি <span class="bld">চুদ্দস মহাৰত্তানি</span> নাম, ইতো অঞ্ঞানি পন কদাচি তজ্জনীযকম্মকতাদিকালেযেৰ চরিতব্বানি <span class="bld">অসীতি খন্ধকৰত্তানী</span>তি ৰেদিতব্বানি। <span class="bld">গণ্ঠিপদেসু</span> পন ‘‘ইমানিযেৰ চুদ্দস মহাৰত্তানি অগ্গহিতগ্গহণেন গহিযমানানি অসীতি খন্ধকৰত্তাআনী’’তি ৰুত্তং, তং ন গহেতব্বং।</p>
<p class="centered">ৰত্তক্খন্ধকৰণ্ণনা নিট্ঠিতা।</p></div>
<p class="chapter">৯. পাতিমোক্খট্ঠপনক্খন্ধকং</p>
<div class="chaptxt">
<p class="subhead">পাতিমোক্খুদ্দেসযাচনকথাৰণ্ণনা</p>
<p class="bodytext"><a name="para383"></a><span class="paranum">৩৮৩</span>. পাতিমোক্খট্ঠপনক্খন্ধকে <a name="M3.0426"></a> <a name="V3.0389"></a> <span class="bld">তদহূ</span>তি (উদা॰ অট্ঠ॰ ৪৫) তস্মিং অহনি তস্মিং দিৰসে। <span class="bld">উপোসথে</span>তি এত্থ উপৰসন্তি এত্থাতি <span class="bld">উপোসথো, উপৰসন্তী</span>তি সীলেন ৰা অনসনেন ৰা উপেতা হুত্বা ৰসন্তীতি অত্থো। অযঞ্হি <span class="bld">উপোসথ</span>-সদ্দো ‘‘অট্ঠঙ্গসমন্নাগতং উপোসথং উপৰসামী’’তিআদীসু (অ॰ নি॰ ৩.৭১; ১০.৪৬) সীলে আগতো। ‘‘উপোসথো ৰা পৰারণা ৰা’’তিআদীসু (মহাৰ॰ ১৫৫) পাতিমোক্খুদ্দেসাদিৰিনযকম্মে। ‘‘গোপালকূপোসথো নিগণ্ঠূপোসথো’’তিআদীসু (অ॰ নি॰ ৩.৭১) উপৰাসে। ‘‘উপোসথো নাম নাগরাজা’’তিআদীসু (দী॰ নি॰ ২.২৪৬; ম॰ নি॰ ৩.২৫৮) পঞ্ঞত্তিযং। ‘‘অজ্জুপোসথো পন্নরসো’’তিআদীসু (মহাৰ॰ ১৬৮) দিৰসে। ইধাপি দিৰসেযেৰ দট্ঠব্বো। তস্মা <span class="bld">তদহুপোসথে</span>তি তস্মিং উপোসথদিৰসভূতে অহনীতি অত্থো। <span class="bld">নিসিন্নো হোতী</span>তি মহাভিক্খুসঙ্ঘপরিৰুতো ওৰাদপাতিমোক্খং উদ্দিসিতুং উপাসিকায রতনপাসাদে নিসিন্নো হোতি। নিসজ্জ পন ভিক্খূনং চিত্তানি ওলোকেন্তো একং দুস্সীলপুগ্গলং দিস্বা ‘‘সচাহং ইমস্মিং পুগ্গলে ইধ নিসিন্নেযেৰ পাতিমোক্খং উদ্দিসিস্সামি, সত্তধাৰস্স মুদ্ধা ফলিস্সতী’’তি তস্মিং অনুকম্পায তুণ্হীযেৰ অহোসি।</p>
<p class="bodytext"><span class="bld">অভিক্কন্তা</span>তি অতিক্কন্তা পরিক্খীণা। <span class="bld">উদ্ধস্তে অরুণে</span>তি উগ্গতে অরুণসীসে। <span class="bld">নন্দিমুখিযা</span>তি তুট্ঠিমুখিযা। <span class="bld">উদ্ধস্তং অরুণ</span>ন্তি অরুণুগ্গমনং পত্বাপি ‘‘উদ্দিসতু, ভন্তে, ভগৰা ভিক্খূনং পাতিমোক্খ’’ন্তি থেরো ভগৰন্তং পাতিমোক্খুদ্দেসং যাচি তস্মিং কালে ‘‘ন, ভিক্খৰে, অনুপোসথে উপোসথো কাতব্বো’’তি (মহাৰ॰ ১৮৩) সিক্খাপদস্স অপঞ্ঞত্তত্তা। <span class="bld">অপরিসুদ্ধা, আনন্দ, পরিসা</span>তি তিক্খত্তুং থেরেন পাতিমোক্খুদ্দেসস্স যাচিতত্তা অনুদ্দেসস্স কারণং কথেন্তো ‘‘অসুকপুগ্গলো অপরিসুদ্ধো’’তি অৰত্বা ‘‘অপরিসুদ্ধা, আনন্দ, পরিসা’’তি আহ <a name="V3.0390"></a>। কস্মা পন ভগৰা তিযামরত্তিং তথা ৰীতিনামেসি? ততো পট্ঠায ওৰাদপাতিমোক্খং অনুদ্দিসিতুকামো তস্স ৰত্থুং পাকটং কাতুং।</p>
<p class="bodytext"><span class="bld">অদ্দসা</span>তি <a name="M3.0427"></a> কথং অদ্দস। অত্তনো চেতোপরিযঞাণেন তস্সং পরিসতি ভিক্খূনং চিত্তানি পরিজানন্তো তস্স পুরিসস্স দুস্সীল্যচিত্তং পস্সি। যস্মা পন চিত্তে দিট্ঠে তংসমঙ্গীপুগ্গলো দিট্ঠো নাম হোতি, তস্মা <span class="bld">‘‘অদ্দসা খো আযস্মা মহামোগ্গল্লানো তং পুগ্গলং দুস্সীল’’</span>ন্তি ৰুত্তং। যথেৰ হি অনাগতে সত্তসু দিৰসেসু পৰত্তং পরেসং চিত্তং চেতোপরিযঞাণলাভী পজানাতি, এৰং অতীতেপীতি। <span class="bld">দুস্সীল</span>ন্তি নিস্সীলং, সীলৰিরহিতন্তি অত্থো। <span class="bld">পাপধম্ম</span>ন্তি দুস্সীলত্তা এৰ হীনজ্ঝাসযতায লামকসভাৰং। <span class="bld">অসুচি</span>ন্তি অপরিসুদ্ধেহি কাযকম্মাদীহি সমন্নাগতত্তা ন সুচিং। <span class="bld">সঙ্কস্সরসমাচার</span>ন্তি কিঞ্চিদেৰ অসারুপ্পং দিস্বা ‘‘ইদং ইমিনা কতং ভৰিস্সতী’’তি এৰং পরেসং আসঙ্কনীযতায সঙ্কায সরিতব্বসমাচারং। অথ ৰা কেনচিদেৰ করণীযেন মন্তযন্তে ভিক্খূ দিস্বা ‘‘কচ্চি নু খো ইমে মযা কতকম্মং জানিত্বা মন্তেন্তী’’তি অত্তনোযেৰ সঙ্কায সরিতব্বসমাচারং। লজ্জিতব্বতায পটিচ্ছাদেতব্বস্স করণতো পটিচ্ছন্নং কম্মন্তং এতস্সাতি <span class="bld">পটিচ্ছন্নকম্মন্তং</span>। কুচ্ছিতসমণৰেসধারিতায ন সমণন্তি <span class="bld">অস্সমণং</span>। সলাকগ্গহণাদীসু ‘‘কিত্তকা সমণা’’তি গণনায ‘‘অহম্পি সমণোম্হী’’তি মিচ্ছাপটিঞ্ঞায <span class="bld">সমণপটিঞ্ঞং</span>। অসেট্ঠচারিতায <span class="bld">অব্রহ্মচারিং</span>। অঞ্ঞে ব্রহ্মচারিনো সুনিৰত্থে সুপারুতে কুসুম্ভকপটধরে গামনিগমাদীসু পিণ্ডায চরিত্বা জীৰিকং কপ্পেন্তে দিস্বা অব্রহ্মচারী সমানো সযম্পি তাদিসেন আকারেন পটিপজ্জন্তো উপোসথাদীসু চ সন্দিস্সন্তো ‘‘অহম্পি ব্রহ্মচারী’’তি পটিঞ্ঞং দেন্তো ৰিয হোতীতি <span class="bld">ব্রহ্মচারিপটিঞ্ঞং</span>। পূতিনা কম্মেন সীলৰিপত্তিযা অন্তো অনুপৰিট্ঠত্তা <span class="bld">অন্তোপূতিং</span>। ছহি দ্বারেহি রাগাদিকিলেসাৰস্সৰেন তিন্তত্তা <span class="bld">অৰস্সুতং</span>। সঞ্জাতরাগাদিকচৰরত্তা সীলৰন্তেহি ছড্ডেতব্বত্তা চ <span class="bld">কসম্বুজাতং। মজ্ঝে ভিক্খুসঙ্ঘস্স নিসিন্ন</span>ন্তি সঙ্ঘপরিযাপন্নো ৰিয ভিক্খুসঙ্ঘস্স অন্তো নিসিন্নং।</p>
<p class="bodytext"><span class="bld">দিট্ঠোসী</span>তি ‘‘অযং ন পকতত্তো’’তি ভগৰতা দিট্ঠো অসি। যস্মা চ এৰং দিট্ঠো, তস্মা নত্থি তে তৰ ভিক্খূহি সদ্ধিং এককম্মাদিসংৰাসো। যস্মা পন সো সংৰাসো তৰ নত্থি, তস্মা উট্ঠেহি আৰুসোতি এৰমেত্থ পদযোজনা ৰেদিতব্বা। <span class="bld">ততিযম্পি খো সো পুগ্গলো তুণ্হী অহোসী</span>তি অনেকৰারং ৰত্বাপি ‘‘থেরো সযমেৰ নিব্বিন্নো ওরমিস্সতি, ইদানি ইমেসং পটিপত্তিং জানিস্সামী’’তি ৰা অধিপ্পাযেন তুণ্হী <a name="M3.0428"></a> অহোসি। <span class="bld">বাহাযং গহেত্বা</span>তি ‘‘ভগৰতা মযা চ যাথাৰতো দিট্ঠো, যাৰততিযং ‘উট্ঠেহী’তি চ ৰুত্তো ন উট্ঠাতি, ইদানিস্স নিক্কড্ঢনকালো <a name="V3.0391"></a>, মা সঙ্ঘস্স উপোসথন্তরাযো অহোসী’’তি বাহাযং অগ্গহেসি। <span class="bld">বহি দ্বারকোট্ঠকা নিক্খামেত্বা</span>তি দ্বারকোট্ঠকা দ্বারসালতো নিক্খামেত্বা, <span class="bld">বহী</span>তি পন নিক্খামিতট্ঠানদস্সনং। অথ ৰা <span class="bld">বহিদ্বারকোট্ঠকা</span>তি বহিদ্বারকোট্ঠকতোপি নিক্খামেত্বা, ন অন্তোদ্বারকোট্ঠকতো এৰ। উভযথাপি ৰিহারতো বহিকত্বাতি অত্থো। <span class="bld">সূচিঘটিকং দত্বা</span>তি অগ্গল়সূচিঞ্চ উপরিঘটিকঞ্চ আদহিত্বা, সুট্ঠু কৰাটং থকেত্বাতি অত্থো। <span class="bld">যাৰ বাহাগহণাপি নামা</span>তি ‘‘অপরিসুদ্ধা, আনন্দ, পরিসা’’তি ৰচনং সুত্বা এৰ হি তেন পক্কমিতব্বং সিযা, এৰং অপক্কমিত্বা যাৰ বাহাগহণাপি নাম সো মোঘপুরিসো আগমিস্সতি, অচ্ছরিযমিদন্তি দস্সেতি। ইদঞ্চ গরহণচ্ছরিযমেৰাতি ৰেদিতব্বং।</p>
<p class="subhead">মহাসমুদ্দে অট্ঠচ্ছরিযকথাৰণ্ণনা</p>
<p class="bodytext"><a name="para384"></a><span class="paranum">৩৮৪</span>. <span class="bld">অট্ঠিমে, ভিক্খৰে, মহাসমুদ্দে</span>তি (উদা॰ অট্ঠ॰ ৪৫) কো অনুসন্ধি? য্বাযং অপরিসুদ্ধায পরিসায পাতিমোক্খস্স অনুদ্দেসো, সো ইমস্মিং ধম্মৰিনযে অচ্ছরিযো অব্ভুতো ধম্মোতি তং অপরেহি সত্তহি অচ্ছরিযঅব্ভুতধম্মেহি সদ্ধিং ৰিভজিত্বা দস্সেতুকামো পঠমং তাৰ তেসং উপমাভাৰেন মহাসমুদ্দে অচ্ছরিযঅব্ভুতধম্মে দস্সেন্তো সত্থা <span class="bld">‘‘অট্ঠিমে, ভিক্খৰে, মহাসমুদ্দে’’</span>তিআদিমাহ। <span class="bld">অসুরা</span>তি দেৰা ৰিয ন সুরন্তি ন ঈসন্তি ন ৰিরোচন্তীতি অসুরা। সুরা নাম দেৰা, তেসং পটিপক্খাতি ৰা <span class="bld">অসুরা,</span> ৰেপচিত্তিপহারাদাদযো। তেসং ভৰনং সিনেরুস্স হেট্ঠাভাগে, তে তত্থ পৰিসন্তা নিক্খমন্তা সিনেরুপাদে মণ্ডপাদীনি নিম্মিনিত্বা কীল়ন্তাৰ অভিরমন্তি। সা তত্থ তেসং অভিরতি ইমে গুণে দিস্বাতি আহ <span class="bld">‘‘যে দিস্বা দিস্বা অসুরা মহাসমুদ্দে অভিরমন্তী’’</span>তি। তত্থ <span class="bld">অভিরমন্তী</span>তি রতিং ৰিন্দন্তি, অনুক্কণ্ঠমানা ৰসন্তীতি অত্থো।</p>
<p class="bodytext"><span class="bld">অনুপুব্বনিন্নো</span>তিআদীনি সব্বানি অনুপটিপাটিযা নিন্নভাৰস্সেৰ ৰেৰচনানি। <span class="bld">ন আযতকেনেৰ পপাতো</span>তি নচ্ছিন্নতটমহাসোব্ভো ৰিয আদিতো <a name="M3.0429"></a> এৰ পপাতো। সো হি তীরদেসতো পট্ঠায একঙ্গুলদ্বঙ্গুলৰিদত্থিরতনযট্ঠিউসভঅড্ঢগাৰুতগাৰুতঅড্ঢযোজনযোজনাদিৰসেন গম্ভীরো হুত্বা গচ্ছন্তো গচ্ছন্তো সিনেরুপাদমূলে চতুরাসীতিযোজনসহস্সগম্ভীরো হুত্বা ঠিতোতি দস্সেতি।</p>
<p class="bodytext"><span class="bld">ঠিতধম্মো</span>তি ঠিতসভাৰো অৰট্ঠিতসভাৰো। <span class="bld">কুণপেনা</span>তি যেন কেনচি হত্থিঅস্সাদিকল়েৰরেন। <span class="bld">ৰাহেতী</span>তি হত্থেন গহেত্বা ৰিয ৰীচিপ্পহারেনেৰ থলে খিপতি। <span class="bld">গঙ্গা যমুনা</span>তি <a name="V3.0392"></a> অনোতত্তদহস্স দক্খিণমুখতো নিক্খন্তনদী পঞ্চধারা হুত্বা পৰত্তট্ঠানে গঙ্গাতিআদিনা পঞ্চধা সঙ্খং গতা। তত্থ <span class="bld">নদী নিন্নগা</span>তিআদিকং গোত্তং, <span class="bld">গঙ্গা যমুনা</span>তিআদিকং নামং। <span class="bld">সৰন্তিযো</span>তি যা কাচি সৰমানা সন্দমানা গচ্ছন্তিযো মহানদিযো ৰা কুন্নদিযো ৰা। <span class="bld">অপ্পেন্তী</span>তি অল্লীযন্তি ওসরন্তি। <span class="bld">ধারা</span>তি ৰুট্ঠিধারা। <span class="bld">পূরত্ত</span>ন্তি পুণ্ণভাৰো। মহাসমুদ্দস্স হি অযং ধম্মতা – ‘‘ইমস্মিং কালে দেৰো মন্দো জাতো, জালক্খিপাদীনি আদায মচ্ছকচ্ছপে গণ্হিস্সামী’’তি ৰা ‘‘ইমস্মিং কালে অতিমহন্তা ৰুট্ঠি, লভিস্সাম নু খো পিট্ঠিপসারণট্ঠান’’ন্তি ৰা ন সক্কা ৰত্তুং। পঠমকপ্পিককালতো পট্ঠায হি তীরং ভস্সিত্বা সিনেরুমেখলং আহচ্চ উদকং ঠিতং, ততো একঙ্গুলমত্তম্পি উদকং নেৰ হেট্ঠা ওতরতি, ন উদ্ধং উত্তরতি। <span class="bld">একরসো</span>তি অসম্ভিন্নরসো।</p>
<p class="bodytext"><span class="bld">মুত্তা</span>তি খুদ্দকমহন্তৰট্টদীঘাদিভেদা অনেকৰিধমুত্তা। <span class="bld">মণী</span>তি রত্তনীলাদিভেদো অনেকৰিধো মণি। <span class="bld">ৰেল়ুরিযো</span>তি ৰংসৰণ্ণসিরীসপুপ্ফৰণ্ণাদিসণ্ঠানতো অনেকৰিধো। <span class="bld">সঙ্খো</span>তি দক্খিণাৰট্টকতুম্বকুচ্ছিধমনসঙ্খাদিভেদো অনেকৰিধো। <span class="bld">সিলা</span>তি সেতকাল়মুগ্গৰণ্ণাদিভেদা অনেকৰিধা। <span class="bld">পৰাল়ম্পি</span> খুদ্দকমহন্তরত্তঘনরত্তাদিভেদং অনেকৰিধং। <span class="bld">লোহিতকো</span> পদুমরাগাদিভেদো অনেকৰিধো। <span class="bld">মসারগল্লং</span> কবরমণি। চিত্তফলিকন্তিপি ৰদন্তি। <span class="bld">মহতং ভূতান</span>ন্তি মহন্তানং সত্তানং। <span class="bld">তিমি তিমিঙ্গলো তিমিতিমিঙ্গলো</span>তি তিস্সো মচ্ছজাতিযো। তিমিং গিলনসমত্থো <span class="bld">তিমিঙ্গলো,</span> তিমিঞ্চ তিমিঙ্গলঞ্চ গিলনসমত্থো তিমিতিমিঙ্গলোতি ৰদন্তি। <span class="bld">নাগা</span>তি ঊমিপিট্ঠিৰাসিনোপি ৰিমানট্ঠকনাগাপি।</p>
<p class="subhead">ইমস্মিং ধম্মৰিনযে অট্ঠচ্ছরিযকথাৰণ্ণনা</p>
<p class="bodytext"><a name="para385"></a><span class="paranum">৩৮৫</span>. <span class="bld">এৰমেৰ</span> <a name="M3.0430"></a> <span class="bld">খো</span>তি কিঞ্চাপি সত্থা ইমস্মিং ধম্মৰিনযে সোল়সপি বাত্তিংসপি ততো ভিয্যোপি অচ্ছরিযব্ভুতধম্মে ৰিভজিত্বা দস্সেতুং সক্কোতি, উপমাভাৰেন পন গহিতানং অট্ঠন্নং অনুরূপৰসেন অট্ঠেৰ তে উপমেতব্বধম্মে ৰিভজিত্বা দস্সন্তো <span class="bld">‘‘এৰমেৰ খো, ভিক্খৰে, ইমস্মিং ধম্মৰিনযে অট্ঠ অচ্ছরিযা অব্ভুতা ধম্মা’’</span>তি আহ। তত্থ <span class="bld">অনুপুব্বসিক্খায</span> তিস্সো সিক্খা গহিতা, <span class="bld">অনুপুব্বকিরিযায</span> তেরস ধুতধম্মা, <span class="bld">অনুপুব্বপটিপদায</span> সত্ত অনুপস্সনা অট্ঠারস মহাৰিপস্সনা অট্ঠতিংস আরম্মণৰিভত্তিযো সত্ততিংস বোধিপক্খিযধম্মা চ গহিতা। <span class="bld">ন আযতকেনেৰ অঞ্ঞাপটিৰেধো</span>তি মণ্ডূকস্স উপ্পতিত্বা গমনং ৰিয আদিতোৰ সীলপূরণাদীনি অকত্বা অরহত্তপটিৰেধো নাম নত্থি, পটিপাটিযা পন সীলসমাধিপঞ্ঞাযো পূরেত্বাৰ অরহত্তপ্পত্তীতি অত্থো।</p>
<p class="bodytext"><span class="bld">মম</span> <a name="V3.0393"></a> <span class="bld">সাৰকা</span>তি সোতাপন্নাদিকে অরিযপুগ্গলে সন্ধায ৰদতি। <span class="bld">ন সংৰসতী</span>তি উপোসথকম্মাদিৰসেন সংৰাসং ন করোতি। <span class="bld">উক্খিপতী</span>তি অপনেতি। <span class="bld">আরকাৰা</span>তি দূরে এৰ। <span class="bld">তথাগতপ্পৰেদিতে</span>তি তথাগতেন ভগৰতা সাৰকেসু দেসিতে অক্খাতে পকাসিতে। <span class="bld">ন তেন নিব্বানধাতুযা ঊনত্তং ৰা পূরত্তং ৰা</span>তি অসঙ্খ্যেয্যেপি মহাকপ্পে বুদ্ধেসু অনুপ্পজ্জন্তেসু একসত্তোপি পরিনিব্বাতুং ন সক্কোতি, তদাপি ‘‘তুচ্ছা নিব্বানধাতূ’’তি ন সক্কা ৰত্তুং, বুদ্ধকালে পন একেকস্মিং সমাগমে অসঙ্খ্যেয্যাপি সত্তা অমতং আরাধেন্তি, তদাপি ন সক্কা ৰত্তুং ‘‘পূরা নিব্বানধাতূ’’তি। <span class="bld">ৰিমুত্তিরসো</span>তি কিলেসেহি ৰিমুচ্চনরসো। সব্বা হি সাসনসম্পত্তি যাৰদেৰ অনুপাদায আসৰেহি চিত্তস্স ৰিমুত্তীতি অত্থো।</p>
<p class="bodytext"><span class="bld">রতনানী</span>তি রতিজননট্ঠেন রতনানি। সতিপট্ঠানাদযো হি ভাৰিযমানা পুব্বভাগেপি অনেকৰিধং পীতিপামোজ্জং নিব্বত্তেন্তি, পগেৰ অপরভাগে। ৰুত্তঞ্হেতং –</p>
<p class="gatha1">‘‘যতো যতো সম্মসতি, খন্ধানং উদযব্বযং।</p>
<p class="gathalast">লভতী পীতিপামোজ্জং, অমতং তং ৰিজানত’’ন্তি॥ (ধ॰ প॰ ৩৭৪)।</p>
<p class="unindented">লোকিযরতননিমিত্তং <a name="M3.0431"></a> পন পীতিপামোজ্জং ন তস্স কলভাগম্পি অগ্ঘতি। অপিচ –</p>
<p class="gatha1">চিত্তীকতং মহগ্ঘঞ্চ, অতুলং দুল্লভদস্সনং।</p>
<p class="gathalast">অনোমসত্তপরিভোগং, রতনন্তি পৰুচ্চতি॥ (দী॰ নি॰ অট্ঠ॰ ২.৩৩)।</p>
<p class="bodytext">যদি চ চিত্তীকতাদিভাৰেন রতনং নাম হোতি, সতিপট্ঠানাদীনঞ্ঞেৰ ভূতো রতনভাৰো। বোধিপক্খিযধম্মানঞ্হি সো আনুভাৰো, যং সাৰকা সাৰকপারমীঞাণং, পচ্চেকসম্বুদ্ধা পচ্চেকবোধিঞাণং, সম্মাসম্বুদ্ধা সম্মাসম্বোধিং অধিগচ্ছন্তি আসন্নকারণত্তা। পরম্পরকারণঞ্হি দানাদিউপনিস্সযোতি এৰং রতিজননট্ঠেন চিত্তীকতাদিঅত্থেন চ রতনভাৰো বোধিপক্খিযধম্মানং সাতিসযো। তেন ৰুত্তং <span class="bld">‘‘তত্রিমানি রতনানি, সেয্যথিদং – চত্তারো সতিপট্ঠানা’’</span>তিআদি।</p>
<p class="bodytext">আরম্মণে ওক্কন্দিত্বা উপট্ঠানট্ঠেন পট্ঠানং, সতিযেৰ পট্ঠানং <span class="bld">সতিপট্ঠানং</span>। আরম্মণস্স পন কাযাদিৰসেন চতুব্বিধত্তা ৰুত্তং <span class="bld">‘‘চত্তারো সতিপট্ঠানা’’</span>তি। তথা হি কাযৰেদনাচিত্তধম্মেসু <a name="V3.0394"></a> সুভসুখনিচ্চঅত্তসঞ্ঞানং পহানতো অসুভদুক্খানিচ্চানত্তভাৰগ্গহণতো চ নেসং কাযানুপস্সনাদিভাৰো ৰিভত্তো।</p>
<p class="bodytext">সম্মা পদহন্তি এতেন, সযং ৰা সম্মা পদহতি, পসত্থং সুন্দরং ৰা পদহনন্তি <span class="bld">সম্মপ্পধানং,</span> পুগ্গলস্স ৰা সম্মদেৰ পধানভাৰকরণতো <span class="bld">সম্মপ্পধানং,</span> ৰীরিযস্সেতং অধিৰচনং। তম্পি অনুপ্পন্নুপ্পন্নানং অকুসলানং অনুপ্পাদনপহানৰসেন অনুপ্পন্নুপ্পন্নানং কুসলানং উপ্পাদনঠাপনৰসেন চ চতুকিচ্চসাধকত্তা ৰুত্তং <span class="bld">‘‘চত্তারো সম্মপ্পধানা’’</span>তি।</p>
<p class="bodytext">ইজ্ঝতীতি <span class="bld">ইদ্ধি,</span> সমিজ্ঝতি নিপ্ফজ্জতীতি অত্থো। ইজ্ঝন্তি তায ৰা সত্তা ইদ্ধা ৰুদ্ধা উক্কংসগতা হোন্তীতি <span class="bld">ইদ্ধি</span>। পঠমেন অত্থেন ইদ্ধি এৰ পাদো <span class="bld">ইদ্ধিপাদো,</span> ইদ্ধিকোট্ঠাসোতি অত্থো। দুতিযেন অত্থেন ইদ্ধিযা পাদো পতিট্ঠা অধিগমুপাযোতি <span class="bld">ইদ্ধিপাদো</span>। তেন হি উপরূপরিৰিসেসসঙ্খাতং ইদ্ধিং পজ্জন্তি পাপুণন্তি। স্বাযং ইদ্ধিপাদো যস্মা ছন্দাদিকে চত্তারো অধিপতিধম্মে ধুরে জেট্ঠকে কত্বা নিব্বত্তীযতি, তস্মা ৰুত্তং <span class="bld">‘‘চত্তারো ইদ্ধিপাদো’’</span>তি।</p>
<p class="bodytext"><span class="bld">পঞ্চিন্দ্রিযানী</span>তি <a name="M3.0432"></a> সদ্ধাদীনি পঞ্চ ইন্দ্রিযানি। তত্থ অস্সদ্ধিযং অভিভৰিত্বা অধিমোক্খলক্খণে ইন্দট্ঠং কারেতীতি <span class="bld">সদ্ধা ইন্দ্রিযং</span>। কোসজ্জং অভিভৰিত্বা পগ্গহলক্খণে, পমাদং অভিভৰিত্বা উপট্ঠানলক্খণে, ৰিক্খেপং অভিভৰিত্বা অৰিক্খেপলক্খণে, অঞ্ঞাণং অভিভৰিত্বা দস্সনলক্খণে ইন্দট্ঠং কারেতীতি <span class="bld">পঞ্ঞা ইন্দ্রিযং</span>।</p>
<p class="bodytext">তানিযেৰ অস্সদ্ধিযাদীহি অনভিভৰনীযতো অকম্পিযট্ঠেন সম্পযুত্তধম্মেসু থিরভাৰেন চ <span class="bld">বলানি</span> ৰেদিতব্বানি।</p>
<p class="bodytext"><span class="bld">সত্ত বোজ্ঝঙ্গা</span>তি বোধিযা, বোধিস্স ৰা অঙ্গাতি <span class="bld">বোজ্ঝঙ্গা</span>। যা হি এসা ধম্মসামগ্গী, যায লোকুত্তরমগ্গক্খণে উপ্পজ্জমানায লীনুদ্ধচ্চপতিট্ঠানাযূহনকামসুখত্তকিলমথানুযোগউচ্ছেদসস্সতাভিনিৰেসাদীনং অনেকেসং উপদ্দৰানং পটিপক্খভূতায সতিধম্মৰিচযৰীরিযপীতিপস্সদ্ধিসমাধিউপেক্খাসঙ্খাতায ধম্মসামগ্গিযা অরিযসাৰকো বুজ্ঝতি কিলেসনিদ্দায উট্ঠহতি, চত্তারি ৰা অরিযসচ্চানি পটিৰিজ্ঝতি, নিব্বানমেৰ ৰা সচ্ছিকরোতীতি <span class="bld">‘‘বোধী’’</span>তি ৰুচ্চতি, তস্সা ধম্মসামগ্গিসঙ্খাতায বোধিযা অঙ্গাতি <span class="bld">বোজ্ঝঙ্গা</span> ঝানঙ্গমগ্গঙ্গাদযো ৰিয। যোপেস ৰুত্তপ্পকারায ধম্মসামগ্গিযা বুজ্ঝতীতি কত্বা অরিযসাৰকো <span class="bld">‘‘বোধী’’</span>তি ৰুচ্চতি, তস্স বোধিস্স ৰা অঙ্গাতিপি <span class="bld">বোজ্ঝঙ্গা</span> সেনঙ্গরথঙ্গাদযো ৰিয। তেনাহু পোরাণা ‘‘বুজ্ঝনকস্স পুগ্গলস্স <a name="V3.0395"></a> অঙ্গাতি বোজ্ঝঙ্গা’’তি (সং॰ নি॰ অট্ঠ॰ ৩.৫.১৮২; ৰিভ॰ অট্ঠ॰ ৪৬৬; পটি॰ ম॰ অট্ঠ॰ ১.১.২৫), ‘‘বোধায সংৰত্তন্তীতি বোজ্ঝঙ্গা’’তিআদিনা (পটি॰ ম॰ ২.১৭) নযেনপি বোজ্ঝঙ্গট্ঠো ৰেদিতব্বো।</p>
<p class="bodytext"><span class="bld">অরিযো অট্ঠঙ্গিকো মগ্গো</span>তি তংতংমগ্গৰজ্ঝেহি কিলেসেহি আরকত্তা অরিযভাৰকরত্তা অরিযফলপটিলাভকরত্তা চ <span class="bld">অরিযো</span>। সম্মাদিট্ঠিআদীনি অট্ঠঙ্গানি অস্স অত্থি, অট্ঠঙ্গানিযেৰ ৰা <span class="bld">অট্ঠঙ্গিকো</span>। মারেন্তো কিলেসে গচ্ছতি, নিব্বানত্থিকেহি ৰা মগ্গীযতি, সযং ৰা নিব্বানং মগ্গতীতি <span class="bld">মগ্গো</span>তি এৰমেতেসং সতিপট্ঠানাদীনং অত্থৰিভাগো ৰেদিতব্বো।</p>
<p class="bodytext"><span class="bld">সোতাপন্নো</span>তি মগ্গসঙ্খাতং সোতং আপজ্জিত্বা পাপুণিত্বা ঠিতো, সোতাপত্তিফলট্ঠোতি অত্থো। <span class="bld">সোতাপত্তিফলসচ্ছিকিরিযায পটিপন্নো</span>তি সোতাপত্তিফলস্স অত্তপচ্চক্খকরণত্থায পটিপজ্জমানো পঠমমগ্গট্ঠো <a name="M3.0433"></a>, যো অট্ঠমকোতিপি ৰুচ্চতি। <span class="bld">সকদাগামী</span>তি সকিদেৰ ইমং লোকং পটিসন্ধিগ্গহণৰসেন আগমনসীলো দুতিযফলট্ঠো। <span class="bld">অনাগামী</span>তি পটিসন্ধিগ্গহণৰসেন কামলোকং অনাগমনসীলো ততিযফলট্ঠো। যো পন সদ্ধানুসারী ধম্মানুসারী একবীজীতি এৰমাদিকো অরিযপুগ্গলৰিভাগো, সো তেসংযেৰ ভেদোতি। সেসং ৰুত্তনযমেৰ।</p>
<p class="bodytext"><span class="bld">এতমত্থং ৰিদিত্বা</span>তি এতং অত্তনো ধম্মৰিনযে মতকুণপসদিসেন দুস্সীলপুগ্গলেন সদ্ধিং সংৰাসাভাৰসঙ্খাতং অত্থং ৰিদিত্বা। <span class="bld">ইমং উদান</span>ন্তি ইমং অসংৰাসারহসংৰাসারহভাৰানং কারণপরিদীপনং উদানং উদানেসি।</p>
<p class="centered">তত্থ <span class="bld">ছন্নমতিৰস্সতী</span>তি আপত্তিং আপজ্জিত্বা পটিচ্ছাদেন্তো অঞ্ঞং নৰং আপত্তিং</p>
<p class="bodytext">আপজ্জতি, ততো অপরন্তি এৰং আপত্তিৰস্সং কিলেসৰস্সং অতিৰিয ৰস্সতি। <span class="bld">ৰিৰটং নাতিৰস্সতী</span>তি আপত্তিং আপন্নো তং অপ্পটিচ্ছাদেত্বা ৰিৰরন্তো সব্রহ্মচারীনং পকাসেন্তো যথাধম্মং যথাৰিনযং পটিকরোন্তো দেসেন্তো ৰুট্ঠহন্তো অঞ্ঞং নৰং আপত্তিং নাপজ্জতি, তেনস্স তং ৰিৰটং পুন আপত্তিৰস্সং কিলেসৰস্সং ন ৰস্সতি। যস্মা চ এতদেৰ, তস্মা <span class="bld">ছন্নং</span> ছাদিতং আপত্তিং ৰিৰরেথ। <span class="bld">এৰং তং নাতিৰস্সতী</span>তি এৰং সন্তে তং আপত্তিং আপজ্জনপুগ্গলানং অত্তভাৰং অতিৰিজ্ঝিত্বা কিলেসৰস্সনেন ন ৰস্সতি ন তেমেতি, এৰং সো কিলেসেহি অনৰস্সুতো পরিসুদ্ধসীলো সমাহিতো হুত্বা ৰিপস্সনং পট্ঠপেত্বা সম্মসন্তো অনুক্কমেন নিব্বানং পাপুণাতীতি অধিপ্পাযো।</p>
<p class="centered">ইমস্মিং ধম্মৰিনযে অট্ঠচ্ছরিযকথাৰণ্ণনা নিট্ঠিতা।</p>
<p class="subhead">পাতিমোক্খসৰনারহকথাৰণ্ণনা</p>
<p class="bodytext"><a name="para386"></a><span class="paranum">৩৮৬</span>. অথ <a name="V3.0396"></a> ভগৰা চিন্তেসি ‘‘ইদানি ভিক্খুসঙ্ঘে অব্বুদো জাতো, অপরিসুদ্ধা পুগ্গলা উপোসথং আগচ্ছন্তি, ন চ তথাগতো অপরিসুদ্ধায পরিসায উপোসথং উদ্দিসতি, অনুদ্দিসন্তে চ ভিক্খুসঙ্ঘস্স উপোসথো পচ্ছিজ্জতি, যন্নূনাহং ইতো পট্ঠায ভিক্খূনঞ্ঞেৰ পাতিমোক্খুদ্দেসং অনুজানেয্য’’ন্তি, এৰং পন চিন্তেত্বা ভিক্খূনঞ্ঞেৰ পাতিমোক্খুদ্দেসং অনুজানি <a name="M3.0434"></a>। তেন ৰুত্তং <span class="bld">‘‘অথ খো ভগৰা…পে॰… পাতিমোক্খং উদ্দিসেয্যাথা’’</span>তি। তত্থ <span class="bld">নদানাহ</span>ন্তি ন ইদানি অহং। উপোসথং ন করিস্সামি, পাতিমোক্খং ন উদ্দিসিস্সামীতি পচ্চেকং <span class="bld">ন</span>-কারেন সম্বন্ধো। দুৰিধং পাতিমোক্খং আণাপাতিমোক্খং ওৰাদপাতিমোক্খন্তি। তেসু ‘‘সুণাতু মে ভন্তে’’তিআদিকং <span class="bld">আণাপাতিমোক্খং,</span> তং সাৰকাৰ উদ্দিসন্তি, ন বুদ্ধা, যং অন্বদ্ধমাসং উদ্দিসীযতি। ‘‘খন্তী পরমং…পে॰… সব্বপাপস্স অকরণং…পে॰… অনুপৰাদো অনুপঘাতো…পে॰… এতং বুদ্ধান সাসন’’ন্তি (দী॰ নি॰ ২.৯০; ধ॰ প॰ ১৮৩-১৮৫) ইমা পন তিস্সো গাথা <span class="bld">ওৰাদপাতিমোক্খং</span> নাম, তং বুদ্ধাৰ উদ্দিসন্তি, ন সাৰকা। ছন্নম্পি ৰস্সানং অচ্চযেন উদ্দিসন্তি। দীঘাযুকবুদ্ধানঞ্হি ধরমানকালে অযমেৰ পাতিমোক্খুদ্দেসো, অপ্পাযুকবুদ্ধানং পন পঠমবোধিযংযেৰ, ততো পরং ইতরো, তঞ্চ খো ভিক্খূ এৰ উদ্দিসন্তি, ন বুদ্ধা। তস্মা অম্হাকম্পি ভগৰা ৰীসতিৰস্সমত্তং ইমং ওৰাদপাতিমোক্খং উদ্দিসিত্বা ইমং অন্তরাযং দিস্বা ততো পরং ন উদ্দিসি।</p>
<p class="bodytext"><span class="bld">অট্ঠান</span>ন্তি অকারণং। <span class="bld">অনৰকাসো</span>তি তস্সেৰ ৰেৰচনং। কারণঞ্হি তিট্ঠতি এত্থ ফলং তদাযত্তৰুত্তিতাযাতি ‘‘ঠান’’ন্তি ৰুচ্চতি, এৰং ‘‘অৰকাসো’’তিপি ৰুচ্চতি। <span class="bld">য</span>ন্তি কিরিযাপরামসনং। <span class="bld">ন চ, ভিক্খৰে, সাপত্তিকেন পাতিমোক্খং সোতব্ব</span>ন্তিআদি পদত্থতো সুৰিঞ্ঞেয্যং। ৰিনিচ্ছযতো পনেত্থ যং ৰত্তব্বং, তং অট্ঠকথায ৰুত্তমেৰ। তত্থ <span class="bld">পুরে ৰা পচ্ছা ৰা</span>তি ঞত্তিতো পুব্বে ৰা পচ্ছা ৰা।</p>
<p class="subhead">ধম্মিকাধম্মিকপাতিমোক্খট্ঠপনকথাৰণ্ণনা</p>
<p class="bodytext"><a name="para387"></a><span class="paranum">৩৮৭</span>. <span class="bld">কতঞ্চ অকতঞ্চ উভযং গহেত্বা</span>তি যস্স একন্তেন কতাপি অত্থি, অকতাপি অত্থি, তস্স তদুভযং গহেত্বা।</p>
<p class="subhead">ধম্মিকপাতিমোক্খট্ঠপনকথাৰণ্ণনা</p>
<p class="bodytext"><a name="para389"></a><span class="paranum">৩৮৯</span>. <span class="bld">পরিসা</span> <a name="V3.0397"></a> <span class="bld">ৰুট্ঠাতী</span>তি যস্মিং ৰত্থুস্মিং পাতিমোক্খং ঠপিতং, তং ৰত্থুং অৰিনিচ্ছিনিত্বা কেনচি অন্তরাযেন ৰুট্ঠাতি।</p>
<p class="bodytext"><a name="para393"></a><span class="paranum">৩৯৩</span>. <span class="bld">পচ্চাদিযতী</span>তি পতি আদিযতি, ‘‘অকতং কম্ম’’ন্তিআদিনা পুন আরভতীতি অত্থো।</p>
<p class="subhead">অত্তাদানঅঙ্গকথাৰণ্ণনা</p>
<p class="bodytext"><a name="para398"></a><span class="paranum">৩৯৮</span>. পরং <a name="M3.0435"></a> চোদেতুং অত্তনা আদাতব্বং গহেতব্বং অধিকরণং <span class="bld">অত্তাদানং</span>। তেনাহ <span class="bld">‘‘সাসনং সোধেতুকামো’’</span>তিআদি। <span class="bld">ৰস্সারত্তো</span>তি ৰস্সকালো।</p>
<p class="subhead">চোদকেন পচ্চৰেক্খিতব্বধম্মকথাৰণ্ণনা</p>
<p class="bodytext"><a name="para399"></a><span class="paranum">৩৯৯</span>. <span class="bld">পটিমাসিতু</span>ন্তি পরামসিতুং। <span class="bld">পলিবোধে ছিন্দিত্বা…পে॰… অধিগতং মেত্তচিত্ত</span>ন্তি ইমিনা অপ্পনাপ্পত্তং মেত্তাভাৰনং দস্সেতি। তেনেৰাহ <span class="bld">‘‘ৰিক্খম্ভনৰসেন ৰিহতাঘাত’’</span>ন্তি।</p>
<p class="subhead">চোদকেন উপট্ঠাপেতব্বধম্মকথাৰণ্ণনা</p>
<p class="bodytext"><a name="para400"></a><span class="paranum">৪০০</span>. <span class="bld">নো দোসন্তরো</span>তি এত্থ চিত্তপরিযাযো <span class="bld">অন্তর</span>-সদ্দোতি আহ <span class="bld">‘‘ন দুট্ঠচিত্তো হুত্বা’’</span>তি।</p>
<p class="subhead">চোদকচুদিতকপটিসংযুত্তকথাৰণ্ণনা</p>
<p class="bodytext"><a name="para401"></a><span class="paranum">৪০১</span>. <span class="bld">করুণ</span>ন্তি অপ্পনাপ্পত্তং করুণজ্ঝানং। <span class="bld">করুণাপুব্বভাগ</span>ন্তি পরিকম্মুপচারৰসপ্পৰত্তং করুণং। <span class="bld">মেত্তঞ্চ মেত্তাপুব্বভাগঞ্চা</span>তি এত্থাপি এসেৰ নযো। সেসমেত্থ সুৰিঞ্ঞেয্যমেৰাতি।</p>
<p class="centered">পাতিমোক্খট্ঠপনক্খন্ধকৰণ্ণনা নিট্ঠিতা।</p></div>
<p class="chapter">১০. ভিক্খুনিক্খন্ধকং</p>
<div class="chaptxt">
<p class="subhead">মহাপজাপতিগোতমীৰত্থুকথাৰণ্ণনা</p>
<p class="bodytext"><a name="para402"></a><span class="paranum">৪০২</span>. ভিক্খুনিক্খন্ধকে <a name="M3.0436"></a> <a name="V3.0398"></a> <span class="bld">সক্কেসু ৰিহরতী</span>তি পঠমগমনেন গন্ত্বা ৰিহরতি। <span class="bld">মহাপজাপতি গোতমী</span>তি এত্থ <span class="bld">গোতমী</span>তি গোত্তং। নামকরণদিৰসে পনস্সা লদ্ধসক্কারা ব্রাহ্মণা লক্খণসম্পত্তিং দিস্বা ‘‘সচে অযং ধীতরং লভিস্সতি, চক্কৰত্তিরঞ্ঞো মহেসী ভৰিস্সতি। সচে পুত্তং লভিস্সতি, চক্কৰত্তিরাজা ভৰিস্সতীতি উভযথাপি মহতীযেৰস্সা পজা ভৰিস্সতী’’তি ব্যাকরিংসু, তস্মা পুত্তপজায চেৰ ধীতুপজায চ মহন্ততায ‘‘মহাপজাপতী’’তি নামং অকংসু, ইধ পন গোত্তেন সদ্ধিং সংসন্দিত্বা ‘‘মহাপজাপতি গোতমী’’তি ৰুত্তং। <span class="bld">যেন ভগৰা তেনুপসঙ্কমী</span>তি ভগৰা কপিলপুরং গন্ত্বা পঠমমেৰ নন্দং পব্বাজেসি, সত্তমে দিৰসে রাহুলকুমারং। <span class="bld">চুম্বটককলহে</span> পন উভযনগরৰাসিকেসু যুদ্ধত্থায নিক্খন্তেসু সত্থা গন্ত্বা তে রাজানো সঞ্ঞাপেত্বা <span class="bld">অত্তদণ্ডসুত্তং</span> (সু॰ নি॰ ৯৪১ আদযো) কথেসি। রাজানো পসীদিত্বা অড্ঢতেয্যসতে অড্ঢতেয্যসতে দারকে অদংসু। তানি পঞ্চ কুমারসতানি সত্থু সন্তিকে পব্বজিংসু। অথ নেসং পজাপতিযো সাসনং পেসেত্বা অনভিরতিং উপ্পাদযিংসু। সত্থা তেসং অনভিরতিযা উপ্পন্নভাৰং ঞত্বা তে পঞ্চসতে দহরভিক্খূ কুণালদহং নেত্বা অত্তনো কুণালকালে নিসিন্নপুব্বে পাসাণতলে নিসীদিত্বা <span class="bld">কুণালজাতক</span>কথায (জা॰ ২.২১.কুণালজাতক) তেসং অনভিরতিং ৰিনোদেত্বা সব্বেপি তে সোতাপত্তিফলে পতিট্ঠাপেসি, পুন মহাৰনং আনেত্বা অরহত্তফলে। তেসং চিত্তজাননত্থং পুনপি পজাপতিযো সাসনং পহিণিংসু। তে ‘‘অভব্বা মযং ঘরাৰাসস্সা’’তি পটিসাসনং পহিণিংসু। তা ‘‘ন দানি অম্হাকং পরঘরং গন্তুং যুত্তং, মহাপজাপতিযা সন্তিকং গন্ত্বা পব্বজ্জং অনুজানাপেত্বা পব্বজিস্সামা’’তি পঞ্চসতাপি মহাপজাপতিং উপসঙ্কমিত্বা ‘‘অয্যে, অম্হাকং পব্বজ্জং অনুজানাপেথা’’তি আহংসু। মহাপজাপতি চ তা ইত্থিযো গহেত্বা যেন ভগৰা তেনুপসঙ্কমি, সেতচ্ছত্তস্স হেট্ঠা রঞ্ঞো পরিনিব্বুতকালে উপসঙ্কমীতিপি ৰদন্তিযেৰ। <span class="bld">পক্কামী</span>তি পুন কপিলপুরমেৰ পাৰিসি।</p>
<p class="bodytext"><span class="bld">যথাভিরন্তং</span> <a name="M3.0437"></a> <a name="V3.0399"></a> <span class="bld">ৰিহরিত্বা</span>তি বোধনেয্যসত্তানং উপনিস্সযং ওলোকেন্তো যথাজ্ঝাসযেন ৰিহরিত্বা। <span class="bld">চারিকং পক্কামী</span>তি মহাজনসঙ্গহং করোন্তো উত্তমায বুদ্ধসিরিযা অনোপমেন বুদ্ধৰিলাসেন অতুরিতচারিকং পক্কামি। <span class="bld">সম্বহুলাহি সাকিযানীহি সদ্ধি</span>ন্তি অন্তোনিৰেসনস্মিংযেৰ দসবলং উদ্দিস্স পব্বজ্জাৰেসং গহেত্বা তাপি পঞ্চসতা সাকিযানিযো পব্বজ্জাৰেসংযেৰ গাহাপেত্বা সব্বাহিপি তাহি সম্বহুলাহি সাকিযানীহি সদ্ধিং। <span class="bld">পক্কামী</span>তি গমনং অভিনীহরি। গমনাভিনীহরণকালে পনস্সা ‘‘সুকুমারা রাজিত্থিযো পদসা গন্তুং ন সক্খিস্সন্তী’’তি সাকিযকোলিযরাজানো সুৰণ্ণসিৰিকাযো উপট্ঠাপযিংসু, তা পন ‘‘যানে আরুয্হ গচ্ছন্তীহি সত্থরি অগারৰো কতো হোতী’’তি একপণ্ণাসযোজনিকং মগ্গং পদসাৰ পটিপজ্জিংসু। রাজানোপি পুরতো চ পচ্ছতো চ আরক্খং সংৰিদহাপেত্বা তণ্ডুলসপ্পিতেলাদীনং সকটানি পূরেত্বা ‘‘গতগতট্ঠানে আহারং পটিযাদেথা’’তি পুরিসে পেসযিংসু। <span class="bld">সূনেহি পাদেহী</span>তি তাসঞ্হি সুখুমালত্তা পাদেসু একো ফোটো উট্ঠেতি, একো ভিজ্জতি, উভো পাদা কটকট্ঠিসম্পরিকিণ্ণা ৰিয হুত্বা উদ্ধুমাতা। তেন ৰুত্তং ‘‘সূনেহি পাদেহী’’তি। <span class="bld">বহিদ্বারকোট্ঠকে</span>তি দ্বারকোট্ঠকস্স বহি। কস্মা পনেৰং ঠিতাতি? এৰং কিরস্সা অহোসি ‘‘অহং তথাগতেন অনুঞ্ঞাতা সযমেৰ পব্বজ্জাৰেসং অগ্গহেসিং, এৰং গহিতভাৰো চ পন মে সকলজম্বুদীপে পাকটো জাতো, সচে সত্থা পব্বজ্জং অনুজানিস্সতি, ইচ্চেতং কুসলং। সচে নানুজানিস্সতি, মহতী গরহা ভৰিস্সতী’’তি ৰিহারং পৰিসিতুং অসক্কোন্তী রোদমানা অট্ঠাসি। <span class="bld">কিং নু ত্বং গোতমী</span>তি কিং নু রাজকুলানং ৰিপত্তি উপ্পন্না, কেন নু ত্বং কারণেন এৰং ৰিৰণ্ণভাৰং পত্তা সূনেহি পাদেহি…পে॰… ঠিতাতি।</p>
<p class="bodytext"><span class="bld">অঞ্ঞেনপি পরিযাযেনা</span>তি অঞ্ঞেনপি কারণেন। <span class="bld">আপাদিকা</span>তি সংৰড্ঢিকা, তুম্হাকং হত্থপাদেসু হত্থপাদকিচ্চং অসাধেন্তেসু হত্থে চ পাদে চ ৰড্ঢেত্বা পটিজগ্গিকাতি অত্থো। <span class="bld">পোসিকা</span>তি দিৰসস্স দ্বে তযো ৰারে নহাপেত্বা ভোজেত্বা পাযেত্বা তুম্হে পোসেসি। <span class="bld">থঞ্ঞং পাযেসী</span>তি নন্দকুমারো কির বোধিসত্ততো কতিপাহেনেৰ দহরতরো। তস্মিং জাতে মহাপজাপতি অত্তনো পুত্তং ধাতীনং দত্বা <a name="M3.0438"></a> সযং বোধিসত্তস্স ধাতিকিচ্চং সাধযমানা অত্তনো থঞ্ঞং পাযেসি। তং সন্ধায থেরো এৰমাহ। <span class="bld">সাধু ভন্তে</span>তি ‘‘বহুকারা’’তিআদীহি তস্সা গুণং কথেত্বা পুন পব্বজ্জং যাচন্তো এৰমাহ।</p>
<p class="centered">মহাপজাপতিগোতমীৰত্থুকথাৰণ্ণনা নিট্ঠিতা।</p>
<p class="subhead">অট্ঠগরুধম্মকথাৰণ্ণনা</p>
<p class="bodytext"><a name="para403"></a><span class="paranum">৪০৩</span>. সত্থাপি <a name="V3.0400"></a> ‘‘ইত্থিযো নাম পরিত্তসদ্ধা, একাযাচিতমত্তেযেৰ পব্বজ্জায অনুঞ্ঞাতায ন মম সাসনং গরুং কত্বা গণ্হিস্সন্তী’’তি তিক্খত্তুং পটিক্খিপিত্বা ইদানি গরুং কত্বা গাহাপেতুকামতায <span class="bld">‘‘সচে, আনন্দ, মহাপজাপতি গোতমী অট্ঠ গরুধম্মে পটিগ্গণ্হাতি, সাৰস্সা হোতু উপসম্পদা’’</span>তিআদিমাহ। তত্থ <span class="bld">সাৰস্সা</span>তি সা এৰ অস্সা পব্বজ্জাপি উপসম্পদাপি হোতু।</p>
<p class="bodytext"><span class="bld">তদহুপসম্পন্নস্সা</span>তি তং দিৰসম্পি উপসম্পন্নস্স। <span class="bld">অভিৰাদনং পচ্চুট্ঠানং অঞ্জলিকম্মং সামীচিকম্মং কাতব্ব</span>ন্তি মানাতিমানং অকত্বা পঞ্চপতিট্ঠিতেন অভিৰাদনং, আসনা উট্ঠায পচ্চুগ্গমনৰসেন পচ্চুট্ঠানং, দসনখে সমোধানেত্বা অঞ্জলিকম্মং, আসনপঞ্ঞাপনবীজনাদিকং অনুচ্ছৰিককম্মসঙ্খাতং সামীচিকম্মঞ্চ কত্তব্বং। <span class="bld">অভিক্খুকে আৰাসে</span>তি যত্থ ৰসন্তিযা অনন্তরাযেন ওৰাদত্থায উপসঙ্কমনারহে ঠানে ওৰাদদাযকো আচরিযো নত্থি, অযং অভিক্খুকো আৰাসো নাম, এৰরূপে আৰাসে ৰস্সং ন উপগন্তব্বং। <span class="bld">অন্বদ্ধমাস</span>ন্তি অনুপোসথিকং। <span class="bld">ওৰাদূপসঙ্কমন</span>ন্তি ওৰাদত্থায উপসঙ্কমনং। <span class="bld">দিট্ঠেনা</span>তি চক্খুনা দিট্ঠেন। <span class="bld">সুতেনা</span>তি সোতেন সুতেন। <span class="bld">পরিসঙ্কাযা</span>তি দিট্ঠসুতৰসেন পরিসঙ্কিতেন। <span class="bld">গরুধম্ম</span>ন্তি গরুকং সঙ্ঘাদিসেসাপত্তিং। <span class="bld">পক্খমানত্ত</span>ন্তি অনূনানি পন্নরস দিৰসানি মানত্তং। <span class="bld">ছসু ধম্মেসূ</span>তি ৰিকালভোজনচ্ছট্ঠেসু সিক্খাপদেসু। <span class="bld">সিক্খিতসিক্খাযা</span>তি একসিক্খম্পি অখণ্ডং কত্বা পূরিতসিক্খায।</p>
<p class="bodytext"><span class="bld">ন অক্কোসিতব্বো ন পরিভাসিতব্বো</span>তি দসন্নং অক্কোসৰত্থূনং অঞ্ঞতরেন অক্কোসৰত্থুনা ন অক্কোসিতব্বো, ভযুপদংসনায কাযচি <a name="M3.0439"></a> পরিভাসায ন পরিভাসিতব্বো। <span class="bld">ওৰটো ভিক্খুনীনং ভিক্খূসু ৰচনপথো</span>তি ওৰাদানুসাসনিধম্মকথাসঙ্খাতো ৰচনপথো ভিক্খুনীনং ভিক্খূসু ওৰটো পিহিতো, ন ভিক্খুনিযা কোচি ভিক্খু ওৰদিতব্বো ৰা অনুসাসিতব্বো ৰা, ‘‘ভন্তে পোরাণকত্থেরা ইদঞ্চিদঞ্চ ৰত্তং পূরযিংসূ’’তি এৰং পন পৰেণিৰসেন কথেতুং ৰট্টতি। <span class="bld">অনোৰটো ভিক্খূনং ভিক্খুনীসূ</span>তি ভিক্খূনং পন ভিক্খুনীসু ৰচনপথো অনিৰারিতো, যথারুচিযা ওৰদন্তু অনুসাসন্তু ধম্মকথং কথেন্তূতি অযমেত্থ সঙ্খেপো, ৰিত্থারতো পনেসা গরুধম্মকথা মহাৰিভঙ্গে ৰুত্তনযেনেৰ ৰেদিতব্বা।</p>
<p class="bodytext">ইমে পন অট্ঠ গরুধম্মে সত্থু সন্তিকে উগ্গহেত্বা থেরেন অত্তনো আরোচিযমানে সুত্বা মহাপজাপতিযা <a name="V3.0401"></a> তাৰমহন্তং দোমনস্সং খণেন পটিপ্পস্সম্ভি। অনোতত্তদহতো আহটেন সীতুদকস্স ঘটসতেন মত্থকে পরিসিত্তা ৰিয ৰিগতপরিল়াহা অত্তমনা হুত্বা গরুধম্মপটিগ্গহণেন উপ্পন্নপীতিপামোজ্জং আৰি করোন্তী <span class="bld">‘‘সেয্যথাপি, ভন্তে’’</span>তিআদিকং উদানং উদানেসি। তত্থ <span class="bld">দহরো</span>তি তরুণো। <span class="bld">যুৰা</span>তি যোব্বঞ্ঞভাৰে ঠিতো। <span class="bld">মণ্ডনকজাতিকো</span>তি অলঙ্কারসভাৰো। তত্থ কোচি তরুণোপি যুৰা ন হোতি যথা অতিতরুণো। কোচি যুৰাপি মণ্ডনকজাতিকো ন হোতি যথা উপসন্তসভাৰো আলসিযব্যসনাদীহি ৰা অভিভূতো, ইধ পন দহরো চেৰ যুৰা চ মণ্ডনকজাতিকো চ অধিপ্পেতো, তস্মা এৰমাহ। উপ্পলাদীনি লোকসম্মতত্তা ৰুত্তানি। ইতো পরং যং যং ৰত্তব্বং, তং তং অট্ঠকথাযং দস্সিতমেৰ।</p>
<p class="bodytext">তত্থ <span class="bld">মাতুগামস্স পব্বজিতত্তা</span>তি ইদং পঞ্চৰস্সসততো উদ্ধং অট্ঠত্বা পঞ্চসুযেৰ ৰস্সসতেসু সদ্ধম্মট্ঠিতিযা কারণনিদস্সনং। <span class="bld">পটিসম্ভিদাপভেদপ্পত্তখীণাসৰৰসেনেৰ ৰুত্ত</span>ন্তি এত্থ ‘‘পটিসম্ভিদাপত্তখীণাসৰগ্গহণেন ঝানানিপি গহিতানেৰ হোন্তি। ন হি নিজ্ঝানকানং সব্বপ্পকারসম্পত্তি ইজ্ঝতী’’তি <span class="bld">গণ্ঠিপদেসু</span> ৰুত্তং। <span class="bld">সুক্খৰিপস্সকখীণাসৰৰসেন ৰস্সসহস্স</span>ন্তিআদিনা চ যং ৰুত্তং। তং খন্ধকভাণকানং মতেন ৰুত্তন্তি ৰেদিতব্বং। <span class="bld">দীঘনিকাযট্ঠকথাযং</span> (দী॰ নি॰ অট্ঠ॰ ৩.১৬১) পন এৰং ৰুত্তং –</p>
<p class="indent">‘‘পটিসম্ভিদাপত্তেহি <a name="M3.0440"></a> ৰস্সসহস্সং অট্ঠাসি, ছল়ভিঞ্ঞেহি ৰস্সসহস্সং, তেৰিজ্জেহি ৰস্সসহস্সং, সুক্খৰিপস্সকেহি ৰস্সসহস্সং, পাতিমোক্খেন ৰস্সসহস্সং অট্ঠাসী’’তি।</p>
<p class="unindented"><span class="bld">অঙ্গুত্তরনিকাযট্ঠকথাযম্পি</span> (অ॰ নি॰ অট্ঠ॰ ১.১.১৩০) –</p>
<p class="indent">‘‘বুদ্ধানঞ্হি পরিনিব্বানতো ৰস্সসহস্সমেৰ পটিসম্ভিদা নিব্বত্তেতুং সক্কোন্তি, ততো পরং ছ অভিঞ্ঞা, ততো তাপি নিব্বত্তেতুং অসক্কোন্তা তিস্সো ৰিজ্জা নিব্বত্তেন্তি, গচ্ছন্তে গচ্ছন্তে কালে তাপি নিব্বত্তেতুং অসক্কোন্তা সুক্খৰিপস্সকা হোন্তি। এতেনেৰ উপাযেন অনাগামিনো সকদাগামিনো সোতাপন্না’’তি –</p>
<p class="unindented">ৰুত্তং।</p>
<p class="unindented"><span class="bld">সংযুত্তনিকাযট্ঠকথাযং</span> পন (সং॰ নি॰ অট্ঠ॰ ২.৩.১৫৬) –</p>
<p class="indent">‘‘পঠমবোধিযঞ্হি <a name="V3.0402"></a> ভিক্খূ পটিসম্ভিদাপত্তা অহেসুং। অথ কালে গচ্ছন্তে পটিসম্ভিদা পাপুণিতুং ন সক্খিংসু, ছল়ভিঞ্ঞা অহেসুং, ততো ছ অভিঞ্ঞা পত্তুং অসক্কোন্তা তিস্সো ৰিজ্জা পাপুণিংসু। ইদানি কালে গচ্ছন্তে তিস্সো ৰিজ্জা পাপুণিতুং অসক্কোন্তা আসৰক্খযমত্তং পাপুণিস্সন্তি, তম্পি অসক্কোন্তা অনাগামিফলং, তম্পি অসক্কোন্তা সকদাগামিফলং, তম্পি অসক্কোন্তা সোতাপত্তিফলং, গচ্ছন্তে কালে সোতাপত্তিফলম্পি পত্তুং ন সক্খিস্সন্তী’’তি –</p>
<p class="unindented">ৰুত্তং।</p>
<p class="bodytext">যস্মা চেতং সব্বং অঞ্ঞমঞ্ঞপটিৰিরুদ্ধং, তস্মা তেসং তেসং ভাণকানং মতমেৰ আচরিযেন তত্থ তত্থ দস্সিতন্তি গহেতব্বং। অঞ্ঞথা হি আচরিযস্সেৰ পুব্বাপরৰিরোধপ্পসঙ্গো সিযাতি।</p>
<p class="bodytext"><span class="bld">তানিযেৰা</span>তি তানিযেৰ পঞ্চ ৰস্সসহস্সানি। পরিযত্তিমূলকং সাসনন্তি আহ <span class="bld">‘‘ন হি পরিযত্তিযা অসতি পটিৰেধো অত্থী’’</span>তিআদি। পরিযত্তিযা হি অন্তরহিতায পটিপত্তি অন্তরধাযতি, পটিপত্তিযা অন্তরহিতায অধিগমো অন্তরধাযতি। কিংকারণা? অযঞ্হি পরিযত্তি <a name="M3.0441"></a> পটিপত্তিযা পচ্চযো হোতি, পটিপত্তি অধিগমস্স, ইতি পটিপত্তিতোপি পরিযত্তিযেৰ পমাণং। তত্থ পটিৰেধো চ পটিপত্তি চ হোতিপি ন হোতিপি। একস্মিঞ্হি কালে পটিৰেধকরা ভিক্খূ বহূ হোন্তি, ‘‘এস ভিক্খু পুথুজ্জনো’’তি অঙ্গুলিং পসারেত্বা দস্সেতব্বো হোতি, ইমস্মিংযেৰ দীপে একৰারং পুথুজ্জনভিক্খু নাম নাহোসি। পটিপত্তিপূরকাপি কদাচি বহূ হোন্তি, কদাচি অপ্পা, ইতি পটিৰেধো চ পটিপত্তি চ হোতিপি ন হোতিপি। সাসনট্ঠিতিযা পন পরিযত্তিযেৰ পমাণং। পণ্ডিতো হি তেপিটকং সুত্বা দ্বেপি পূরেতি। যথা অম্হাকং বোধিসত্তো আল়ারস্স সন্তিকে পঞ্চাভিঞ্ঞা সত্ত চ সমাপত্তিযো নিব্বত্তেত্বা নেৰসঞ্ঞানাসঞ্ঞাযতনসমাপত্তিযা পরিকম্মং পুচ্ছি, সো ‘‘ন জানামী’’তি আহ, ততো উদকস্স সন্তিকং গন্ত্বা অধিগতৰিসেসং সংসন্দিত্বা নেৰসঞ্ঞানাসঞ্ঞাযতনস্স পরিকম্মং পুচ্ছি, সো আচিক্খি, তস্স ৰচনসমনন্তরমেৰ মহাসত্তো তং সম্পাদেসি, এৰমেৰ পঞ্ঞৰা ভিক্খু পরিযত্তিং সুত্বা দ্বেপি পূরেতি, তস্মা পরিযত্তিযা ঠিতায সাসনং ঠিতং হোতি। যথাপি মহতো তল়াকস্স পাল়িযা থিরায উদকং ন ঠস্সতীতি ন ৰত্তব্বং, উদকে সতি পদুমাদীনি পুপ্ফানি ন পুপ্ফিস্সন্তীতি ন ৰত্তব্বং, এৰমেৰ মহাতল়াকস্স থিরপাল়িসদিসে তেপিটকে বুদ্ধৰচনে সতি মহাতল়াকে উদকসদিসা পটিপত্তিপূরকা কুলপুত্তা নত্থীতি ন ৰত্তব্বং, তেসু সতি <a name="V3.0403"></a> মহাতল়াকে পদুমাদীনি পুপ্ফানি ৰিয সোতাপন্নাদযো অরিযপুগ্গলা নত্থীতি ন ৰত্তব্বং। এৰং একন্ততো পরিযত্তিযেৰ পমাণং।</p>
<p class="bodytext"><span class="bld">পরিযত্তিযা অন্তরহিতাযা</span>তি এত্থ <span class="bld">পরিযত্তী</span>তি (অ॰ নি॰ অট্ঠ॰ ১.১.১৩০) তেপিটকং বুদ্ধৰচনং সাট্ঠকথা পাল়ি। যাৰ সা তিট্ঠতি, তাৰ পরিযত্তি পরিপুণ্ণা নাম হোতি। গচ্ছন্তে গচ্ছন্তে কালে কলিযুগরাজানো অধম্মিকা হোন্তি, তেসু অধম্মিকেসু তেসম্পি অমচ্চাদযো অধম্মিকা হোন্তি, ততো রট্ঠজনপদৰাসিনোতি তেসং অধম্মিকতায ন দেৰো সম্মা ৰস্সতি, ততো সস্সানি ন সম্পজ্জন্তি, তেসু অসম্পজ্জন্তেসু পচ্চযদাযকা ভিক্খুসঙ্ঘস্স পচ্চযে দাতুং ন সক্কোন্তি, ভিক্খূ পচ্চযেহি কিলমন্তা অন্তেৰাসিকে সঙ্গহেতুং ন সক্কোন্তি। গচ্ছন্তে গচ্ছন্তে কালে পরিযত্তি পরিহাযতি, অত্থৰসেন ধারেতুং ন সক্কোন্তি, পাল়িৰসেনেৰ <a name="M3.0442"></a> ধারেন্তি। ততো কালে গচ্ছন্তে পাল়িম্পি সকলং ধারেতুং ন সক্কোন্তি, পঠমং অভিধম্মপিটকং পরিহাযতি, পরিহাযমানং মত্থকতো পট্ঠায পরিহাযতি। পঠমমেৰ হি মহাপকরণং পরিহাযতি, তস্মিং পরিহীনে যমকং, কথাৰত্থু, পুগ্গলপঞ্ঞত্তি, ধাতুকথা, ৰিভঙ্গো, ধম্মসঙ্গহোতি।</p>
<p class="bodytext">এৰং অভিধম্মপিটকে পরিহীনে মত্থকতো পট্ঠায সুত্তন্তপিটকং পরিহাযতি। পঠমঞ্হি অঙ্গুত্তরনিকাযো পরিহাযতি, তস্মিম্পি পঠমং একাদসকনিপাতো…পে॰… ততো এককনিপাতোতি। এৰং অঙ্গুত্তরনিকাযে পরিহীনে মত্থকতো পট্ঠায সংযুত্তনিকাযো পরিহাযতি। পঠমঞ্হি মহাৰগ্গো পরিহাযতি, ততো সল়াযতনৰগ্গো, খন্ধকৰগ্গো, নিদানৰগ্গো, সগাথাৰগ্গোতি। এৰং সংযুত্তনিকাযে পরিহীনে মত্থকতো পট্ঠায মজ্ঝিমনিকাযো পরিহাযতি। পঠমঞ্হি উপরিপণ্ণাসকো পরিহাযতি, ততো মজ্ঝিমপণ্ণাসকো, ততো মূলপণ্ণাসকোতি। এৰং মজ্ঝিমনিকাযে পরিহীনে মত্থকতো পট্ঠায দীঘনিকাযো পরিহাযতি। পঠমঞ্হি পাথিকৰগ্গো পরিহাযতি, ততো মহাৰগ্গো, ততো সীলক্খন্ধৰগ্গোতি। এৰং দীঘনিকাযে পরিহীনে সুত্তন্তপিটকং পরিহীনং নাম হোতি। ৰিনযপিটকেন সদ্ধিং জাতকমেৰ ধারেন্তি। ৰিনযপিটকঞ্হি লজ্জিনো ধারেন্তি, লাভকামা পন ‘‘সুত্তন্তে কথিতেপি সল্লক্খেন্তা নত্থী’’তি জাতকমেৰ ধারেন্তি। গচ্ছন্তে কালে জাতকম্পি ধারেতুং ন সক্কোন্তি। অথ নেসং পঠমং ৰেস্সন্তরজাতকং পরিহাযতি, ততো পটিলোমক্কমেন পুণ্ণকজাতকং, মহানারদজাতকন্তি পরিযোসানে অপণ্ণকজাতকং পরিহাযতি, ৰিনযপিটকমেৰ ধারেন্তি।</p>
<p class="bodytext">গচ্ছন্তে কালে তম্পি মত্থকতো পট্ঠায পরিহাযতি। পঠমঞ্হি পরিৰারো পরিহাযতি, ততো <a name="V3.0404"></a> খন্ধকো, ভিক্খুনীৰিভঙ্গো, মহাৰিভঙ্গোতি অনুক্কমেন উপোসথক্খন্ধকমত্তমেৰ ধারেন্তি। তদাপি পরিযত্তি অনন্তরহিতাৰ হোতি। যাৰ পন মনুস্সেসু চতুপ্পদিকগাথাপি পৰত্ততি, তাৰ পরিযত্তি অনন্তরহিতাৰ হোতি। যদা সদ্ধো পসন্নো রাজা হত্থিক্খন্ধে সুৰণ্ণচঙ্কোটকম্হি সহস্সত্থৰিকং ঠপাপেত্বা ‘‘বুদ্ধেহি কথিতং চতুপ্পদিকং গাথং জানন্তো ইমং সহস্সং গণ্হতূ’’তি নগরে ভেরিং চরাপেত্বা গণ্হনকং অলভিত্বা ‘‘একৰারং চরাপিতে নামং সুণন্তাপি হোন্তি অসুণন্তাপী’’তি যাৰততিযং চরাপেত্বা গণ্হনকং অলভিত্বা রাজপুরিসা <a name="M3.0443"></a> সহস্সত্থৰিকং পুন রাজকুলং পৰেসেন্তি, তদা পরিযত্তি অন্তরহিতা নাম হোতি।</p>
<p class="bodytext"><span class="bld">চিরং পৰত্তিস্সতী</span>তি পরিযত্তিযা অন্তরহিতাযপি লিঙ্গমত্তং অদ্ধানং পৰত্তিস্সতি। কথং? গচ্ছন্তে গচ্ছন্তে হি কালে চীৰরগ্গহণং পত্তগ্গহণং সমিঞ্জনপসারণং আলোকিতৰিলোকিতং ন পাসাদিকং হোতি, নিগণ্ঠসমণা ৰিয অলাবুপত্তং ভিক্খূ পত্তং অগ্গবাহায পরিক্খিপিত্বা আদায ৰিচরন্তি, এত্তাৰতাপি লিঙ্গং অনন্তরহিতমেৰ হোতি। গচ্ছন্তে পন কালে অগ্গবাহতো ওতারেত্বা হত্থেন ৰা সিক্কায ৰা ওলম্বেত্বা ৰিচরন্তি, চীৰরম্পি রজনসারুপ্পং অকত্বা ওট্ঠট্ঠিৰণ্ণং কত্বা রজন্তি। গচ্ছন্তে কালে রজনম্পি ন হোতি, দসচ্ছিন্দনং ওৰট্টিকাৰিজ্ঝনং কপ্পমত্তঞ্চ কত্বা ৰল়ঞ্জন্তি, পুন ওৰট্টিকং ৰিজ্ঝিত্বা কপ্পং ন করোন্তি। ততো উভযম্পি অকত্বা দসা ছেত্বা পরিব্বাজকা ৰিয চরন্তি। গচ্ছন্তে কালে ‘‘কো ইমিনা অম্হাকং অত্থো’’তি খুদ্দকং কাসাৰখণ্ডং হত্থে ৰা গীৰাযং ৰা বন্ধন্তি, কেসেসু ৰা অল্লীযাপেন্তি, দারভরণং করোন্তা কসিত্বা ৰপিত্বা জীৰিকং কপ্পেত্বা ৰিচরন্তি, তদা দক্খিণং দেন্তো জনো সঙ্ঘং উদ্দিস্স এতেসম্পি দেতি। ইদং সন্ধায ভগৰতা ৰুত্তং ‘‘ভৰিস্সন্তি খো পনানন্দ, অনাগতমদ্ধানং গোত্রভুনো কাসাৰকণ্ঠা দুস্সীলা পাপধম্মা, তেসু দুস্সীলেসু সঙ্ঘং উদ্দিস্স দানং দস্সন্তি, তদাপাহং, আনন্দ, সঙ্ঘগতং দক্খিণং অসঙ্খ্যেয্যং অপ্পমেয্যং ৰদামী’’তি (ম॰ নি॰ ৩.৩৮০)। ততো গচ্ছন্তে কালে নানাৰিধানি কম্মানি করোন্তা ‘‘পপঞ্চো এস, কিং ইমিনা অম্হাক’’ন্তি কাসাৰখণ্ডং ছিন্দিত্বা অরঞ্ঞে খিপন্তি, তস্মিং কালে লিঙ্গং অন্তরহিতং নাম হোতি। কস্সপদসবলস্স কির কালতো পট্ঠায যোনকানং সেতৰত্থানি পারুপিত্বা চরণচারিত্তং জাতং। এৰং পরিযত্তিযা অন্তরহিতাযপি লিঙ্গমত্তং চিরং পৰত্তিস্সতীতি ৰেদিতব্বং।</p>
<p class="centered">অট্ঠগরুধম্মকথাৰণ্ণনা নিট্ঠিতা।</p>
<p class="subhead">ভিক্খুনীউপসম্পন্নানুজাননকথাৰণ্ণনা</p>
<p class="bodytext"><a name="para404-405"></a><span class="paranum">৪০৪-৪০৫</span>. <span class="bld">যদগ্গেনা</span>তি <a name="M3.0444"></a> <a name="V3.0405"></a> যং দিৰসং আদিং কত্বা। <span class="bld">তদেৰা</span>তি তস্মিঞ্ঞেৰ দিৰসে। <span class="bld">অনুঞ্ঞত্তিযা</span>তি অনুঞ্ঞায। <span class="bld">একাহং, ভন্তে আনন্দ, ভগৰন্তং ৰরং যাচামী</span>তি ‘‘এৰমেৰ খো অহং, ভন্তে আনন্দ, ইমে অট্ঠ গরুধম্মে পটিগ্গণ্হামি যাৰজীৰং অনতিক্কমনীযে’’তি পটিজানিত্বা ইদানি কস্মা ৰরং যাচতীতি চে? পরূপৰাদৰিৰজ্জনত্থং। এৰঞ্হি কেচি ৰদেয্যুং ‘‘মহাপজাপতিযা পঠমং সম্পটিচ্ছিতত্তা ভিক্খূনং ভিক্খুনীনঞ্চ যথাৰুড্ঢং অভিৰাদনং নাহোসি, সা চে ৰরং যাচেয্য, ভগৰা অনুজানেয্যা’’তি।</p>
<p class="bodytext"><a name="para406"></a><span class="paranum">৪০৬</span>. <span class="bld">সরাগাযা</span>তি সরাগভাৰায কামরাগভৰরাগপরিব্রূহনায। <span class="bld">সঞ্ঞোগাযা</span>তি ৰট্টে সংযোজনত্থায। <span class="bld">আচযাযা</span>তি ৰট্টস্স ৰড্ঢনত্থায। <span class="bld">মহিচ্ছতাযা</span>তি মহিচ্ছভাৰায। <span class="bld">অসন্তুট্ঠিযা</span>তি অসন্তুট্ঠিভাৰায। <span class="bld">সঙ্গণিকাযা</span>তি কিলেসসঙ্গণগণসঙ্গণৰিহারায। <span class="bld">কোসজ্জাযা</span>তি কুসীতভাৰায। <span class="bld">দুব্ভরতাযা</span>তি দুপ্পোসতায। <span class="bld">ৰিরাগাযা</span>তি সকলৰট্টতো ৰিরজ্জনত্থায। <span class="bld">ৰিসঞ্ঞোগাযা</span>তি কামরাগাদীহি ৰিসংযুজ্জনত্থায। <span class="bld">অপচযাযা</span>তি সব্বস্সপি ৰট্টস্স অপচযত্থায, নিব্বানাযাতি অত্থো। <span class="bld">অপ্পিচ্ছতাযা</span>তি পচ্চযপ্পিচ্ছতাদিৰসেন সব্বসো ইচ্ছাপগমায। <span class="bld">সন্তুট্ঠিযা</span>তি দ্বাদসৰিধসন্তুট্ঠিভাৰায। <span class="bld">পৰিৰেকাযা</span>তি পৰিৰিত্তভাৰায কাযৰিৰেকাদিতদঙ্গৰিৰেকাদিৰিৰেকসিদ্ধিযা। <span class="bld">ৰীরিযারম্ভাযা</span>তি কাযিকস্স চেৰ চেতসিকস্স চ ৰীরিযস্স পগ্গণ্হনত্থায। <span class="bld">সুভরতাযা</span>তি সুখপোসনত্থায। এৰং যো পরিযত্তিধম্মো উগ্গহণধারণপরিপুচ্ছামনসিকারৰসেন যোনিসো পটিপজ্জন্তস্স সরাগাদিভাৰপরিৰজ্জনস্স কারণং হুত্বা ৰিরাগাদিভাৰায সংৰত্ততি, একংসতো <span class="bld">এসো ধম্মো, এসো ৰিনযো</span> সম্মদেৰ অপাযাদীসু অপতনৰসেন ধারণতো কিলেসানং ৰিনযনতো, সত্থু সম্মাসম্বুদ্ধস্স ওৰাদানুসিট্ঠিভাৰতো <span class="bld">এতং সত্থুসাসন</span>ন্তি <span class="bld">ধারেয্যাসি</span> জানেয্যাসি, অৰবুজ্ঝেয্যাসীতি অত্থো। ইমস্মিং সুত্তে পঠমৰারেন ৰট্টং, দুতিযৰারেন ৰিৰট্টং কথিতং।</p>
<p class="bodytext"><a name="para409-410"></a><span class="paranum">৪০৯-৪১০</span>. <span class="bld">ৰিমানেত্বা</span>তি <a name="M3.0445"></a> অপরজ্ঝিত্বা। <span class="bld">কম্মপ্পত্তাযোপী</span>তি কম্মারহাপি। <span class="bld">আপত্তিগামিনিযোপী</span>তি আপত্তিআপন্নাযোপি। <span class="bld">ৰুত্তনযেনেৰ কারেতব্বতং আপজ্জন্তী</span>তি তথাকরণস্স পটিক্খিত্তত্তা দুক্কটেন কারেতব্বতং আপজ্জন্তি।</p>
<p class="bodytext"><a name="para413-5"></a><span class="paranum">৪১৩-৫</span>. <span class="bld">দ্বে তিস্সো ভিক্খুনিযো</span>তি দ্বীহি তীহি ভিক্খুনীহি। <span class="bld">ন আরোচেন্তী</span>তি পাতিমোক্খুদ্দেসকস্স <a name="V3.0406"></a> ন আরোচেন্তি। <span class="bld">ন পচ্চাহরন্তী</span>তি ভিক্খুনীনং ন পচ্চাহরন্তি। <span class="bld">ৰিসেসক</span>ন্তি ৰত্তভঙ্গং।</p>
<p class="bodytext"><a name="para420"></a><span class="paranum">৪২০</span>. <span class="bld">তেন চ ভিক্খু নিমন্তেতব্বো</span>তি সামীচিদস্সনমেতং, ন পন অনিমন্তিযা আপত্তি।</p>
<p class="bodytext"><a name="para425"></a><span class="paranum">৪২৫</span>. <span class="bld">তযো নিস্সযে</span>তি সেনাসননিস্সযং অপনেত্বা অপরে তযো নিস্সযে। রুক্খমূলসেনাসনঞ্হি সা ন লভতি।</p>
<p class="bodytext"><a name="para428"></a><span class="paranum">৪২৮</span>. <span class="bld">অনুৰাদং পট্ঠপেন্তী</span>তি ইস্সরিযং পৰত্তেন্তি।</p>
<p class="bodytext"><a name="para430"></a><span class="paranum">৪৩০</span>. <span class="bld">ভিক্খুদূতেন উপসম্পাদেন্তী</span>তি ভিক্খুযেৰ দূতো ভিক্খুদূতো, তেন ভিক্খুদূতেন, ভিক্খুদূতং কত্বা উপসম্পাদেন্তীতি অত্থো।</p>
<p class="bodytext"><a name="para431"></a><span class="paranum">৪৩১</span>. <span class="bld">ন সম্মতী</span>তি নপ্পহোতি। <span class="bld">নৰকম্ম</span>ন্তি নৰকম্মং কত্বা ‘‘এত্তকানি ৰস্সানি ৰসতূ’’তি অপলোকেত্বা সঙ্ঘিকভূমিদানং।</p>
<p class="bodytext"><a name="para432"></a><span class="paranum">৪৩২</span>. <span class="bld">সন্নিসিন্নগব্ভা</span>তি পতিট্ঠিতগব্ভা।</p>
<p class="bodytext"><a name="para434"></a><span class="paranum">৪৩৪</span>. <span class="bld">পব্বজ্জম্পি ন লভতী</span>তি তিত্থাযতনসঙ্কন্তায অভব্বভাৰূপগমনতো ন লভতি। <span class="bld">ইদং ওদিস্স অনুঞ্ঞাতং ৰট্টতী</span>তি একতো ৰা উভতো ৰা অৰস্সৰে সতিপি ওদিস্স অনুঞ্ঞাতত্তা ৰট্টতি। সেসমেত্থ পাল়িতো অট্ঠকথাতো চ সুৰিঞ্ঞেয্যমেৰাতি।</p>
<p class="centered">ভিক্খুনীউপসম্পন্নানুজাননকথাৰণ্ণনা নিট্ঠিতা।</p>
<p class="centered">ভিক্খুনিক্খন্ধকৰণ্ণনা নিট্ঠিতা।</p></div>
<p class="chapter">১১. পঞ্চসতিকক্খন্ধকং</p>
<div class="chaptxt">
<p class="subhead">সঙ্গীতিনিদানকথাৰণ্ণনা</p>
<p class="bodytext"><a name="para437"></a><span class="paranum">৪৩৭</span>. পঞ্চসতিকক্খন্ধকে <a name="M3.0446"></a> <a name="V3.0407"></a> <span class="bld">পাৰায কুসিনার</span>ন্তি (দী॰ নি॰ অট্ঠ॰ ২.২৩১) পাৰানগরে পিণ্ডায চরিত্বা কুসিনারং গমিস্সামীতি অদ্ধানমগ্গপ্পটিপন্নো। <span class="bld">মন্দারৰপুপ্ফং গহেত্বা</span>তি মহাচাটিপ্পমাণং পুপ্ফং আগন্তুকদণ্ডকে ঠপেত্বা ছত্তং ৰিয গহেত্বা। <span class="bld">অদ্দসং খো</span>তি আগচ্ছন্তং দূরতোৰ অদ্দসং। দিস্বা চ পন ‘‘পুচ্ছিস্সামি নং ভগৰতো পৰত্তি’’ন্তি চিত্তং উপ্পাদেত্বা ‘‘সচে খো পন নিসিন্নকোৰ পুচ্ছিস্সামি, সত্থরি অগারৰো কতো ভৰিস্সতী’’তি উট্ঠহিত্বা ঠিতট্ঠানতো অপক্কম্ম ছদ্দন্তো নাগরাজা মণিচম্মং ৰিয দসবলদত্তিযং মেঘৰণ্ণপংসুকূলচীৰরং পারুপিত্বা দসনখসমোধানসমুজ্জলং অঞ্জলিং সিরস্মিং পতিট্ঠাপেত্বা সত্থরি কতেন গারৰেন আজীৰকস্স অভিমুখো হুত্বা ‘‘অপাৰুসো অম্হাকং সত্থারং জানাসী’’তি আহ। কিং পন সত্থু পরিনিব্বানং জানন্তো পুচ্ছি অজানন্তোতি? আৰজ্জনপ্পটিবদ্ধং খীণাসৰানং জাননং। অনাৰজ্জিতত্তা পনেস অজানন্তো পুচ্ছীতি একে। থেরো সমাপত্তিবহুলো রত্তিট্ঠানদিৰাট্ঠানলেণমণ্ডপাদীসু নিচ্চং সমাপত্তিফলেনেৰ যাপেতি। কুলসন্তকম্পি গামং পৰিসিত্বা দ্বারে সমাপজ্জিত্বা সমাপত্তিতো ৰুট্ঠিতোৰ ভিক্খং গণ্হাতি। থেরো কির ‘‘ইমিনা মে পচ্ছিমেন অত্তভাৰেন মহাজনানুগ্গহং করিস্সামি, যে ময্হং ভিক্খং ৰা দেন্তি, গন্ধমালাদীহি ৰা সক্কারং করোন্তি, তেসং তং মহপ্ফলং হোতূ’’তি এৰং করোতি। তস্মা সমাপত্তিবহুলতায ন জানি। ইতি অজানন্তোৰ পুচ্ছীতি ৰদন্তি, তং ন গহেতব্বং। ন হেত্থ অজাননকারণং অত্থি। অভিলক্খিতং সত্থু পরিনিব্বানং অহোসি দসসহস্সিলোকধাতুকম্পনাদীহি নিমিত্তেহি। থেরস্স পন পরিসায কেহিচি ভিক্খূহি ভগৰা দিট্ঠপুব্বো, কেহিচি ন দিট্ঠপুব্বো। তত্থ যেহি দিট্ঠপুব্বো, তেপি পস্সিতুকামাৰ। যেহিপি অদিট্ঠপুব্বো, তেপি পস্সিতুকামাৰ। তত্থ যেহি ন দিট্ঠপুব্বো, তে অভিদস্সনকামতায গন্ত্বা ‘‘কুহিং ভগৰা’’তি পুচ্ছন্তা ‘‘পরিনিব্বুতো’’তি সুত্বা সন্ধারেতুং ন সক্খিস্সন্তি। চীৰরং ছড্ডেত্বা একৰত্থা ৰা দুন্নিৰত্থা ৰা উরানি পটিপিসন্তা পরোদিস্সন্তি। তত্থ মনুস্সা ‘‘মহাকস্সপেন সদ্ধিং <a name="V3.0408"></a> আগতপংসুকূলিকা সযম্পি ইত্থিযো ৰিয পরোদন্তি, তে <a name="M3.0447"></a> কিং অম্হে সমস্সাসেন্তী’’তি ময্হং দোসং দস্সন্তি। ইদং পন সুঞ্ঞং মহারঞ্ঞং, ইধ যথা তথা রোদন্তেসু দোসো নত্থি। পুরিমতরং সুত্বা নাম সোকোপি তনুকো হোতীতি ভিক্খূনং সতুপ্পাদলাভত্থং জানন্তোৰ পুচ্ছি।</p>
<p class="bodytext"><span class="bld">অজ্জ সত্তাহপরিনিব্বুতো</span>তি অজ্জ দিৰসতো পটিলোমতো সত্তমে অহনি পরিনিব্বুতো। <span class="bld">ততো মে ইদ</span>ন্তি ততো সমণস্স গোতমস্স পরিনিব্বুতট্ঠানতো। <span class="bld">অৰীতরাগা</span>তি পুথুজ্জনা চেৰ সোতাপন্নসকদাগামিনো চ। তেসঞ্হি দোমনস্সং অপ্পহীনং, তস্মা তেপি বাহা পগ্গয্হ কন্দন্তি, উভো হত্থে সীসে ঠপেত্বা রোদন্তি। <span class="bld">ছিন্নপাতং পপতন্তী</span>তি ছিন্নানং পাতো ৰিয ছিন্নপাতো, তং ছিন্নপাতং, ভাৰনপুংসকনিদ্দেসোযং, মজ্ঝে ছিন্না ৰিয হুত্বা যতো ৰা ততো ৰা পতন্তীতি অত্থো। <span class="bld">আৰট্টন্তী</span>তি অভিমুখভাৰেন ৰট্টন্তি। যত্থ পতিতা, ততো কতিপযরতনট্ঠানং ৰট্টনৰসেনেৰ গন্ত্বা পুন যথাপতিতমেৰ ঠানং ৰট্টনৰসেন আগচ্ছন্তি। <span class="bld">ৰিৰট্টন্তী</span>তি যত্থ পতিতা, ততো নিৰট্টন্তি, পতিতট্ঠানতো পরভাগং ৰট্টমানা গচ্ছন্তীতি অত্থো। অপিচ পুরতো ৰট্টনং <span class="bld">আৰট্টনং,</span> পস্সতো পচ্ছতো চ ৰট্টনং <span class="bld">ৰিৰট্টনং</span>। তস্মা দ্বে পাদে পসারেত্বা সকিং পুরতো সকিং পচ্ছতো সকিং ৰামতো সকিং দক্খিণতো সম্পরিৰট্টমানাপি আৰট্টন্তি ৰিৰট্টন্তীতি ৰুচ্চন্তি। <span class="bld">ৰীতরাগা</span>তি পহীনদোমনস্সা ইট্ঠানিট্ঠেসু নিব্বিকারতায সিলাথম্ভসদিসা অনাগামিখীণাসৰা। কামঞ্হি দোমনস্সে অসতিপি একচ্চো রাগো হোতিযেৰ, রাগে পন অসতি দোমনস্সস্স অসম্ভৰোযেৰ। তদেকট্ঠভাৰতো হি রাগপ্পহানেন পহীনদোমনস্সা ৰুত্তা, ন খীণাসৰা এৰ।</p>
<p class="bodytext"><span class="bld">সব্বেহেৰ পিযেহী</span>তিআদীসু পিযাযিতব্বতো <span class="bld">পিযেহি</span> মনৰড্ঢনতো <span class="bld">মনাপেহি</span> মাতাপিতাভাতাভগিনীআদিকেহি। <span class="bld">নানাভাৰো</span>তি জাতিযা নানাভাৰো, জাতিঅনুরূপগমনেন ৰিসুং ভাৰো, অসম্বদ্ধভাৰোতি অত্থো। <span class="bld">ৰিনাভাৰো</span>তি মরণেন ৰিনাভাৰো, চুতিযা তেনত্তভাৰেন অপুনপৰত্তনতো ৰিপ্পযোগোতি অত্থো। <span class="bld">অঞ্ঞথাভাৰো</span>তি ভৰেন অঞ্ঞথাভাৰো, ভৰন্তরগ্গহণেন ‘‘কামাৰচরসত্তো <a name="M3.0448"></a> রূপাৰচরো হোতী’’তিআদিনা তত্থাপি ‘‘মনুস্সো দেৰো হোতী’’তিআদিনা চ পুরিমাকারতো অঞ্ঞাকারতাতি অত্থো। <span class="bld">ত</span>ন্তি তস্মা। <span class="bld">কুতেত্থ লব্ভা</span>তি কুতো কুহিং কস্মিং নাম ঠানে এত্থ এতস্মিং খন্ধপ্পৰত্তে যং তং জাতং…পে॰… মা পলুজ্জীতি লদ্ধুং সক্কা, ন সক্কা এৰ তাদিসস্স কারণস্স অভাৰতো। ইদং ৰুত্তং হোতি – যস্মা সব্বেহেৰ পিযেহি মনাপেহি নানাভাৰো, তস্মা দস পারমিযো পূরেত্বাপি সম্বোধিং পত্বাপি ধম্মচক্কং পৰত্তেত্বাপি যমকপাটিহারিযং দস্সেত্বাপি দেৰোরোহণং কত্বাপি যং তং জাতং ভূতং সঙ্খতং <a name="V3.0409"></a> পলোকধম্মং, তঞ্চ তথাগতস্সপি সরীরং মা পলুজ্জীতি নেতং ঠানং ৰিজ্জতি, রোদন্তেনপি কন্দন্তেনপি ন সক্কা তং কারণং লদ্ধুন্তি।</p>
<p class="bodytext"><span class="bld">তেন খো পনাৰুসো, সমযেন সুভদ্দো নাম ৰুড্ঢপব্বজিতো</span>তিআদীসু যং ৰত্তব্বং, তং <span class="bld">নিদানৰণ্ণনাযং</span> (সারত্থ॰ টী॰ ১.পঠমমহাসঙ্গীতিকথা) ৰুত্তনযমেৰ।</p>
<p class="centered">সঙ্গীতিনিদানকথাৰণ্ণনা নিট্ঠিতা।</p>
<p class="subhead">খুদ্দানুখুদ্দকসিক্খাপদকথাৰণ্ণনা</p>
<p class="bodytext"><a name="para441"></a><span class="paranum">৪৪১</span>. <span class="bld">সমূহনেয্যা</span>তি আকঙ্খমানো সমূহনতু, যদি ইচ্ছতি, সমূহনেয্যাতি অত্থো। কস্মা পন ‘‘সমূহনথা’’তি একংসেনেৰ অৰত্বা ‘‘আকঙ্খমানো সমূহনেয্যা’’তি ৰিকপ্পৰচনেনেৰ ভগৰা ঠপেসীতি? মহাকস্সপস্স ঞাণবলস্স দিট্ঠত্তা। পস্সতি হি ভগৰা ‘‘সমূহনথাতি ৰুত্তেপি সঙ্গীতিকালে কস্সপো ন সমূহনিস্সতী’’তি, তস্মা ৰিকপ্পেনেৰ ঠপেসি। যদি অসমূহননং দিট্ঠং, তদেৰ চ ইচ্ছিতং, অথ কস্মা ভগৰা ‘‘আকঙ্খমানো সমূহনতূ’’তি অৰোচাতি? তথারূপপুগ্গলজ্ঝাসযৰসেন। সন্তি হি কেচি খুদ্দানুখুদ্দকানি সিক্খাপদানি সমাদায ৰত্তিতুং অনিচ্ছন্তা, তেসং তথা অৰুচ্চমানে ভগৰতি ৰিঘাতো উপ্পজ্জেয্য, তং তেসং ভৰিস্সতি দীঘরত্তং অহিতায দুক্খায। তথা পন ৰুত্তে তেসং ৰিঘাতো ন উপ্পজ্জেয্য, অম্হাকমেৰাযং দোসো, যতো অম্হেসুযেৰ কেচি সমূহননং ন ইচ্ছন্তীতি <a name="M3.0449"></a>। কেচি ‘‘সকলস্স পন সাসনস্স সঙ্ঘাযত্তভাৰকরণত্থং তথা ৰুত্ত’’ন্তি ৰদন্তি। যং কিঞ্চি সত্থারা সিক্খাপদং পঞ্ঞত্তং, তং সমণা সক্যপুত্তিযা সিরসা সম্পটিচ্ছিত্বা জীৰিতং ৰিয রক্খন্তি। তথা হি তে ‘‘খুদ্দানুখুদ্দকানি সিক্খাপদানি আকঙ্খমানো সঙ্ঘো সমূহনতূ’’তি ৰুত্তেপি ন সমূহনিংসু। অঞ্ঞদত্থু পুরতো ৰিয তস্স অচ্চযেপি রক্খিংসুযেৰাতি সত্থু সাসনস্স সঙ্ঘস্স চ মহন্তভাৰদস্সনত্থম্পি তথা ৰুত্তন্তি দট্ঠব্বং। তথা হি আযস্মা আনন্দো অঞ্ঞেপি ৰা ভিক্খূ ‘‘কতমং পন, ভন্তে, খুদ্দকং, কতমং অনুখুদ্দক’’ন্তি ন পুচ্ছিংসু সমূহনজ্ঝাসযস্সেৰ অভাৰতো, তেনেৰ একসিক্খাপদম্পি অপরিচ্চজিত্বা সব্বেসং অনুগ্গহেতব্বভাৰদস্সনত্থং ‘‘চত্তারি পারাজিকানি ঠপেত্বা অৰসেসানি খুদ্দানুখুদ্দকানী’’তিআদিমাহংসু। এৰঞ্হি ৰদন্তেহি ‘‘খুদ্দানুখুদ্দকা ইমে নামা’’তি অৰিনিচ্ছিতত্তা সব্বেসং অনুগ্গহেতব্বভাৰো দস্সিতো হোতি।</p>
<p class="bodytext"><a name="para442"></a><span class="paranum">৪৪২</span>. <span class="bld">অথ</span> <a name="V3.0410"></a> <span class="bld">খো আযস্মা মহাকস্সপো সঙ্ঘং ঞাপেসী</span>তি এত্থ পন কেচি ৰদন্তি ‘‘ভন্তে নাগসেন, কতমং খুদ্দকং, কতমং অনুখুদ্দকন্তি মিলিন্দরঞ্ঞা পুচ্ছিতে ‘দুক্কটং মহারাজ, খুদ্দকং, দুব্ভাসিতং অনুখুদ্দক’ন্তি (মি॰ প॰ ৪.২.১) ৰুত্তত্তা নাগসেনত্থেরো খুদ্দানুখুদ্দকং জানি, মহাকস্সপত্থেরো পন তং অজানন্তো ‘সুণাতু মে আৰুসো’তিআদিনা কম্মৰাচং সাৰেসী’’তি, ন তং এৰং গহেতব্বং। নাগসেনত্থেরো হি পরেসং ৰাদপথোপচ্ছেদনত্থং সঙ্গীতিকালে ধম্মসঙ্গাহকমহাথেরেহি গহিতকোট্ঠাসেসু অন্তিমকোট্ঠাসমেৰ গহেত্বা মিলিন্দরাজানং সঞ্ঞাপেসি, মহাকস্সপত্থেরো পন একসিক্খাপদম্পি অসমূহনিতুকামতায তথা কম্মৰাচং সাৰেসি।</p>
<p class="bodytext">তত্থ <span class="bld">গিহিগতানী</span>তি গিহিপটিসংযুত্তানীতি ৰদন্তি। গিহীসু গতানি, তেহি ঞাতানি <span class="bld">গিহিগতানী</span>তি এৰং পনেত্থ অত্থো দট্ঠব্বো। ধূমকালো এতস্সাতি <span class="bld">ধূমকালিকং</span> চিতকধূমৰূপসমতো পরং অপ্পৰত্তনতো। <span class="bld">অপ্পঞ্ঞত্ত</span>ন্তিআদীসু (দী॰ নি॰ অট্ঠ॰ ২.১৩৬; অ॰ নি॰ অট্ঠ॰ ৩.৭.২৩) নৰং অধম্মিকং কতিকৰত্তং ৰা সিক্খাপদং ৰা বন্ধন্তা <span class="bld">অপ্পঞ্ঞত্তং পঞ্ঞপেন্তি</span> নাম পুরাণসন্থতৰত্থুস্মিং সাৰত্থিযং ভিক্খূ ৰিয। উদ্ধম্মং উব্বিনযং সাসনং দীপেন্তা <span class="bld">পঞ্ঞত্তং সমুচ্ছিন্দন্তি</span> নাম ৰস্সসতপরিনিব্বুতে ভগৰতি <a name="M3.0450"></a> ৰেসালিকা ৰজ্জিপুত্তকা ৰিয। খুদ্দানুখুদ্দকা পন আপত্তিযো সঞ্চিচ্চ ৰীতিক্কমন্তা <span class="bld">যথাপঞ্ঞত্তেসু সিক্খাপদেসু সমাদায ন ৰত্তন্তি</span> নাম অস্সজিপুনব্বসুকা ৰিয। নৰং পন কতিকৰত্তং ৰা সিক্খাপদং ৰা অবন্ধন্তা, ধম্মতো ৰিনযতো সাসনং দীপেন্তা, খুদ্দানুখুদ্দকম্পি চ সিক্খাপদং অসমূহনন্তা <span class="bld">অপ্পঞ্ঞত্তং ন পঞ্ঞপেন্তি, পঞ্ঞত্তং ন সমুচ্ছিন্দন্তি, যথাপঞ্ঞত্তেসু সিক্খাপদেসু সমাদায ৰত্তন্তি</span> নাম আযস্মা উপসেনো ৰিয আযস্মা যসো কাকণ্ডকপুত্তো ৰিয চ।</p>
<p class="bodytext"><a name="para443"></a><span class="paranum">৪৪৩</span>. <span class="bld">ভগৰতা ওল়ারিকে নিমিত্তে কযিরমানে</span>তি ৰেসালিং নিস্সায চাপালে চেতিযে ৰিহরন্তেন ভগৰতা –</p>
<p class="indent">‘‘রমণীযা, আনন্দ, ৰেসালী, রমণীযং উদেনচেতিযং, রমণীযং গোতমকচেতিযং, রমণীযং সত্তম্বচেতিযং, রমণীযং বহুপুত্তচেতিযং, রমণীযং সারন্দদচেতিযং, রমণীযং চাপালচেতিযং। যস্স কস্সচি, আনন্দ, চত্তারো ইদ্ধিপাদা ভাৰিতা বহুলীকতা যানীকতা ৰত্থুকতা অনুট্ঠিতা পরিচিতা সুসমারদ্ধা, সো আকঙ্খমানো কপ্পং ৰা তিট্ঠেয্য কপ্পাৰসেসং ৰা। তথাগতস্স খো পন, আনন্দ, চত্তারো ইদ্ধিপাদা ভাৰিতা বহুলীকতা <a name="V3.0411"></a> যানীকতা ৰত্থুকতা অনুট্ঠিতা পরিচিতা সুসমারদ্ধা, সো আকঙ্খমানো, আনন্দ, তথাগতো কপ্পং ৰা তিট্ঠেয্য কপ্পাৰসেসং ৰা’’তি (দী॰ নি॰ ২.১৬৬) –</p>
<p class="unindented">এৰং ওল়ারিকে নিমিত্তে কযিরমানে।</p>
<p class="bodytext"><span class="bld">মারেন পরিযুট্ঠিতচিত্তো</span>তি মারেন অজ্ঝোত্থটচিত্তো। মারো হি যস্স সব্বেন সব্বং দ্বাদস ৰিপল্লাসা অপ্পহীনা, তস্স চিত্তং পরিযুট্ঠাতি। থেরস্স চ চত্তারো ৰিপল্লাসা অপ্পহীনা, তেনস্স মারো চিত্তং পরিযুট্ঠাসি। সো পন চিত্তপরিযুট্ঠানং করোন্তো কিং করোতীতি? ভেরৰং রূপারম্মণং ৰা দস্সেতি, সদ্দারম্মণং ৰা সাৰেতি, ততো সত্তা তং দিস্বা ৰা সুত্বা ৰা সতিং ৰিস্সজ্জেত্বা ৰিৰটমুখা হোন্তি, তেসং মুখেন হত্থং পৰেসেত্বা হদযং মদ্দতি, ততো ৰিসঞ্ঞাৰ হুত্বা তিট্ঠন্তি <a name="M3.0451"></a>। থেরস্স পনেস মুখেন হত্থং পৰেসেতুং কিং সক্খিস্সতি, ভেরৰারম্মণং পন দস্সেসি, তং দিস্বা থেরো নিমিত্তোভাসং ন পটিৰিজ্ঝি।</p>
<p class="centered">খুদ্দানুখুদ্দকসিক্খাপদকথাৰণ্ণনা নিট্ঠিতা।</p>
<p class="subhead">ব্রহ্মদণ্ডকথাৰণ্ণনা</p>
<p class="bodytext"><a name="para445"></a><span class="paranum">৪৪৫</span>. <span class="bld">উজ্জৰনিকাযা</span>তি পটিসোতগামিনিযা। <span class="bld">রজোহরণ</span>ন্তি রজোপুঞ্ছনী। <span class="bld">ন কুলৰং গমেন্তী</span>তি নিরত্থকৰিনাসনং ন গমেন্তি। কুচ্ছিতো লৰো <span class="bld">কুলৰো,</span> অনযৰিনাসোতি ৰুত্তং হোতি। ‘‘ধম্মৰিনযসঙ্গীতিযা’’তি ৰত্তব্বে সঙ্গীতিযা ৰিনযপ্পধানত্তা <span class="bld">‘‘ৰিনযসঙ্গীতিযা’’</span>তি ৰুত্তং। ৰিনযপ্পধানা সঙ্গীতি <span class="bld">ৰিনযসঙ্গীতি</span>। সেসমেত্থ সুৰিঞ্ঞেয্যমেৰাতি।</p>
<p class="centered">পঞ্চসতিকক্খন্ধকৰণ্ণনা নিট্ঠিতা।</p></div>
<p class="chapter">১২. সত্তসতিকক্খন্ধকং</p>
<div class="chaptxt">
<p class="subhead">দসৰত্থুকথাৰণ্ণনা</p>
<p class="bodytext"><a name="para446"></a><span class="paranum">৪৪৬</span>. সত্তসতিকক্খন্ধকে <a name="M3.0452"></a> <a name="V3.0412"></a> <span class="bld">নিক্খিত্তমণিসুৰণ্ণা</span>তি রূপিযসিক্খাপদেনেৰ পটিক্খিত্তমণিসুৰণ্ণা। তত্থ মণিগ্গহণেন সব্বং দুক্কটৰত্থু, সুৰণ্ণগ্গহণেন সব্বং পাচিত্তিযৰত্থু গহিতং হোতি। <span class="bld">ভিক্খগ্গেনা</span>তি ভিক্খুগণনায।</p>
<p class="bodytext"><a name="para447"></a><span class="paranum">৪৪৭</span>. <span class="bld">উপক্কিলেসা</span>তি ৰিরোচিতুং অদত্বা উপক্কিলিট্ঠভাৰকরণেন উপক্কিলেসা। <span class="bld">মহিকা</span>তি হিমং। ধূমো চ রজো চ <span class="bld">ধূমরজো</span>। এত্থ পুরিমা তযো অসম্পত্তউপক্কিলেসা, রাহু পন সম্পত্তউপক্কিলেসৰসেন কথিতোতি ৰেদিতব্বো। <span class="bld">সমণব্রাহ্মণা ন তপন্তি ন ভাসন্তি ন ৰিরোচন্তী</span>তি গুণপতাপেন ন তপন্তি গুণোভাসেন ন ভাসন্তি গুণৰিরোচনেন ন ৰিরোচন্তি। <span class="bld">সুরামেরযপানা অপ্পটিৰিরতা</span>তি পঞ্চৰিধায সুরায চতুব্বিধস্স চ মেরযস্স পানতো অৰিরতা।</p>
<p class="bodytext"><span class="bld">অৰিজ্জানিৰুটা</span>তি অৰিজ্জায নিৰারিতা পিহিতা। <span class="bld">পিযরূপাভিনন্দিনো</span>তি পিযরূপং সাতরূপং অভিনন্দমানা তুস্সমানা। <span class="bld">সাদিযন্তী</span>তি গণ্হন্তি। <span class="bld">অৰিদ্দসূ</span>তি অন্ধবালা। <span class="bld">সরজা</span>তি সকিলেসরজা। <span class="bld">মগা</span>তি মিগসদিসা। তস্মিং তস্মিং ৰিসযে ভৰে ৰা নেতীতি নেত্তি, তণ্হাযেতং অধিৰচনং। তায সহ ৰত্তন্তীতি <span class="bld">সনেত্তিকা</span>।</p>
<p class="bodytext"><a name="para448"></a><span class="paranum">৪৪৮</span>. <span class="bld">তং পরিসং এতদৰোচা</span>তি (সং॰ নি॰ অট্ঠ॰ ৩.৪.৩৬২) তস্স কির এৰং অহোসি ‘‘কুলপুত্তা পব্বজন্তা পুত্তদারঞ্চেৰ জাতরূপরজতঞ্চ পহাযেৰ পব্বজন্তি, ন চ সক্কা যং পহায পব্বজিতা তং এতেহি গাহেতু’’ন্তি নযগ্গাহে ঠত্বা এতং <span class="bld">‘‘মা অয্যা’’</span>তিআদিৰচনং অৰোচ। <span class="bld">একংসেনেত</span>ন্তি এতং পঞ্চকামগুণকপ্পনং ‘‘অস্সমণধম্মো অসক্যপুত্তিযধম্মো’’তি একংসেন ধারেয্যাসি।</p>
<p class="bodytext"><span class="bld">তিণ</span>ন্তি <a name="V3.0413"></a> সেনাসনচ্ছদনতিণং। <span class="bld">পরিযেসিতব্ব</span>ন্তি তিণচ্ছদনে ৰা ইট্ঠকচ্ছদনে ৰা গেহে পলুজ্জন্তে যেহি তং কারিতং, তেসং সন্তিকং গন্ত্বা <a name="M3.0453"></a> ‘‘তুম্হেহি কারিতং সেনাসনং ওৰস্সতি, ন সক্কা তত্থ ৰসিতু’’ন্তি আচিক্খিতব্বং। মনুস্সা সক্কোন্তা করিস্সন্তি, অসক্কোন্তা ‘‘তুম্হে ৰড্ঢকী গহেত্বা কারাপেথ, মযং তে সঞ্ঞাপেস্সামা’’তি ৰক্খন্তি। এৰং ৰুত্তে কারেত্বা তেসং আচিক্খিতব্বং, মনুস্সা ৰড্ঢকীনং দাতব্বং দস্সন্তি। সচে আৰাসসামিকা নত্থি, অঞ্ঞেসম্পি ভিক্খাচারৰত্তেন আরোচেত্বা কারেতুং ৰট্টতি। ইমং সন্ধায ‘‘পরিযেসিতব্ব’’ন্তি ৰুত্তং।</p>
<p class="bodytext"><span class="bld">দারূ</span>তি সেনাসনে গোপানসিআদীসু পলুজ্জমানেসু তদত্থায দারু পরিযেসিতব্বং। <span class="bld">সকট</span>ন্তি গিহিৰিকটং ৰা তাৰকালিকং ৰা কত্বা সকটং পরিযেসিতব্বং। ন কেৰলঞ্চ সকটমেৰ, অঞ্ঞম্পি ৰাসিফরসুকুদালাদিউপকরণং এৰং পরিযেসিতুং ৰট্টতি। <span class="bld">পুরিসো</span>তি হত্থকম্মৰসেন পুরিসো পরিযেসিতব্বো। যং কঞ্চি হি পুরিসং ‘‘হত্থকম্মং আৰুসো দস্সসী’’তি ৰত্বা ‘‘দস্সামি ভন্তে’’তি ৰুত্তে ‘‘ইমস্মিং ইদঞ্চিদঞ্চ করোহী’’তি যং ইচ্ছতি, তং কারেতুং ৰট্টতি। <span class="bld">ন ত্বেৰাহং গামণি কেনচি পরিযাযেনা</span>তি জাতরূপরজতং পনাহং কেনচিপি কারণেন পরিযেসিতব্বন্তি ন ৰদামি।</p>
<p class="bodytext"><a name="para449"></a><span class="paranum">৪৪৯</span>. <span class="bld">পাপকং কত</span>ন্তি অসুন্দরং কতং।</p>
<p class="bodytext"><a name="para450"></a><span class="paranum">৪৫০</span>. <span class="bld">অহোগঙ্গো</span>তি তস্স পব্বতস্স নামং।</p>
<p class="bodytext"><a name="para451"></a><span class="paranum">৪৫১</span>. <span class="bld">পটিকচ্চেৰ গচ্ছেয্য</span>ন্তি যত্থ তং অধিকরণং ৰূপসমেতুং ভিক্খূ সন্নিপতন্তি, তত্থ পঠমমেৰ গচ্ছেয্যং। <span class="bld">সম্ভাৰেসু</span>ন্তি পাপুণিংসু।</p>
<p class="bodytext"><a name="para452"></a><span class="paranum">৪৫২</span>. <span class="bld">অলোণকং ভৰিস্সতী</span>তি অলোণকং ভত্তং ৰা ব্যঞ্জনং ৰা ভৰিস্সতি। <span class="bld">আসুতা</span>তি সব্বসম্ভারসজ্জিতা। ‘‘অসুত্তা’’তি ৰা পাঠো।</p>
<p class="bodytext"><a name="para453"></a><span class="paranum">৪৫৩</span>. <span class="bld">উজ্জৰিংসূ</span>তি নাৰং আরুয্হ পটিসোতেন গচ্ছিংসু। <span class="bld">পাচীনকা</span>তি পাচীনদেসৰাসিনো।</p>
<p class="bodytext"><a name="para454"></a><span class="paranum">৪৫৪</span>. <span class="bld">ননু ত্বং আৰুসো ৰুড্ঢো ৰীসতিৰস্সোসী</span>তি ননু ত্বং আৰুসো ৰীসতিৰস্সো, ন নিস্সযপটিবদ্ধো <a name="V3.0414"></a>, কস্মা তং থেরো পণামেতীতি দীপেন্তি। <span class="bld">গরুনিস্সযং গণ্হামা</span>তি কিঞ্চাপি মযং মহল্লকা, এতং পন থেরং গরুং কত্বা ৰসিস্সামাতি অধিপ্পাযো।</p>
<p class="bodytext"><a name="para455"></a><span class="paranum">৪৫৫</span>. মেত্তায <a name="M3.0454"></a> রূপাৰচরসমাধিমত্তভাৰতো <span class="bld">‘‘কুল্লকৰিহারেনা’’</span>তি ৰুত্তং, খুদ্দকেন ৰিহারেনাতি অত্থো, খুদ্দকতা চস্স অগম্ভীরভাৰতোতি আহ <span class="bld">‘‘উত্তানৰিহারেনা’’</span>তি। <span class="bld">সুঞ্ঞতাৰিহারেনা</span>তি সুঞ্ঞতামুখেন অধিগতফলসমাপত্তিং সন্ধায ৰুত্তং।</p>
<p class="bodytext"><a name="para457"></a><span class="paranum">৪৫৭</span>. <span class="bld">সুত্তৰিভঙ্গে</span>তি পদভাজনীযে। <span class="bld">তেন সদ্ধি</span>ন্তি পুরেপটিগ্গহিতলোণেন সদ্ধিং। <span class="bld">ন হি এত্থ যাৰজীৰিকং তদহুপটিগ্গহিত</span>ন্তি ‘‘কপ্পতি সিঙ্গিলোণকপ্পো’’তি এত্থ ৰুত্তসিঙ্গিলোণং সন্ধায ৰুত্তং। তঞ্হি পুরে পটিগ্গহেত্বা সিঙ্গেন পরিহটং ন তদহুপটিগ্গহিতং। <span class="bld">যাৰকালিকমেৰ তদহুপটিগ্গহিত</span>ন্তি সিঙ্গিলোণেন মিস্সেত্বা ভুঞ্জিতব্বং অলোণামিসং সন্ধায ৰুত্তং। <span class="bld">উপোসথসংযুত্তে</span>তি উপোসথপটিসংযুত্তে, উপোসথক্খন্ধকেতি ৰুত্তং হোতি। অতিসরণং অতিসারো, অতিক্কমো। ৰিনযস্স অতিসারো <span class="bld">ৰিনযাতিসারো। তং পমাণং করোন্তস্সা</span>তি দসায সদ্ধিং নিসীদনে যং পমাণং ৰুত্তং, দসায ৰিনা তং পমাণং করোন্তস্স। সেসমেত্থ সুৰিঞ্ঞেয্যমেৰ।</p>
<p class="centered">সত্তসতিকক্খন্ধকৰণ্ণনা নিট্ঠিতা।</p>
<p class="bodytext"><span class="bld">দ্বিৰগ্গসঙ্গহা</span>তি চূল়ৰগ্গমহাৰগ্গসঙ্খাতেহি দ্বীহি ৰগ্গেহি সঙ্গহিতা। <span class="bld">দ্বাৰীসতিপভেদনা</span>তি মহাৰগ্গে দস, চূল়ৰগ্গে দ্বাদসাতি এৰং দ্বাৰীসতিপ্পভেদা। <span class="bld">সাসনে</span>তি সত্থুসাসনে। যে খন্ধকা ৰুত্তাতি যোজেতব্বং।</p>
<p class="centered">ইতি সমন্তপাসাদিকায ৰিনযট্ঠকথায সারত্থদীপনিযং</p>
<p class="centered">চূল়ৰগ্গৰণ্ণনা নিট্ঠিতা।</p></div>
<div end="ed" class="end"></div>`

document.getElementById('loaddata').innerHTML = thika_1_5 
searchhelper()
bookhelper()
var chapterhelper = document.createElement('script')
chapterhelper.src = `chaptertoggle.js`
loaddata.appendChild(chapterhelper)