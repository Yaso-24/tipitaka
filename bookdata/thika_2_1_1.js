var thika_2_1_1 = `
<div id="table_main">
<div id="table_name">সূচিপত্র</div></div>
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="nikaya">দীঘনিকাযে</p>
<p class="bookname">সীলক্খন্ধৰগ্গটীকা</p>
<p class="chapter">গন্থারম্ভকথাৰণ্ণনা</p>
<div class="chaptxt">
<p class="bodytext">সংৰণ্ণনারম্ভে <a name="V1.0001"></a> <a name="M1.0001"></a> <a name="P1.0001"></a> রতনত্তযৰন্দনা সংৰণ্ণেতব্বস্স ধম্মস্স পভৰনিস্সযৰিসুদ্ধিপটিৰেদনত্থং, তং পন ধম্মসংৰণ্ণনাসু ৰিঞ্ঞূনং বহুমানুপ্পাদনত্থং, তং সম্মদেৰ তেসং উগ্গহধারণাদিক্কমলদ্ধব্বায সম্মাপটিপত্তিযা সব্বহিতসুখনিপ্ফাদনত্থং। অথ ৰা মঙ্গলভাৰতো, সব্বকিরিযাসু পুব্বকিচ্চভাৰতো, পণ্ডিতেহি সম্মাচরিতভাৰতো, আযতিং পরেসং দিট্ঠানুগতিআপজ্জনতো চ সংৰণ্ণনাযং রতনত্তযপণামকিরিযা। অথ ৰা রতনত্তযপণামকরণং পূজনীযপূজাপুঞ্ঞৰিসেসনিব্বত্তনত্থং, তং অত্তনো যথালদ্ধসম্পত্তিনিমিত্তকস্স কম্মস্স বলানুপ্পাদনত্থং, অন্তরা চ তস্স অসঙ্কোচনত্থং, তদুভযং অনন্তরাযেন অট্ঠকথায পরিসমাপনত্থং। ইদমেৰ চ পযোজনং আচরিযেন ইধাধিপ্পেতং। তথা হি ৰক্খতি – ‘‘ইতি মে পসন্নমতিনো…পে॰… তস্সানুভাৰেনা’’তি। ৰত্থুত্তযপূজা হি নিরতিসযপুঞ্ঞক্খেত্তসম্বুদ্ধিযা অপরিমেয্যপ্পভাৰো <a name="V1.0002"></a> পুঞ্ঞাতিসযোতি বহুৰিধন্তরাযেপি লোকসন্নিৰাসে অন্তরাযনিবন্ধনসকলসংকিলেসৰিদ্ধংসনায পহোতি, ভযাদিউপদ্দৰঞ্চ নিৰারেতি। যথাহ –</p>
<p class="bodytext">‘‘পূজারহে পূজযতো, বুদ্ধে যদি ৰ সাৰকে’’তিআদি (ধ॰ প॰ ১.১৯৫; অপ॰ ১.১০.১), তথা –</p>
<p class="indent">‘‘যে <a name="P1.0002"></a> ভিক্খৰে বুদ্ধে পসন্না, অগ্গে তে পসন্না। অগ্গে খো পন পসন্নানং অগ্গো ৰিপাকো হোতী’’তিআদি (অ॰ নি॰ ৪.৩৪; ইতিৰু॰ ৯০)।</p>
<p class="gatha1">‘‘বুদ্ধোতি <a name="M1.0002"></a> কিত্তযন্তস্স, কাযে ভৰতি যা পীতি।</p>
<p class="gatha2">ৰরমেৰ হি সা পীতি, কসিণেনপি জম্বুদীপস্স॥</p>
<p class="gathalast">ধম্মোতি…পে॰… সঙ্ঘোতি…পে॰… দীপস্সা’’তি॥ (দী॰ নি॰ অট্ঠ॰ ১.৬)।</p>
<p class="bodytext">তথা –</p>
<p class="indent">‘‘যস্মিং, মহানাম, সমযে অরিযসাৰকো তথাগতং অনুস্সরতি, নেৰস্স তস্মিং সমযে রাগপরিযুট্ঠিতং চিত্তং হোতি, ন দোস…পে॰… ন মোহপরিযুট্ঠিতং চিত্তং হোতী’’তিআদি (অ॰ নি॰ ৬.১০; ১১.১১),</p>
<p class="gatha1">‘‘অরঞ্ঞে রুক্খমূলে ৰা…পে॰…</p>
<p class="gatha2">ভযং ৰা ছম্ভিতত্তং ৰা,</p>
<p class="gathalast">লোমহংসো ন হেস্সতী’’তি॥ (সং॰ নি॰ ১.২৪৯) চ</p>
<p class="bodytext">তত্থ যস্স ৰত্থুত্তযস্স ৰন্দনং কত্তুকামো, তস্স গুণাতিসযযোগসন্দস্সনত্থং <span class="bld">‘‘করুণাসীতলহদয’’</span>ন্তিআদিনা গাথত্তযমাহ। গুণাতিসযযোগেন হি ৰন্দনারহভাৰো, ৰন্দনারহে চ কতা ৰন্দনা যথাধিপ্পেতপ্পযোজনং সাধেতীতি। তত্থ যস্সা দেসনায সংৰণ্ণনং কত্তুকামো, সা ন ৰিনযদেসনা ৰিয করুণাপ্পধানা, নাপি অভিধম্মদেসনা ৰিয পঞ্ঞাপ্পধানা, অথ খো করুণাপঞ্ঞাপ্পধানাতি তদুভযপ্পধানমেৰ তাৰ সম্মাসম্বুদ্ধস্স থোমনং কাতুং তংমূলকত্তা সেসরতনানং ‘‘করুণাসীতলহদয’’ন্তিআদি ৰুত্তং।</p>
<p class="bodytext">তত্থ <a name="V1.0003"></a> কিরতীতি করুণা, পরদুক্খং ৰিক্খিপতি, অপনেতীতি অত্থো। অথ ৰা কিণাতীতি করুণা, পরদুক্খে সতি কারুণিকং হিংসতি, ৰিবাধতীতি অত্থো, পরদুক্খে সতি সাধূনং <a name="P1.0003"></a> কম্পনং হদযখেদং করোতীতি ৰা করুণা। অথ ৰা কমিতি সুখং, তং রুন্ধতীতি করুণা। এসা হি পরদুক্খাপনযনকামতালক্খণা, অত্তসুখনিরপেক্খতায কারুণিকানং সুখং রুন্ধতি ৰিবন্ধতীতি। করুণায সীতলং করুণাসীতলং, করুণাসীতলং হদযং অস্সাতি করুণাসীতলহদযো, তং <span class="bld">করুণাসীতলহদযং।</span> তত্থ কিঞ্চাপি পরেসং হিতোপসংহারসুখাদিঅপরিহানিচ্ছনসভাৰতায, ব্যাপাদারতীনং উজুৰিপচ্চনীকতায চ সত্তসন্তানগতসন্তাপৰিচ্ছেদনাকারপ্পৰত্তিযা মেত্তামুদিতানম্পি চিত্তসীতলভাৰকারণতা উপলব্ভতি, তথাপি <a name="M1.0003"></a> দুক্খাপনযনাকারপ্পৰত্তিযা পরূপতাপাসহনরসা অৰিহিংসাভূতা করুণা ৰিসেসেন ভগৰতো চিত্তস্স চিত্তপস্সদ্ধি ৰিয সীতীভাৰনিমিত্তন্তি ৰুত্তং <span class="bld">‘‘করুণাসীতলহদয’’</span>ন্তি। করুণামুখেন ৰা মেত্তামুদিতানম্পি হদযসীতলভাৰকারণতা ৰুত্তাতি দট্ঠব্বং।</p>
<p class="bodytext">অথ ৰা অসাধারণঞাণৰিসেসনিবন্ধনভূতা সাতিসযং নিরৰসেসঞ্চ সব্বঞ্ঞুতঞ্ঞাণং ৰিয সৰিসযব্যাপিতায মহাকরুণাভাৰং উপগতা করুণাৰ ভগৰতো অতিসযেন হদযসীতলভাৰহেতূতি আহ <span class="bld">‘‘করুণাসীতলহদয’’</span>ন্তি। অথ ৰা সতিপি মেত্তামুদিতানং সাতিসযে হদযসীতীভাৰনিবন্ধনত্তে সকলবুদ্ধগুণৰিসেসকারণতায তাসম্পি কারণন্তি করুণাৰ ভগৰতো হদযসীতলভাৰকারণং ৰুত্তা। করুণানিদানা হি সব্বেপি বুদ্ধগুণা। করুণানুভাৰনিব্বাপিযমানসংসারদুক্খসন্তাপস্স হি ভগৰতো পরদুক্খাপনযনকামতায অনেকানিপি অসঙ্খেয্যানি কপ্পানং অকিলন্তরূপস্সেৰ নিরৰসেসবুদ্ধকরধম্মসম্ভরণনিযতস্স সমধিগতধম্মাধিপতেয্যস্স চ সন্নিহিতেসুপি সত্তসঙ্খারসমুপনীতহদযূপতাপনিমিত্তেসু ন ঈসকম্পি <a name="P1.0004"></a> চিত্তসীতীভাৰস্সঞ্ঞথত্তমহোসীতি। এতস্মিঞ্চ অত্থৰিকপ্পে তীসুপি অৰত্থাসু ভগৰতো করুণা সঙ্গহিতাতি দট্ঠব্বং।</p>
<p class="bodytext">পজানাতীতি পঞ্ঞা, যথাসভাৰং পকারেহি পটিৰিজ্ঝতীতি অত্থো। পঞ্ঞাৰ ঞেয্যাৰরণপ্পহানতো পকারেহি ধম্মসভাৰাৰজোতনট্ঠেন পজ্জোতোতি পঞ্ঞাপজ্জোতো, সৰাসনপ্পহানতো ৰিসেসেন হতং সমুগ্ঘাটিতং ৰিহতং, পঞ্ঞাপজ্জোতেন ৰিহতং পঞ্ঞাপজ্জোতৰিহতং। মুয্হন্তি তেন, সযং ৰা মুয্হতি, মোহনমত্তমেৰ ৰা তন্তি মোহো, অৰিজ্জা, স্বেৰ ৰিসযসভাৰপটিচ্ছাদনতো অন্ধকারসরিক্খতায তমো ৰিযাতি তমো, পঞ্ঞাপজ্জোতৰিহতো মোহতমো এতস্সাতি পঞ্ঞাপজ্জোতৰিহতমোহতমো, তং <span class="bld">পঞ্ঞাপজ্জোতৰিহতমোহতমং</span> <a name="V1.0004"></a>। সব্বেসম্পি হি খীণাসৰানং সতিপি পঞ্ঞাপজ্জোতেন অৰিজ্জান্ধকারস্স ৰিহতভাৰে সদ্ধাধিমুত্তেহি ৰিয দিট্ঠিপ্পত্তানং সাৰকেহি, পচ্চেকসম্বুদ্ধেহি চ সৰাসনপ্পহানেন সম্মাসম্বুদ্ধানং কিলেসপ্পহানস্স ৰিসেসো ৰিজ্জতীতি সাতিসযেন অৰিজ্জাপ্পহানেন ভগৰন্তং থোমেন্তো আহ <span class="bld">‘‘পঞ্ঞাপজ্জোতৰিহতমোহতম’’</span>ন্তি।</p>
<p class="bodytext">অথ <a name="M1.0004"></a> ৰা অন্তরেন পরোপদেসং অত্তনো সন্তানে অচ্চন্তং অৰিজ্জান্ধকারৰিগমস্স নিব্বত্তিতত্তা, তত্থ চ সব্বঞ্ঞুতায, বলেসু চ ৰসীভাৰস্স সমধিগতত্তা, পরসন্ততিযঞ্চ ধম্মদেসনাতিসযানুভাৰেন সম্মদেৰ তস্স পৰত্তিতত্তা ভগৰাৰ ৰিসেসতো মোহতমৰিগমেন থোমেতব্বোতি আহ <span class="bld">‘‘পঞ্ঞাপজ্জোতৰিহতমোহতম’’</span>ন্তি। ইমস্মিঞ্চ অত্থৰিকপ্পে <span class="bld">‘‘পঞ্ঞাপজ্জোতো’’</span>তি পদেন ভগৰতো পটিৰেধপঞ্ঞা ৰিয দেসনাপঞ্ঞাপি সামঞ্ঞনিদ্দেসেন একসেসনযেন ৰা সঙ্গহিতাতি দট্ঠব্বং।</p>
<p class="bodytext">অথ <a name="P1.0005"></a> ৰা ভগৰতো ঞাণস্স ঞেয্যপরিযন্তিকত্তা সকলঞেয্যধম্মসভাৰাবোধনসমত্থেন অনাৰরণঞাণসঙ্খাতেন পঞ্ঞাপজ্জোতেন সব্বঞেয্যধম্মসভাৰচ্ছাদকস্স মোহন্ধকারস্স ৰিধমিতত্তা অনঞ্ঞসাধারণো ভগৰতো মোহতমৰিনাসোতি কত্বা ৰুত্তং <span class="bld">‘‘পঞ্ঞাপজ্জোতৰিহতমোহতম’’</span>ন্তি। এত্থ চ মোহতমৰিধমনন্তে অধিগতত্তা অনাৰরণঞাণং কারণূপচারেন সকসন্তানে মোহতমৰিধমনং দট্ঠব্বং। অভিনীহারসম্পত্তিযা সৰাসনপ্পহানমেৰ হি কিলেসানং ‘‘ঞেয্যাৰরণপ্পহান’’ন্তি, পরসন্তানে পন মোহতমৰিধমনস্স কারণভাৰতো অনাৰরণঞাণং ‘‘মোহতমৰিধমন’’ন্তি ৰুচ্চতীতি।</p>
<p class="bodytext">কিং পন কারণং অৰিজ্জাৰিগ্ঘাতো যেৰেকো পহানসম্পত্তিৰসেন ভগৰতো থোমনানিমিত্তং গয্হতি, ন পন সাতিসযনিরৰসেসকিলেসপ্পহানন্তি? তপ্পহানৰচনেনেৰ তদেকট্ঠতায সকলসংকিলেসগণসমুগ্ঘাতজোতিতভাৰতো। ন হি সো তাদিসো কিলেসো অত্থি, যো নিরৰসেসঅৰিজ্জাপ্পহানেন ন পহীযতীতি। অথ ৰা ৰিজ্জা ৰিয সকলকুসলধম্মসমুপ্পত্তিযা নিরৰসেসাকুসলধম্মনিব্বত্তিযা, সংসারপ্পৰত্তিযা চ অৰিজ্জা পধানকারণন্তি তব্বিগ্ঘাতৰচনেন সকলসংকিলেসগণসমুগ্ঘাতো ৰুত্তোযেৰ হোতীতি ৰুত্তং <span class="bld">‘‘পঞ্ঞাপজ্জোতৰিহতমোহতম’’</span>ন্তি।</p>
<p class="bodytext">নরা চ অমরা চ নরামরা, সহ নরামরেহীতি সনরামরো, সনরামরো চ সো লোকো চাতি সনরামরলোকো, তস্স গরুতি সনরামরলোকগরু, তং <span class="bld">সনরামরলোকগরুং।</span> এতেন দেৰমনুস্সানং <a name="V1.0005"></a> ৰিয তদৰসিট্ঠসত্তানম্পি যথারহং গুণৰিসেসাৰহতো ভগৰতো উপকারিতং <a name="M1.0005"></a> দস্সেতি। ন চেত্থ পধানাপধানভাৰো চোদেতব্বো। অঞ্ঞো হি সদ্দক্কমো, অঞ্ঞো অত্থক্কমো। এদিসেসু হি সমাসপদেসু <a name="P1.0006"></a> পধানম্পি অপ্পধানং ৰিয নিদ্দিসীযতি যথা – ‘‘সরাজিকায পরিসাযা’’তি (অপ॰ অট্ঠ॰ ১.৮২)। কামঞ্চেত্থ সত্তসঙ্খারভাজনৰসেন তিৰিধো লোকো, গরুভাৰস্স পন অধিপ্পেতত্তা গরুকরণসমত্থস্সেৰ যুজ্জনতো সত্তলোকস্সৰসেন অত্থো গহেতব্বো। সো হি লোকিযন্তি এত্থ পুঞ্ঞপাপানি তব্বিপাকো চাতি ‘‘লোকো’’তি ৰুচ্চতি। অমরগ্গহণেন চেত্থ উপপত্তিদেৰা অধিপ্পেতা।</p>
<p class="bodytext">অথ ৰা সমূহত্থো লোক-সদ্দো সমুদাযৰসেন লোকীযতি পঞ্ঞাপীযতীতি। সহ নরেহীতি সনরা, সনরা চ তে অমরা চেতি সনরামরা, তেসং লোকোতি সনরামরলোকোতি পুরিমনযেনেৰ যোজেতব্বং। অমর-সদ্দেন চেত্থ ৰিসুদ্ধিদেৰাপি সঙ্গয্হন্তি। তে হি মরণাভাৰতো পরমত্থতো অমরা। নরামরানংযেৰ চ গহণং উক্কট্ঠনিদ্দেসৰসেন, যথা – ‘‘সত্থা দেৰমনুস্সান’’ন্তি (দী॰ নি॰ ১.১৫৭)। তথা হি সব্বানত্থপরিহরণপুব্বঙ্গমায নিরৰসেসহিতসুখৰিধানতপ্পরায নিরতিসযায পযোগসম্পত্তিযা সদেৰমনুস্সায পজায অচ্চন্তুপকারিতায, অপরিমিতনিরুপমপ্পভাৰগুণৰিসেসসমঙ্গিতায চ সব্বসত্তুত্তমো ভগৰা অপরিমাণাসু লোকধাতূসু অপরিমাণানং সত্তানং উত্তমং গারৰট্ঠানং, তেন ৰুত্তং – <span class="bld">‘‘সনরামরলোকগরু’’</span>ন্তি।</p>
<p class="bodytext">সোভনং গতং গমনং এতস্সাতি <span class="bld">সুগতো।</span> ভগৰতো হি ৰেনেয্যজনুপসঙ্কমনং একন্তেন তেসং হিতসুখনিপ্ফাদনতো সোভনং, তথা লক্খণানুব্যঞ্জন (দী॰ নি॰ ২.৩৩; ৩.১৯৮-২০০; ম॰ নি॰ ২.৩৮৫, ৩৮৬) পটিমণ্ডিতরূপকাযতাযদুতৰিলম্বিত- খলিতানুকড্ঢননিপ্পীল়নুক্কুটিককুটিলাকুলতাদিদোসরহিতং ৰিলাসিতরাজহংসৰসভৰারণমিগরাজগমনং কাযগমনং <a name="P1.0007"></a> ঞাণগমনঞ্চ ৰিপুলনিম্মলকরুণাসতিৰীরিযাদিগুণৰিসেসসহিতমভিনীহারতো যাৰ মহাবোধি অনৰজ্জতায সোভনমেৰাতি।</p>
<p class="bodytext">অথ ৰা সযম্ভুঞাণেন সকলম্পি লোকং পরিঞ্ঞাভিসমযৰসেন পরিজানন্তো ঞাণেন সম্মা গতো অৰগতোতি <span class="bld">সুগতো।</span> তথা লোকসমুদযং <a name="M1.0006"></a> পহানাভিসমযৰসেন পজহন্তো অনুপ্পত্তিধম্মতং আপাদেন্তো সম্মা গতো অতীতোতি <span class="bld">সুগতো।</span> লোকনিরোধং নিব্বানং সচ্ছিকিরিযাভিসমযৰসেন সম্মা গতো অধিগতোতি <span class="bld">সুগতো।</span> লোকনিরোধগামিনিপটিপদং ভাৰনাভিসমযৰসেন সম্মা গতো পটিপন্নোতি <span class="bld">সুগতো।</span> সোতাপত্তিমগ্গেন যে কিলেসা পহীনা, তে কিলেসে ন পুনেতি, ন পচ্চেতি, ন পচ্চাগচ্ছতীতি <span class="bld">সুগতো</span>তিআদিনা নযেন অযমত্থো ৰিভাৰেতব্বো <a name="V1.0006"></a>। অথ ৰা সুন্দরং ঠানং সম্মাসম্বোধিং নিব্বানমেৰ ৰা গতো অধিগতোতি <span class="bld">সুগতো।</span> যস্মা ৰা ভূতং তচ্ছং অত্থসঞ্হিতং ৰিনেয্যানং যথারহং কালযুত্তমেৰ চ ধম্মং ভাসতি, তস্মা সম্মা গদতীতি <span class="bld">সুগতো,</span> দ-কারস্স ত-কারং কত্বা। ইতি সোভনগমনতাদীহি সুগতো, তং <span class="bld">সুগতং।</span></p>
<p class="bodytext">পুঞ্ঞপাপকম্মেহি উপপজ্জনৰসেন গন্তব্বতো গতিযো, উপপত্তিভৰৰিসেসা। তা পন নিরযাদিৰসেন পঞ্চৰিধা, তাহি সকলস্সাপি ভৰগামিকম্মস্স অরিযমগ্গাধিগমেন অৰিপাকারহভাৰকরণেন নিৰত্তিতত্তা ভগৰা পঞ্চহিপি গতীহি সুট্ঠু মুত্তো ৰিসংযুত্তোতি আহ – <span class="bld">‘‘গতিৰিমুত্ত’’</span>ন্তি। এতেন ভগৰতো কত্থচিপি গতিযা অপরিযাপন্নতং দস্সেতি, যতো ভগৰা ‘‘দেৰাতিদেৰো’’তি ৰুচ্চতি, তেনেৰাহ –</p>
<p class="gatha1">‘‘যেন দেৰূপপত্যস্স, গন্ধব্বো ৰা ৰিহঙ্গমো।</p>
<p class="gatha3">যক্খত্তং যেন গচ্ছেয্যং, মনুস্সত্তঞ্চ অব্বজে।</p>
<p class="gathalast">তে ময্হং আসৰা খীণা, ৰিদ্ধস্তা ৰিনল়ীকতা’’তি॥ (অ॰ নি॰ ৪.৩৬)।</p>
<p class="bodytext">তংতংগতিসংৰত্তনকানঞ্হি <a name="P1.0008"></a> কম্মকিলেসানং অগ্গমগ্গেন বোধিমূলেযেৰ সুপ্পহীনত্তা নত্থি ভগৰতো গতিপরিযাপন্নতাতি অচ্চন্তমেৰ ভগৰা সব্বভৰযোনিগতিৰিঞ্ঞাণট্ঠিতিসত্তাৰাসসত্তনিকাযেহি সুপরিমুত্তো, তং <span class="bld">গতিৰিমুত্তং। ৰন্দে</span>তি নমামি, থোমেমীতি ৰা অত্থো।</p>
<p class="bodytext">অথ ৰা <span class="bld">গতিৰিমুত্ত</span>ন্তি অনুপাদিসেসনিব্বানধাতুপ্পত্তিযা ভগৰন্তং থোমেতি। এত্থ হি দ্বীহাকারেহি ভগৰতো থোমনা ৰেদিতব্বা – অত্তহিতসম্পত্তিতো, পরহিতপটিপত্তিতো চ। তেসু অত্তহিতসম্পত্তি অনাৰরণঞাণাধিগমতো, সৰাসনানং সব্বেসং কিলেসানং অচ্চন্তপ্পহানতো, অনুপাদিসেসনিব্বানপ্পত্তিতো চ ৰেদিতব্বা। পরহিতপটিপত্তি লাভসক্কারাদিনিরপেক্খচিত্তস্স <a name="M1.0007"></a> সব্বদুক্খনিয্যানিকধম্মদেসনাতো, ৰিরুদ্ধেসুপি নিচ্চং হিতজ্ঝাসযতো, ঞাণপরিপাককালাগমনতো চ। সা পনেত্থ আসযতো পযোগতো চ দুৰিধা পরহিতপটিপত্তি, তিৰিধা চ অত্তহিতসম্পত্তি পকাসিতা হোতি। কথং? ‘‘করুণাসীতলহদয’’ন্তি এতেন আসযতো পরহিতপটিপত্তি, সম্মা গদনত্থেন সুগত-সদ্দেন পযোগতো পরহিতপটিপত্তি, ‘‘পঞ্ঞাপজ্জোতৰিহতমোহতমং গতিৰিমুত্ত’’ন্তি এতেহি চতুসচ্চপটিৰেধত্থেন চ সুগত-সদ্দেন তিৰিধাপি <a name="V1.0007"></a> অত্তহিতসম্পত্তি, অৰসিট্ঠেন, ‘‘পঞ্ঞাপজ্জোতৰিহতমোহতম’’ন্তি এতেন চ সব্বাপি অত্তহিতসম্পত্তিপরহিতপটিপত্তি পকাসিতা হোতীতি।</p>
<p class="bodytext">অথ ৰা তীহাকারেহি ভগৰতো থোমনা ৰেদিতব্বা – হেতুতো, ফলতো, উপকারতো চ। তত্থ <span class="bld">হেতু</span> মহাকরুণা, সা পঠমপদেন নিদস্সিতা। <span class="bld">ফলং</span> চতুব্বিধং – ঞাণসম্পদা, পহানসম্পদা, আনুভাৰসম্পদা, রূপকাযসম্পদা চাতি। তাসু ঞাণপ্পহানসম্পদা দুতিযপদেন সচ্চপ্পটিৰেধত্থেন চ সুগত-সদ্দেন পকাসিতা হোন্তি। আনুভাৰসম্পদা ততিযপদেন, রূপকাযসম্পদা <a name="P1.0009"></a> যথাৰুত্তকাযগমনসোভনত্থেন সুগত-সদ্দেন, লক্খণানুব্যঞ্জনপারিপূরিযা (দী॰ নি॰ ২.৩৩; ৩.১৯৮-২০০; ম॰ নি॰ ২.৩৮৫-৩৮৬) ৰিনা তদভাৰতো। <span class="bld">উপকারো</span> অন্তরং অবাহিরং করিত্বা তিৰিধযানমুখেন ৰিমুত্তিধম্মদেসনা, সো সম্মা গদনত্থেন সুগত-সদ্দেন পকাসিতো হোতীতি ৰেদিতব্বং।</p>
<p class="bodytext">তত্থ ‘‘করুণাসীতলহদয’’ন্তি এতেন সম্মাসম্বোধিযা মূলং দস্সেতি। মহাকরুণাসঞ্চোদিতমানসো হি ভগৰা সংসারপঙ্কতো সত্তানং সমুদ্ধরণত্থং কতাভিনীহারো অনুপুব্বেন পারমিযো পূরেত্বা অনুত্তরং সম্মাসম্বোধিং অধিগতোতি করুণা সম্মাসম্বোধিযা মূলং। ‘‘পঞ্ঞাপজ্জোতৰিহতমোহতম’’ন্তি এতেন সম্মাসম্বোধিং দস্সেতি। অনাৰরণঞাণপদট্ঠানঞ্হি মগ্গঞাণং, মগ্গঞাণপদট্ঠানঞ্চ অনাৰরণঞাণং ‘‘সম্মাসম্বোধী’’তি ৰুচ্চতীতি। সম্মা গদনত্থেন সুগত-সদ্দেন সম্মাসম্বোধিযা পটিপত্তিং দস্সেতি, লীনুদ্ধচ্চপতিট্ঠানাযূহনকামসুখল্লিকত্তকিলমথানুযোগ- সস্সতুচ্ছেদাভিনিৰেসাদিঅন্তদ্বযরহিতায করুণাপঞ্ঞাপরিগ্গহিতায <a name="M1.0008"></a> মজ্ঝিমায পটিপত্তিযা পকাসনতো সুগত-সদ্দস্স। ইতরেহি সম্মাসম্বোধিযা পধানাপ্পধানভেদং পযোজনং দস্সেতি। সংসারমহোঘতো সত্তসন্তারণঞ্চেত্থ পধানং পযোজনং, তদঞ্ঞমপ্পধানং। তেসু পধানেন পরহিতপ্পটিপত্তিং দস্সেতি, ইতরেন অত্তহিতসম্পত্তিং, তদুভযেন অত্তহিতায পটিপন্নাদীসু (পু॰ প॰ ২৪, ১৭৩) চতূসু পুগ্গলেসু ভগৰতো চতুত্থপুগ্গলভাৰং দস্সেতি। তেন চ অনুত্তরদক্খিণেয্যভাৰং উত্তমৰন্দনীযভাৰং, অত্তনো চ ৰন্দনকিরিযায খেত্তঙ্গতভাৰং দস্সেতি।</p>
<p class="bodytext">এত্থ চ করুণাগ্গহণেন লোকিযেসু মহগ্গতভাৰপ্পত্তাসাধারণগুণদীপনতো ভগৰতো সব্বলোকিযগুণসম্পত্তি <a name="P1.0010"></a> দস্সিতা হোতি, পঞ্ঞাগ্গহণেন সব্বঞ্ঞুতঞ্ঞাণপদট্ঠানমগ্গঞাণদীপনতো সব্বলোকুত্তরগুণসম্পত্তি। তদুভযগ্গহণসিদ্ধো হি অত্থো ‘‘সনরামরলোকগরু’’ন্তিআদিনা ৰিপঞ্চীযতীতি। করুণাগ্গহণেন চ উপগমনং নিরুপক্কিলেসং <a name="V1.0008"></a> দস্সেতি, পঞ্ঞাগ্গহণেন অপগমনং। তথা করুণাগ্গহণেন লোকসমঞ্ঞানুরূপং ভগৰতো পৰত্তিং দস্সেতি, লোকৰোহারৰিসযত্তা করুণায, পঞ্ঞাগ্গহণেন সমঞ্ঞাযানৰিধাৰনং। সভাৰানৰবোধেন হি ধম্মানং সমঞ্ঞং অতিধাৰিত্বা সত্তাদিপরামসনং হোতীতি। তথা করুণাগ্গহণেন মহাকরুণাসমাপত্তিৰিহারং দস্সেতি, পঞ্ঞাগ্গহণেন তীসু কালেসু অপ্পটিহতঞাণং, চতুসচ্চঞাণং, চতুপ্পটিসম্ভিদাঞাণং, চতুৰেস্সারজ্জঞাণং। করুণাগ্গহণেন মহাকরুণাসমাপত্তিঞাণস্স গহিতত্তা সেসাসাধারণঞাণানি, ছ অভিঞ্ঞা, অট্ঠসু পরিসাসু (ম॰ নি॰ ১.১৫১) অকম্পনঞাণানি, দস বলানি, চুদ্দস বুদ্ধঞাণানি, সোল়স ঞাণচরিযা, অট্ঠারস বুদ্ধধম্মা, (দী॰ নি॰ অট্ঠ॰ ৩.৩০৫; ৰিভ॰ মূল॰ টী॰ গন্থারম্ভৰণ্ণনায) চতুচত্তারীস ঞাণৰত্থূনি, (সং॰ নি॰ ২.৩৪) সত্তসত্ততি ঞাণৰত্থূনীতি (সং॰ নি॰ ২.৩৪) এৰমাদীনং অনেকেসং পঞ্ঞাপ্পভেদানং ৰসেন ঞাণচারং দস্সেতি।</p>
<p class="bodytext">তথা করুণাগ্গহণেন চরণসম্পত্তিং, পঞ্ঞাগ্গহণেন ৰিজ্জাসম্পত্তিং। করুণাগ্গহণেন সত্তাধিপতিতা, পঞ্ঞাগ্গহণেন ধম্মাধিপতিতা। করুণাগ্গহণেন লোকনাথভাৰো, পঞ্ঞাগ্গহণেন অত্তনাথভাৰো। তথা করুণাগ্গহণেন পুব্বকারিভাৰো, পঞ্ঞাগ্গহণেন কতঞ্ঞুতা <a name="M1.0009"></a>। তথা করুণাগ্গহণেন অপরন্তপতা, পঞ্ঞাগ্গহণেন অনত্তন্তপতা। করুণাগ্গহণেন ৰা বুদ্ধকরধম্মসিদ্ধি, পঞ্ঞাগ্গহণেন বুদ্ধভাৰসিদ্ধি। তথা করুণাগ্গহণেন পরেসং তারণং, পঞ্ঞাগ্গহণেন সযং তারণং। তথা করুণাগ্গহণেন সব্বসত্তেসু অনুগ্গহচিত্ততা, পঞ্ঞাগ্গহণেন সব্বধম্মেসু ৰিরত্তচিত্ততা দস্সিতা হোতি। সব্বেসঞ্চ <a name="P1.0011"></a> বুদ্ধগুণানং করুণা আদি, তন্নিদানভাৰতো। পঞ্ঞা পরিযোসানং, ততো উত্তরিকরণীযাভাৰতো। ইতি আদিপরিযোসানদস্সনেন সব্বে বুদ্ধগুণা দস্সিতা হোন্তি। তথা করুণাগ্গহণেন সীলক্খন্ধপুব্বঙ্গমো সমাধিক্খন্ধো দস্সিতো হোতি। করুণানিদানঞ্হি সীলং, ততো পাণাতিপাতাদিৰিরতিপ্পৰত্তিতো, সা চ ঝানত্তযসম্পযোগিনীতি। পঞ্ঞাৰচনেন পঞ্ঞাক্খন্ধো। সীলঞ্চ সব্ববুদ্ধগুণানমাদি, সমাধি মজ্ঝে, পঞ্ঞা পরিযোসানন্তি। এৰম্পি আদিমজ্ঝপরিযোসানকল্যাণা সব্বে বুদ্ধগুণা দস্সিতা হোন্তি, নযতো দস্সিতত্তা। এসো এৰ হি নিরৰসেসতো বুদ্ধগুণানং দস্সনুপাযো, যদিদং নযগ্গাহণং। অঞ্ঞথা কো নাম সমত্থো ভগৰতো গুণে অনুপদং নিরৰসেসতো দস্সেতুং। তেনেৰাহ –</p>
<p class="gatha1">‘‘বুদ্ধোপি বুদ্ধস্স ভণেয্য ৰণ্ণং,</p>
<p class="gatha2">কপ্পম্পি চে অঞ্ঞমভাসমানো।</p>
<p class="gatha3">খীযেথ <a name="V1.0009"></a> কপ্পো চিরদীঘমন্তরে,</p>
<p class="gathalast">ৰণ্ণো ন খীযেথ তথাগতস্সা’’তি॥ (দী॰ নি॰ অট্ঠ॰ ১.৩০৪; দী॰ নি॰ অট্ঠ॰ ৩.১৪১; ম॰ নি॰ অট্ঠ॰ ৩.৪২৫, উদা॰ অট্ঠ॰ ৫৩; বু॰ ৰং॰ অট্ঠ॰ ৪.৪; চরিযা॰ অট্ঠ॰ নিদানকথাযং, পকিণ্ণককথাযং; অপ॰ অট্ঠ॰ ২.৬.২০)।</p>
<p class="bodytext">তেনেৰ চ আযস্মতা সারিপুত্তত্থেরেনাপি বুদ্ধগুণপরিচ্ছেদনং পতি অনুযুত্তেন ‘‘নো হেতং ভন্তে’’তি (দী॰ নি॰ ২.১৪৫) পটিক্খিপিত্বা, ‘‘অপি চ মে ভন্তে ধম্মন্বযো ৰিদিতো’’তি (দী॰ নি॰ ২.১৪৬) ৰুত্তং।</p>
<p class="bodytext">এৰং সঙ্খেপেন সকলসব্বঞ্ঞুগুণেহি ভগৰন্তং অভিত্থৰিত্বা ইদানি সদ্ধম্মং থোমেতুং <span class="bld">‘‘বুদ্ধোপী’’</span>তিআদিমাহ। তত্থ <span class="bld">বুদ্ধো</span>তি কত্তুনিদ্দেসো। <span class="bld">বুদ্ধভাৰ</span>ন্তি কম্মনিদ্দেসো। <span class="bld">ভাৰেত্বা, সচ্ছিকত্বা</span>তি চ পুব্বকালকিরিযানিদ্দেসো। <span class="bld">য</span>ন্তি অনিযমতো কম্মনিদ্দেসো। <span class="bld">উপগতো</span>তি <a name="P1.0012"></a> অপরকালকিরিযানিদ্দেসো। <span class="bld">ৰন্দে</span>তি কিরিযানিদ্দেসো, <span class="bld">ত</span>ন্তি <a name="M1.0010"></a> নিযমনং। <span class="bld">ধম্ম</span>ন্তি ৰন্দনকিরিযায কম্মনিদ্দেসো। <span class="bld">গতমলং, অনুত্তর</span>ন্তি চ তব্বিসেসনং।</p>
<p class="bodytext">তত্থ বুদ্ধ-সদ্দস্স তাৰ ‘‘বুজ্ঝিতা সচ্চানীতি বুদ্ধো, বোধেতা পজাযাতি বুদ্ধো’’তিআদিনা (মহানি॰ ১৯২; চূল়নি॰ ৯৫-৯৭; পটি॰ ম॰ ১.১৬২) নিদ্দেসনযেন অত্থো ৰেদিতব্বো। অথ ৰা সৰাসনায অঞ্ঞাণনিদ্দায অচ্চন্তৰিগমতো, বুদ্ধিযা ৰা ৰিকসিতভাৰতো বুদ্ধৰাতি <span class="bld">বুদ্ধো,</span> জাগরণৰিকসনত্থৰসেন। অথ ৰা কস্সচিপি ঞেয্যধম্মস্স অনৰবুদ্ধস্স অভাৰেন ঞেয্যৰিসেসস্স কম্মভাৰেন অগ্গহণতো কম্মৰচনিচ্ছায অভাৰেন অৰগমনত্থৰসেনেৰ কত্তুনিদ্দেসো লব্ভতীতি বুদ্ধৰাতি বুদ্ধো, যথা ‘‘দিক্খিতো ন দদাতী’’তি, অত্থতো পন পারমিতাপরিভাৰিতো সযম্ভূঞাণেন সহ ৰাসনায ৰিহতৰিদ্ধস্তনিরৰসেসকিলেসো মহাকরুণাসব্বঞ্ঞুতঞ্ঞাণাদিঅপরিমেয্য গুণগণাধারো খন্ধসন্তানো বুদ্ধো। যথাহ –</p>
<p class="indent">‘‘বুদ্ধোতি যো সো ভগৰা সযম্ভূ অনাচরিযকো পুব্বে অননুস্সুতেসু ধম্মেসু সামং সচ্চানি অভিসম্বুজ্ঝি, তত্থ চ সব্বঞ্ঞুতং পত্তো, বলেসু চ ৰসীভাৰ’’ন্তি (মহানি॰ ১৯২; চূল়নি॰ ৯৫-৯৭; পটি॰ ম॰ ১.১৬২)।</p>
<p class="bodytext"><span class="bld">অপি</span>-সদ্দো সম্ভাৰনে, তেন ‘‘এৰং গুণৰিসেসযুত্তো সোপি নাম ভগৰা’’তি ৰক্খমানগুণে <a name="V1.0010"></a> ধম্মে সম্ভাৰনং দীপেতি। <span class="bld">বুদ্ধভাৰ</span>ন্তি সম্মাসম্বোধিং। <span class="bld">ভাৰেত্বা</span>তি উপ্পাদেত্বা, ৰড্ঢেত্বা চ। <span class="bld">সচ্ছিকত্বা</span>তি পচ্চক্খং কত্বা। <span class="bld">উপগতো</span>তি পত্তো, অধিগতোতি অত্থো, এতস্স ‘‘বুদ্ধভাৰ’’ন্তি এতেন সম্বন্ধো। <span class="bld">গতমল</span>ন্তি ৰিগতমলং, নিদ্দোসন্তি অত্থো। <span class="bld">ৰন্দে</span>তি পণমামি, থোমেমি <a name="P1.0013"></a> ৰা। <span class="bld">অনুত্তর</span>ন্তি উত্তররহিতং, লোকুত্তরন্তি অত্থো। <span class="bld">ধম্ম</span>ন্তি যথানুসিট্ঠং পটিপজ্জমানে অপাযতো চ, সংসারতো চ অপতমানে কত্বা ধারযতীতি ধম্মো।</p>
<p class="bodytext">অযঞ্হেত্থ সঙ্খেপত্থো – এৰং ৰিৰিধগুণসমন্নাগতো বুদ্ধোপি ভগৰা যং অরিযসঙ্খাতং ধম্মং ভাৰেত্বা, ফলনিব্বানসঙ্খাতং পন সচ্ছিকত্বা অনুত্তরং সম্মাসম্বোধিং অধিগতো, তমেতং বুদ্ধানম্পি বুদ্ধভাৰহেতুভূতং সব্বদোসমলরহিতং অত্তনো উত্তরিতরাভাৰেন অনুত্তরং পটিৰেধসদ্ধম্মং নমামীতি। পরিযত্তিসদ্ধম্মস্সাপি তপ্পকাসনত্তা ইধ সঙ্গহো দট্ঠব্বো। অথ <a name="M1.0011"></a> ৰা ‘‘অভিধম্মনযসমুদ্দং ভাৰেত্বা অধিগচ্ছি, তীণি পিটকানি সম্মসী’’তি চ অট্ঠকথাযং ৰুত্তত্তা পরিযত্তিধম্মস্সাপি সচ্ছিকিরিযাসম্মসনপরিযাযো লব্ভতীতি সোপি ইধ ৰুত্তো যেৰাতি দট্ঠব্বো। তথা ‘‘যং ধম্মং ভাৰেত্বা, সচ্ছিকত্বা’’তি চ ৰুত্তত্তা বুদ্ধকরধম্মভূতাহি পারমিতাহি সহ পুব্বভাগে অধিসীলসিক্খাদযোপি ইধ ধম্ম-সদ্দেন সঙ্গহিতাতি ৰেদিতব্বা। তাপি হি ৰিগতপটিপক্খতায ৰিগতমলা, অনঞ্ঞসাধারণতায অনুত্তরা চাতি। তথা হি সত্তানং সকলৰট্টদুক্খনিস্সরণায কতমহাভিনীহারো মহাকরুণাধিৰাসপেসলজ্ঝাসযো পঞ্ঞাৰিসেসপরিযোদাতনিম্মলানং দানদমসঞ্ঞমাদীনং উত্তমধম্মানং সতসহস্সাধিকানি কপ্পানং চত্তারি অসঙ্খেয্যানি সক্কচ্চং নিরন্তরং নিরৰসেসং ভাৰনাপচ্চক্খকরণেহি কম্মাদীসু অধিগতৰসীভাৰো, অচ্ছরিযাচিন্তেয্যমহানুভাৰো, অধিসীলঅধিচিত্তানং পরমুক্কংসপারমিপ্পত্তো ভগৰা পচ্চযাকারে চতুৰীসতিকোটিসতসহস্সমুখেন মহাৰজিরঞাণং পেসেত্বা অনুত্তরং সম্মাসম্বোধিং অভিসম্বুদ্ধোতি।</p>
<p class="bodytext">এত্থ <a name="P1.0014"></a> চ ‘‘ভাৰেত্বা’’তি এতেন ৰিজ্জাসম্পদায ধম্মং থোমেতি, ‘সচ্ছিকত্বা’তি এতেন ৰিমুত্তিসম্পদায। তথা পঠমেন ঝানসম্পদায, দুতিযেন ৰিমোক্খসম্পদায। পঠমেন ৰা সমাধিসম্পদায, দুতিযেন সমাপত্তিসম্পদায। অথ ৰা পঠমেন খযঞাণভাৰেন, দুতিযেন অনুপ্পাদঞাণভাৰেন। পুরিমেন ৰা ৰিজ্জূপমতায, দুতিযেন ৰজিরূপমতায। পুরিমেন ৰা ৰিরাগসম্পত্তিযা, দুতিযেন নিরোধসম্পত্তিযা। তথা পঠমেন নিয্যানভাৰেন, দুতিযেন নিস্সরণভাৰেন। পঠমেন ৰা হেতুভাৰেন, দুতিযেন অসঙ্খতভাৰেন। পঠমেন ৰা দস্সনভাৰেন, দুতিযেন ৰিৰেকভাৰেন। পঠমেন ৰা অধিপতিভাৰেন, দুতিযেন অমতভাৰেন ধম্মং থোমেতি। অথ ৰা ‘‘যং ধম্মং ভাৰেত্বা বুদ্ধভাৰং উপগতো’’তি এতেন স্বাক্খাততায ধম্মং থোমেতি, ‘‘সচ্ছিকত্বা’’তি <a name="V1.0011"></a> এতেন সন্দিট্ঠিকতায। তথা পুরিমেন অকালিকতায, পচ্ছিমেন এহিপস্সিকতায। পুরিমেন ৰা ওপনেয্যিকতায, পচ্ছিমেন পচ্চত্তং ৰেদিতব্বতায ধম্মং থোমেতি।</p>
<p class="bodytext">‘‘গতমল’’ন্তি ইমিনা সংকিলেসাভাৰদীপনেন ধম্মস্স পরিসুদ্ধতং দস্সেতি, ‘‘অনুত্তর’’ন্তি এতেন অঞ্ঞস্স ৰিসিট্ঠস্স অভাৰদীপনেন ৰিপুলপরিপুণ্ণতং। পঠমেন ৰা পহানসম্পদং ধম্মস্স দস্সেতি, দুতিযেন পভাৰসম্পদং। ভাৰেতব্বতায ৰা ধম্মস্স গতমলভাৰো যোজেতব্বো <a name="M1.0012"></a>। ভাৰনাগুণেন হি সো দোসানং সমুগ্ঘাতকো হোতীতি। সচ্ছিকাতব্বভাৰেন অনুত্তরভাৰো যোজেতব্বো। সচ্ছিকিরিযানিব্বত্তিতো হি তদুত্তরিকরণীযাভাৰতো অনঞ্ঞসাধারণতায অনুত্তরোতি। তথা ‘‘ভাৰেত্বা’’তি এতেন সহ পুব্বভাগসীলাদীহি সেক্খা সীলসমাধিপঞ্ঞাক্খন্ধা দস্সিতা হোন্তি, ‘‘সচ্ছিকত্বা’’তি এতেন সহ অসঙ্খতায ধাতুযা অসেক্খা সীলসমাধিপঞ্ঞাক্খন্ধা দস্সিতা হোন্তীতি।</p>
<p class="bodytext">এৰং সঙ্খেপেনেৰ সব্বধম্মগুণেহি সদ্ধম্মং অভিত্থৰিত্বা, ইদানি অরিযসঙ্ঘং থোমেতুং <span class="bld">‘‘সুগতস্সা’’</span>তিআদিমাহ। তত্থ <span class="bld">সুগতস্সা</span>তি সম্বন্ধনিদ্দেসো, তস্স ‘‘পুত্তান’’ন্তি এতেন সম্বন্ধো। <span class="bld">ওরসান</span>ন্তি পুত্তৰিসেসনং। <span class="bld">মারসেনমথনান</span>ন্তি <a name="P1.0015"></a> ওরসপুত্তভাৰে কারণনিদ্দেসো, তেন কিলেসপ্পহানমেৰ ভগৰতো ওরসপুত্তভাৰকারণং অনুজানাতীতি দস্সেতি। <span class="bld">অট্ঠন্ন</span>ন্তি গণনপরিচ্ছেদনিদ্দেসো, তেন চ সতিপি তেসং সত্তৰিসেসভাৰেন অনেকসতসহস্সসঙ্খ্যভাৰে ইমং গণনপরিচ্ছেদং নাতিৰত্তন্তীতি দস্সেতি, মগ্গট্ঠফলট্ঠভাৰানতিৰত্তনতো। <span class="bld">সমূহ</span>ন্তি সমুদাযনিদ্দেসো। <span class="bld">অরিযসঙ্ঘ</span>ন্তি গুণৰিসিট্ঠসঙ্ঘাতভাৰনিদ্দেসো, তেন অসতিপি অরিযপুগ্গলানং কাযসামগ্গিযং অরিযসঙ্ঘভাৰং দস্সেতি, দিট্ঠিসীলসামঞ্ঞেন সংহতভাৰতো। তত্থ উরসি ভৰা জাতা, সংৰদ্ধা চ ওরসা। যথা হি সত্তানং ওরসপুত্তা অত্তজাততায পিতুসন্তকস্স দাযজ্জস্স ৰিসেসেন ভাগিনো হোন্তি, এৰমেতেপি অরিযপুগ্গলা সম্মাসম্বুদ্ধস্স সৰনন্তে অরিযায জাতিযা জাততায ভগৰতো সন্তকস্স ৰিমুত্তিসুখস্স, অরিযধম্মরতনস্স চ একন্তভাগিনোতি ওরসা ৰিয <span class="bld">ওরসা।</span> অথ ৰা ভগৰতো ধম্মদেসনানুভাৰেন অরিযভূমিং ওক্কমমানা, ওক্কন্তা চ অরিযসাৰকা ভগৰতো উরোৰাযামজনিতাভিজাততায নিপ্পরিযাযেন ‘‘ওরসপুত্তা’’তি ৰত্তব্বতং অরহন্তি। সাৰকেহি পৰত্তিযমানাপি হি ধম্মদেসনা ভগৰতো ‘‘ধম্মদেসনা’’ ইচ্চেৰ ৰুচ্চতি, তংমূলকত্তা, লক্খণাদিৰিসেসাভাৰতো চ।</p>
<p class="bodytext">যদিপি অরিযসাৰকানং অরিযমগ্গাধিগমসমযে ভগৰতো ৰিয তদন্তরাযকরণত্থং দেৰপুত্তমারো <a name="V1.0012"></a>, মারৰাহিনী ৰা ন একন্তেন অপসাদেতি, তেহি পন অপসাদেতব্বতায কারণে ৰিমথিতে তেপি ৰিমথিতা <a name="M1.0013"></a> এৰ নাম হোন্তীতি আহ – <span class="bld">‘‘মারসেনমথনান’’</span>ন্তি। ইমস্মিং পনত্থে ‘মারমারসেনমথনান’ন্তি ৰত্তব্বে ‘‘মারসেনমথনান’’ন্তি একদেসসরূপেকসেসো কতোতি দট্ঠব্বং। অথ ৰা খন্ধাভিসঙ্খারমারানং ৰিয দেৰপুত্তমারস্সাপি গুণমারণে <a name="P1.0016"></a> সহাযভাৰূপগমনতো কিলেসবলকাযো ‘‘সেনা’’তি ৰুচ্চতি। যথাহ – ‘‘কামা তে পঠমা সেনা’’তিআদি (সু॰ নি॰ ৪৩৮; মহানি॰ ২৮, ৬৮; চূল়নি॰ ৪৭)। সা চ তেহি দিযড্ঢসহস্সভেদা, অনন্তভেদা ৰা কিলেসৰাহিনী সতিধম্মৰিচযৰীরিযসমথাদিগুণপহরণেহি ওধিসো ৰিমথিতা, ৰিহতা, ৰিদ্ধস্তা চাতি <span class="bld">মারসেনমথনা,</span> অরিযসাৰকা। এতেন তেসং ভগৰতো অনুজাতপুত্ততং দস্সেতি।</p>
<p class="bodytext">আরকত্তা কিলেসেহি, অনযে ন ইরিযনতো, অযে চ ইরিযনতো অরিযা, নিরুত্তিনযেন। অথ ৰা সদেৰকেন লোকেন ‘‘সরণ’’ন্তি অরণীযতো উপগন্তব্বতো, উপগতানঞ্চ তদত্থসিদ্ধিতো অরিযা, অরিযানং সঙ্ঘোতি অরিযসঙ্ঘো, অরিযো চ সো, সঙ্ঘো চাতি ৰা অরিযসঙ্ঘো, তং <span class="bld">অরিযসঙ্ঘং।</span> ভগৰতো অপরভাগে বুদ্ধধম্মরতনানম্পি সমধিগমো সঙ্ঘরতনাধীনোতি অস্স অরিযসঙ্ঘস্স বহূপকারতং দস্সেতুং ইধেৰ <span class="bld">‘‘সিরসা ৰন্দে’’</span>তি ৰুত্তন্তি দট্ঠব্বং।</p>
<p class="bodytext">এত্থ চ ‘‘সুগতস্স ওরসানং পুত্তান’’ন্তি এতেন অরিযসঙ্ঘস্স পভৰসম্পদং দস্সেতি, ‘‘মারসেনমথনান’’ন্তি এতেন পহানসম্পদং, সকলসংকিলেসপ্পহানদীপনতো। ‘‘অট্ঠন্নম্পি সমূহ’’ন্তি এতেন ঞাণসম্পদং, মগ্গট্ঠফলট্ঠভাৰদীপনতো। ‘‘অরিযসঙ্ঘ’’ন্তি এতেন পভৰসম্পদং দস্সেতি, সব্বসঙ্ঘানং অগ্গভাৰদীপনতো। অথ ৰা ‘‘সুগতস্স ওরসানং পুত্তান’’ন্তি অরিযসঙ্ঘস্স ৰিসুদ্ধনিস্সযভাৰদীপনং, ‘‘মারসেনমথনান’’ন্তি সম্মাউজুঞাযসামীচিপ্পটিপন্নভাৰদীপনং, ‘‘অট্ঠন্নম্পি সমূহ’’ন্তি আহুনেয্যাদিভাৰদীপনং, ‘‘অরিযসঙ্ঘ’’ন্তি অনুত্তরপুঞ্ঞক্খেত্তভাৰদীপনং। তথা ‘‘সুগতস্স ওরসানং পুত্তান’’ন্তি এতেন অরিযসঙ্ঘস্স লোকুত্তরসরণগমনসব্ভাৰং দীপেতি। লোকুত্তরসরণগমনেন হি তে ভগৰতো ওরসপুত্তা জাতা। ‘‘মারসেনমথনান’’ন্তি <a name="P1.0017"></a> এতেন অভিনীহারসম্পদাসিদ্ধং পুব্বভাগে সম্মাপটিপত্তিং দস্সেতি। কতাভিনীহারা হি সম্মা পটিপন্না মারং, মারপরিসং ৰা অভিৰিজিনন্তি। ‘‘অট্ঠন্নম্পি সমূহ’’ন্তি এতেন <a name="M1.0014"></a> ৰিদ্ধস্তৰিপক্খে সেক্খাসেক্খধম্মে দস্সেতি, পুগ্গলাধিট্ঠানেন মগ্গফলধম্মানং পকাসিতত্তা। ‘‘অরিযসঙ্ঘ’’ন্তি অগ্গদক্খিণেয্যভাৰং দস্সেতি। সরণগমনঞ্চ সাৰকানং সব্বগুণানমাদি, সপুব্বভাগপ্পটিপদা সেক্খা সীলক্খন্ধাদযো মজ্ঝে, অসেক্খা সীলক্খন্ধাদযো <a name="V1.0013"></a> পরিযোসানন্তি আদিমজ্ঝপরিযোসানকল্যাণা সঙ্খেপতো সব্বে অরিযসঙ্ঘগুণা পকাসিতা হোন্তি।</p>
<p class="bodytext">এৰং গাথাত্তযেন সঙ্খেপতো সকলগুণসঙ্কিত্তনমুখেন রতনত্তযস্স পণামং কত্বা, ইদানি তং নিপচ্চকারং যথাধিপ্পেতে পযোজনে পরিণামেন্তো <span class="bld">‘‘ইতি মে’’</span>তিআদিমাহ। তত্থ রতিজননট্ঠেন <span class="bld">রতনং,</span> বুদ্ধধম্মসঙ্ঘা। তেসঞ্হি ‘‘ইতিপি সো ভগৰা’’তিআদিনা যথাভূতগুণে আৰজ্জন্তস্স অমতাধিগমহেতুভূতং অনপ্পকং পীতিপামোজ্জং উপ্পজ্জতি। যথাহ –</p>
<p class="indent">‘‘যস্মিং, মহানাম, সমযে অরিযসাৰকো তথাগতং অনুস্সরতি, নেৰস্স তস্মিং সমযে রাগপরিযুট্ঠিতং চিত্তং হোতি, ন দোসপরিযুট্ঠিতং চিত্তং হোতি, ন মোহপরিযুট্ঠিতং চিত্তং হোতি, উজুগতমেৰস্স তস্মিং সমযে চিত্তং হোতি তথাগতং আরব্ভ। উজুগতচিত্তো খো পন, মহানাম, অরিযসাৰকো লভতি অত্থৰেদং, লভতি ধম্মৰেদং, লভতি ধম্মূপসংহিতং পামোজ্জং, পমুদিতস্স পীতি জাযতী’’তিআদি (অ॰ নি॰ ৬.১০; অ॰ নি॰ ১১.১১)।</p>
<p class="bodytext">চিত্তীকতাদিভাৰো ৰা রতনট্ঠো। ৰুত্তঞ্হেতং –</p>
<p class="gatha1">‘‘চিত্তীকতং মহগ্ঘঞ্চ, অতুলং দুল্লভদস্সনং।</p>
<p class="gathalast">অনোমসত্তপরিভোগং, রতনং তেন ৰুচ্চতী’’তি॥ (খু॰ পা॰ অট্ঠ॰ ৬.৩; দী॰ নি॰ অট্ঠ॰ ২.৩৩; সু॰ নি॰ অট্ঠ॰ ১.২২৬; মহানি॰ অট্ঠ॰ ৫০)।</p>
<p class="bodytext">চিত্তীকতভাৰাদযো <a name="P1.0018"></a> চ অনঞ্ঞসাধারণা বুদ্ধাদীসু এৰ লব্ভন্তীতি। ৰন্দনাৰ <span class="bld">ৰন্দনামযং,</span> যথা ‘‘দানমযং, সীলময’’ন্তি (দী॰ নি॰ ৩.৩০৫; ইতিৰু॰ ৬০; নেত্তি॰ ৩৪)। ৰন্দনা চেত্থ কাযৰাচাচিত্তেহি তিণ্ণং রতনানং গুণনিন্নতা, থোমনা ৰা। পুজ্জভৰফলনিব্বত্তনতো <span class="bld">পুঞ্ঞং,</span> অত্তনো সন্তানং পুণাতীতি ৰা। <span class="bld">সুৰিহতন্তরাযো</span>তি সুট্ঠু ৰিহতন্তরাযো, এতেন অত্তনো পসাদসম্পত্তিযা, রত্তনত্তযস্স <a name="M1.0015"></a> চ খেত্তভাৰসম্পত্তিযা তং পুঞ্ঞং অত্থপ্পকাসনস্স উপঘাতকউপদ্দৰানং ৰিহননে সমত্থন্তি দস্সেতি। <span class="bld">হুত্বা</span>তি পুব্বকালকিরিযা, তস্স ‘‘অত্থং পকাসযিস্সামী’’তি এতেন সম্বন্ধো। <span class="bld">তস্সা</span>তি যং রতনত্তযৰন্দনামযং পুঞ্ঞং, তস্স। <span class="bld">আনুভাৰেনা</span>তি বলেন।</p>
<p class="bodytext">এৰং <a name="V1.0014"></a> রতনত্তযস্স নিপচ্চকারকরণে পযোজনং দস্সেত্বা, ইদানি যস্সা ধম্মদেসনায অত্থং সংৰণ্ণেতুকামো, তস্সা তাৰ গুণাভিত্থৰনৰসেন উপঞ্ঞাপনত্থং <span class="bld">‘‘দীঘস্সা’’</span>তিআদি ৰুত্তং। তত্থ <span class="bld">দীঘসুত্তঙ্কিতস্সা</span>তি দীঘপ্পমাণসুত্তলক্খিতস্স, এতেন ‘‘দীঘো’’তি অযং ইমস্স আগমস্স অত্থানুগতা সমঞ্ঞাতি দস্সেতি। ননু চ সুত্তানিযেৰ আগমো, কস্স পন সুত্তেহি অঙ্কনন্তি? সচ্চমেতং পরমত্থতো, সুত্তানি পন উপাদাযপঞ্ঞত্তো আগমো। যথা হি অত্থব্যঞ্জনসমুদাযে ‘‘সুত্ত’’ন্তি ৰোহারো, এৰং সুত্তসমুদাযে ‘‘আগমো’’তি ৰোহারো। পটিচ্চসমুপ্পাদাদিনিপুণত্থসব্ভাৰতো <span class="bld">নিপুণস্স।</span> আগমিস্সন্তি এত্থ, এতেন, এতস্মা ৰা অত্তত্থপরত্থাদযোতি আগমো, আগমো চ সো ৰরো চাতি <span class="bld">আগমৰরো,</span> আগমসম্মতেহি ৰা ৰরোতি <span class="bld">আগমৰরো,</span> তস্স। বুদ্ধানং অনুবুদ্ধা <span class="bld">বুদ্ধানুবুদ্ধা,</span> বুদ্ধানং সচ্চপটিৰেধং অনুগম্ম পটিৰিদ্ধসচ্চা অগ্গসাৰকাদযো <a name="P1.0019"></a> অরিযা। তেহি অত্থসংৰণ্ণনাৰসেন, গুণসংৰণ্ণনাৰসেন চ সংৰণ্ণিতস্স। অথ ৰা বুদ্ধা চ অনুবুদ্ধা চ <span class="bld">বুদ্ধানুবুদ্ধা</span>তি যোজেতব্বং। সম্মাসম্বুদ্ধেনেৰ হি তিণ্ণম্পি পিটকানং অত্থৰণ্ণনাক্কমো ভাসিতো, যা ‘‘পকিণ্ণকদেসনা’’তি ৰুচ্চতি, ততো সঙ্গাযনাদিৰসেন সাৰকেহীতি আচরিযা ৰদন্তি।</p>
<p class="bodytext"><span class="bld">সদ্ধাৰহগুণস্সা</span>তি বুদ্ধাদীসু পসাদাৰহসম্পত্তিকস্স। অযঞ্হি আগমো ব্রহ্মজালাদীসু (দী॰ নি॰ ১.৫-৭, ২৬-২৮) সীলদিট্ঠাদীনং অনৰসেসনিদ্দেসাদিৰসেন, মহাপদানাদীসু (দী॰ নি॰ ২.৩-৫) পুরিমবুদ্ধানম্পি গুণনিদ্দেসাদিৰসেন, পাথিকসুত্তাদীসু (দী॰ নি॰ ৩.৩,৪) তিত্থিযে নিমদ্দিত্বা অপ্পটিৰত্তিযসীহনাদ নদনাদিৰসেন, অনুত্তরিযসুত্তাদীসু (অ॰ নি॰ ৬.৮) চ ৰিসেসতো বুদ্ধগুণৰিভাৰনেন রতনত্তযে সাতিসযপ্পসাদং আৰহতি। সংৰণ্ণনাসু চাযং আচরিযস্স পকতি, যা তংতংসংৰণ্ণনাসু আদিতো তস্স তস্স সংৰণ্ণেতব্বস্স ধম্মস্স ৰিসেসগুণকিত্তনেন থোমনা। তথা হি <span class="bld">পপঞ্চসূদনীসারত্থপ্পকাসিনীমনোরথপূরণীসু অট্ঠসালিনী</span>আদীসু চ যথাক্কমং ‘‘পরৰাদমথনস্স ঞাণপ্পভেদজননস্স <a name="M1.0016"></a> ধম্মকথিকপুঙ্গৰানং ৰিচিত্তপ্পটিভানজননস্স তস্স গম্ভীরঞাণেহি ওগাল়্হস্স অভিণ্হসো নানানযৰিচিত্তস্স অভিধম্মস্সা’’তিআদিনা থোমনা কতা।</p>
<p class="bodytext">অত্থো কথীযতি এতাযাতি অত্থকথা, সা এৰ <span class="bld">অট্ঠকথা,</span> ত্থ-কারস্স <span class="bld">ট্ঠ</span>-কারং কত্বা, যথা ‘‘দুক্খস্স পীল়নট্ঠো’’তি (পটি॰ ম॰ ২.৮)। <span class="bld">আদিতো</span> তিআদিম্হি পঠমসঙ্গীতিযং। ছল়ভিঞ্ঞতায পরমেন চিত্তৰসীভাৰেন সমন্নাগতত্তা, ঝানাদীসু পঞ্চৰিধৰসিতাসব্ভাৰতো <span class="bld">চ ৰসিনো,</span> থেরা মহাকস্সপাদযো। তেসং <span class="bld">সতেহি পঞ্চহি</span>। <span class="bld">যা</span>তি যা অট্ঠকথা। <span class="bld">সঙ্গীতা</span>তি অত্থং পকাসেতুং যুত্তট্ঠানে ‘‘অযং এতস্স অত্থো, অযং এতস্স অত্থো’’তি সঙ্গহেত্বা ৰুত্তা। <span class="bld">অনুসঙ্গীতা</span> <a name="V1.0015"></a> চ যসত্থেরাদীহি <a name="P1.0020"></a> <span class="bld">পচ্ছাপি</span> দুতিযততিযসঙ্গীতীসু, ইমিনা অত্তনো সংৰণ্ণনায আগমনসুদ্ধিং দস্সেতি।</p>
<p class="bodytext">সীহস্স লানতো গহণতো <span class="bld">সীহল়ো,</span> সীহকুমারো। তংৰংসজাততায তম্বপণ্ণিদীপে খত্তিযানং, তেসং নিৰাসতায তম্বপণ্ণিদীপস্স চ সীহল়ভাৰো ৰেদিতব্বো। <span class="bld">আভতা</span>তি জম্বুদীপতো আনীতা। <span class="bld">অথা</span>তি পচ্ছা। অপরভাগে হি অসঙ্করত্থং সীহল়ভাসায অট্ঠকথা ঠপিতাতি। তেনস্স মূলট্ঠকথা সব্বসাধারণা ন হোতীতি ইদং অত্থপ্পকাসনং একন্তেন করণীযন্তি দস্সেতি। তেনেৰাহ – <span class="bld">‘‘দীপৰাসীনমত্থাযা’’</span>তি। তত্থ <span class="bld">দীপৰাসীন</span>ন্তি জম্বুদীপৰাসীনং। <span class="bld">দীপৰাসীন</span>ন্তি ৰা সীহল়দীপৰাসীনং অত্থায সীহল়ভাসায ঠপিতাতি যোজনা।</p>
<p class="bodytext"><span class="bld">অপনেত্বানা</span>তি কঞ্চুকসদিসং সীহল়ভাসং অপনেত্বা। <span class="bld">ততো</span>তি অট্ঠকথাতো। <span class="bld">অহ</span>ন্তি অত্তানং নিদ্দিসতি। <span class="bld">মনোরমং ভাস</span>ন্তি মাগধভাসং। সা হি সভাৰনিরুত্তিভূতা পণ্ডিতানং মনং রমযতীতি। তেনেৰাহ – <span class="bld">‘‘তন্তিনযানুচ্ছৰিক’’</span>ন্তি, পাল়িগতিযা অনুলোমিকং পাল়িভাসাযানুৰিধাযিনিন্তি অত্থো। <span class="bld">ৰিগতদোস</span>ন্তি অসভাৰনিরুত্তিভাসন্তররহিতং।</p>
<p class="bodytext"><span class="bld">সমযং অৰিলোমেন্তো</span>তি সিদ্ধন্তং অৰিরোধেন্তো, এতেন অত্থদোসাভাৰমাহ। অৰিরুদ্ধত্তা এৰ হি থেরৰাদাপি ইধ পকাসিযিস্সন্তি। <span class="bld">থেরৰংসপদীপান</span>ন্তি থিরেহি সীলক্খন্ধাদীহি সমন্নাগতত্তা থেরা, মহাকস্সপাদযো। তেহি আগতা আচরিযপরম্পরা থেরৰংসো, তপ্পরিযাপন্না <a name="M1.0017"></a> হুত্বা আগমাধিগমসম্পন্নত্তা পঞ্ঞাপজ্জোতেন তস্স সমুজ্জলনতো <span class="bld">থেরৰংসপদীপা,</span> মহাৰিহারৰাসিনো থেরা, তেসং। ৰিৰিধেহি আকারেহি নিচ্ছীযতীতি ৰিনিচ্ছযো, গণ্ঠিট্ঠানেসু খীলমদ্দনাকারেন পৰত্তা ৰিমতিচ্ছেদকথা। সুট্ঠু নিপুণো সণ্হো ৰিনিচ্ছযো এতেসন্তি <span class="bld">সুনিপুণৰিনিচ্ছযা। </span> অথ ৰা ৰিনিচ্ছিনোতীতি ৰিনিচ্ছযো, যথাৰুত্তৰিসযং ঞাণং। সুট্ঠু নিপুণো ছেকো ৰিনিচ্ছযো এতেসন্তি <span class="bld">সুনিপুণৰিনিচ্ছযা,</span> এতেন মহাকস্সপাদিথেরপরম্পরাভতো, ততোযেৰ চ অৰিপরীতো সণ্হসুখুমো মহাৰিহারৰাসীনং <a name="P1.0021"></a> ৰিনিচ্ছযোতি তস্স পমাণভূততং দস্সেতি।</p>
<p class="bodytext"><span class="bld">সুজনস্স চা</span>তি <span class="bld">চ</span>-সদ্দো সম্পিণ্ডনত্থো, তেন ন কেৰলং জম্বুদীপৰাসীনমেৰ অত্থায, অথ খো সাধুজনতোসনত্থঞ্চাতি দস্সেতি, তেন চ তম্বপণ্ণিদীপৰাসীনম্পি অত্থাযাতি অযমত্থো সিদ্ধো হোতি, উগ্গহণাদিসুকরতায তেসম্পি বহুপকারত্তা। <span class="bld">চিরট্ঠিতত্থ</span>ন্তি চিরট্ঠিতিঅত্থং <a name="V1.0016"></a>, চিরকালট্ঠিতিযাতি অত্থো। ইদঞ্হি অত্থপ্পকাসনং অৰিপরীতব্যঞ্জনসুনিক্খেপস্স অত্থসুনযস্স চ উপাযভাৰতো সদ্ধম্মস্স চিরট্ঠিতিযা সংৰত্ততি। ৰুত্তঞ্হেতং ভগৰতা –</p>
<p class="indent">‘‘দ্বেমে, ভিক্খৰে, ধম্মা সদ্ধম্মস্স ঠিতিযা অসম্মোসায অনন্তরধানায সংৰত্তন্তি। কতমে দ্বে? সুনিক্খত্তঞ্চ পদব্যঞ্জনং, অত্থো চ সুনীতো’’তি (অ॰ নি॰ ২.২১)।</p>
<p class="bodytext">যং অত্থৰণ্ণনং কত্তুকামো, তস্সা মহত্তং পরিহরিতুং <span class="bld">‘‘সীলকথা’’</span>তিআদি ৰুত্তং। তেনেৰাহ – <span class="bld">‘‘ন তং ইধ ৰিচারযিস্সামী’’</span>তি। অথ ৰা যং অট্ঠকথং কত্তুকামো, তদেকদেসভাৰেন ৰিসুদ্ধিমগ্গো চ গহেতব্বোতি কথিকানং উপদেসং করোন্তো তত্থ ৰিচারিতধম্মে উদ্দেসৰসেন দস্সেতি <span class="bld">‘‘সীলকথা’’</span> তিআদিনা। তত্থ <span class="bld">সীলকথা</span>তি চারিত্তৰারিত্তাদিৰসেন সীলৰিত্থারকথা। <span class="bld">ধুতধম্মা</span>তি পিণ্ডপাতিকঙ্গাদযো (ৰিসুদ্ধি॰ ১.২২; থেরগা॰ অট্ঠ॰ ২.৮৪৫, ৮৪৯) তেরস কিলেসধুননকধম্মা। <span class="bld">কম্মট্ঠানানি সব্বানী</span>তি পাল়িযং আগতানি অট্ঠতিংস, অট্ঠকথাযং দ্বেতি নিরৰসেসানি যোগকম্মস্স ভাৰনায পৰত্তিট্ঠানানি। <span class="bld">চরিযাৰিধানসহিতো</span>তি রাগচরিতাদীনং সভাৰাদিৰিধানেন সহিতো। <span class="bld">ঝানানি</span> চত্তারি রূপাৰচরজ্ঝানানি, <span class="bld">সমাপত্তিযো</span> <a name="M1.0018"></a> চতস্সো অরূপসমাপত্তিযো। অট্ঠপি ৰা পটিলদ্ধমত্তানি <span class="bld">ঝানানি,</span> সমাপজ্জনৰসীভাৰপ্পত্তিযা <span class="bld">সমাপত্তিযো। ঝানানি</span> ৰা রূপারূপাৰচরজ্ঝানানি <a name="P1.0022"></a>, <span class="bld">সমাপত্তিযো</span> ফলসমাপত্তিনিরোধসমাপত্তিযো।</p>
<p class="bodytext">লোকিযলোকুত্তরভেদা ছ অভিঞ্ঞাযো <span class="bld">সব্বা অভিঞ্ঞাযো।</span> ঞাণৰিভঙ্গাদীসু আগতনযেন একৰিধাদিনা পঞ্ঞায সঙ্কলেত্বা সম্পিণ্ডেত্বা নিচ্ছযো <span class="bld">পঞ্ঞাসঙ্কলননিচ্ছযো।</span></p>
<p class="bodytext">পচ্চযধম্মানং হেতাদীনং পচ্চযুপ্পন্নধম্মানং হেতুপচ্চযাদিভাৰো পচ্চযাকারো, তস্স দেসনা <span class="bld">পচ্চযাকারদেসনা,</span> পটিচ্চসমুপ্পাদকথাতি অত্থো। সা পন ঘনৰিনিব্ভোগস্স সুদুক্করতায সণ্হসুখুমা, নিকাযন্তরলদ্ধিসঙ্কররহিতা, একত্তনযাদিসহিতা চ তত্থ ৰিচারিতাতি আহ – <span class="bld">‘‘সুপরিসুদ্ধনিপুণনযা’’</span>তি। পটিসম্ভিদাদীসু আগতনযং অৰিস্সজ্জেত্বাৰ ৰিচারিতত্তা <span class="bld">অৰিমুত্ততন্তি মগ্গা।</span></p>
<p class="bodytext"><span class="bld">ইতি</span> <a name="V1.0017"></a> <span class="bld">পন সব্ব</span>ন্তি <span class="bld">ইতি</span>-সদ্দো পরিসমাপনে, <span class="bld">পন</span>-সদ্দো ৰচনালঙ্কারে, এতং সব্বন্তি অত্থো। <span class="bld">ইধা</span>তি ইমিস্সা অট্ঠকথাযং। <span class="bld">ন ৰিচারযিস্সামি,</span> পুনরুত্তিভাৰতোতি অধিপ্পাযো।</p>
<p class="bodytext">ইদানি তস্সেৰ অৰিচারণস্স একন্তকারণং নিদ্ধারেন্তো <span class="bld">‘‘মজ্ঝে ৰিসুদ্ধিমগ্গো’’</span>তিআদিমাহ। তত্থ <span class="bld">‘‘মজ্ঝে ঠত্বা’’</span>তি এতেন মজ্ঝেভাৰদীপনেন ৰিসেসতো চতুন্নং আগমানং সাধারণট্ঠকথা ৰিসুদ্ধিমগ্গো, ন সুমঙ্গলৰিলাসিনীআদযো ৰিয অসাধারণট্ঠকথাতি দস্সেতি। ‘‘ৰিসেসতো’’তি ইদং ৰিনযাভিধম্মানম্পি ৰিসুদ্ধিমগ্গো যথারহং অত্থৰণ্ণনা হোতি যেৰাতি কত্বা ৰুত্তং।</p>
<p class="bodytext"><span class="bld">ইচ্চেৰা</span>তি ইতি এৰ। <span class="bld">তম্পী</span>তি ৰিসুদ্ধিমগ্গম্পি। <span class="bld">এতাযা</span>তি সুমঙ্গলৰিলাসিনিযা। এত্থ চ ‘‘সীহল়দীপং আভতা’’তিআদিনা অত্থপ্পকাসনস্স নিমিত্তং দস্সেতি, ‘‘দীপৰাসীনমত্থায, সুজনস্স চ তুট্ঠত্থং, চিরট্ঠিতত্থঞ্চ ধম্মস্সা’’তি এতেন পযোজনং, অৰসিট্ঠেন করণপ্পকারং। সীলকথাদীনং অৰিচারণম্পি হি ইধ করণপ্পকারো এৰাতি।</p>
<p class="centered">গন্থারম্ভকথাৰণ্ণনা নিট্ঠিতা।</p></div>
<p class="chapter">নিদানকথাৰণ্ণনা</p>
<div class="chaptxt">
<p class="bodytext">ৰিভাগৰন্তানং <a name="V1.0018"></a> <a name="M1.0019"></a> সভাৰৰিভাৰনং ৰিভাগদস্সনৰসেনেৰ হোতীতি পঠমং তাৰ ৰগ্গসুত্তৰসেন <a name="P1.0023"></a> ৰিভাগং দস্সেতুং <span class="bld">‘‘তত্থ দীঘাগমো নামা’’</span>তিআদিমাহ। তত্থ <span class="bld">তত্থা</span>তি ‘‘দীঘস্স আগমৰরস্স অত্থং পকাসযিস্সামী’’তি যদিদং ৰুত্তং, তস্মিং ৰচনে। যস্স অত্থং পকাসযিস্সামীতি পটিঞ্ঞাতং, সো <span class="bld">দীঘাগমো নাম</span> ৰগ্গসুত্তৰসেন এৰং ৰিভাগোতি অত্থো। অথ ৰা <span class="bld">তত্থা</span>তি ‘‘দীঘাগমনিস্সিতমত্থ’’ন্তি এতস্মিং ৰচনে। যো দীঘাগমো ৰুত্তো, সো ৰগ্গাদিৰসেন এদিসোতি অত্থো। অত্তনো সংৰণ্ণনায পঠমমহাসঙ্গীতিযং নিক্খিত্তানুক্কমেনেৰ পৰত্তভাৰদস্সনত্থং <span class="bld">‘‘তস্স ৰগ্গেসু…পে॰… ৰুত্তং নিদানমাদী’’</span>তি আহ। কস্মা পন চতূসু আগমেসু দীঘাগমো পঠমং সঙ্গীতো, তত্থ চ সীলক্খন্ধৰগ্গো আদিতো নিক্খিত্তো, তস্মিঞ্চ ব্রহ্মজালন্তি? নাযমনুযোগো কত্থচিপি ন পৰত্ততি, অপি চ সদ্ধাৰহগুণতো দীঘনিকাযো পঠমং সঙ্গীতো। সদ্ধা হি কুসলধম্মানং বীজং। যথাহ – ‘‘সদ্ধা বীজং তপো ৰুট্ঠী’’তি, (সং॰ নি॰ ১.১৯৭; সু॰ নি॰ ৭৭) সদ্ধাৰহগুণতা চস্স দস্সিতাযেৰ। কিঞ্চ কতিপযসুত্তসঙ্গহতো, অপ্পপরিমাণতো চ গহণধারণাদিসুখতো। তথাহেস চতুত্তিংসসুত্তসঙ্গহো চতুসট্ঠিভাণৰারপরিমাণো চ। সীলকথাবাহুল্লতো পন সীলক্খন্ধৰগ্গো পঠমং নিক্খিত্তো। সীলঞ্হি সাসনস্স আদি, সীলপতিট্ঠানত্তা সব্বগুণানং। তেনেৰাহ – ‘‘তস্মা তিহ, ত্বং ভিক্খু, আদিমেৰ ৰিসোধেহি কুসলেসু ধম্মেসু। কো চাদি কুসলানং ধম্মানং? সীলঞ্চ সুৰিসুদ্ধ’’ন্তিআদি (সং॰ নি॰ ৫.৩৯৫)। এতেন চস্স ৰগ্গস্স অন্বত্থসঞ্ঞতা ৰুত্তা হোতি। দিট্ঠিৰিনিৰেঠনকথাভাৰতো পন সুত্তন্তপিটকস্স নিরৰসেসদিট্ঠিৰিভজনং ব্রহ্মজালং পঠমং নিক্খিত্তন্তি দট্ঠব্বং। তেপিটকে হি বুদ্ধৰচনে ব্রহ্মজালসদিসং দিট্ঠিগতানি নিগ্গুম্বং নিজ্জটং কত্বা ৰিভত্তসুত্তং নত্থীতি।</p>
<p class="subhead">পঠমমহাসঙ্গীতিকথাৰণ্ণনা</p>
<p class="bodytext">যস্সা <a name="V1.0019"></a> <a name="P1.0024"></a> পঠমমহাসঙ্গীতিযং নিক্খিত্তানুক্কমেন সংৰণ্ণনং কত্তুকামো, তং, তস্সা চ তন্তিআরুল়্হায ইধ ৰচনে কারণং দস্সেন্তো <span class="bld">‘‘পঠমমহাসঙ্গীতি…পে॰… ৰেদিতব্বা’’</span>তি আহ। তত্থ যথাপচ্চযং তত্থ তত্থ দেসিতত্তা <a name="M1.0020"></a>, পঞ্ঞত্তত্তা চ ৰিপ্পকিণ্ণানং ধম্মৰিনযানং সঙ্গহেত্বা গাযনং কথনং সঙ্গীতি, এতেন তংতংসিক্খাপদানং সুত্তানঞ্চ আদিপরিযোসানেসু, অন্তরন্তরা চ সম্বন্ধৰসেন ঠপিতং সঙ্গীতিকারৰচনং সঙ্গহিতং হোতি। মহাৰিসযত্তা, পূজনীযত্তা চ মহতী সঙ্গীতি মহাসঙ্গীতি, পঠমা মহাসঙ্গীতি পঠমমহাসঙ্গীতি, তস্সা পৰত্তিকালো পঠমমহাসঙ্গীতিকালো, তস্মিং <span class="bld">পঠমমহাসঙ্গীতিকালে। নিদান</span>ন্তি চ দেসনং দেসকালাদিৰসেন অৰিদিতং ৰিদিতং কত্বা নিদস্সেতীতি নিদানং। সত্তানং দস্সনানুত্তরিযসরণাদিপটিলাভহেতুভূতাসু ৰিজ্জমানাসুপি অঞ্ঞাসু ভগৰতো কিরিযাসু ‘‘বুদ্ধো বোধেয্য’’ন্তি (বু॰ ৰং॰ অট্ঠ॰ রতনচঙ্কমনকণ্ডৰণ্ণনা; চরিযা॰ উদ্ধানগাথাৰণ্ণনা) পটিঞ্ঞায অনুলোমতো ৰেনেয্যানং মগ্গফলপ্পত্তীনং হেতুভূতা কিরিযা নিপ্পরিযাযেন বুদ্ধকিচ্চন্তি আহ – <span class="bld">‘‘ধম্মচক্কপ্পৰত্তনঞ্হি আদিং কত্বা’’</span>তি। তত্থ সদ্ধিন্দ্রিযাদিধম্মোযেৰ পৰত্তনট্ঠেন চক্কন্তি <span class="bld">ধম্মচক্কং।</span> অথ ৰা চক্কন্তি আণা, ধম্মতো অনপেতত্তা ধম্মঞ্চ তং চক্কঞ্চাতি <span class="bld">ধম্মচক্কং,</span> ধম্মেন ঞাযেন চক্কন্তিপি <span class="bld">ধম্মচক্কং।</span> যথাহ –</p>
<p class="indent">‘‘ধম্মঞ্চ পৰত্তেতি চক্কঞ্চাতি ধম্মচক্কং, চক্কঞ্চ পৰত্তেতি ধম্মঞ্চাতি ধম্মচক্কং, ধম্মেন পৰত্তেতীতি ধম্মচক্কং, ধম্মচরিযায পৰত্তেতীতি ধম্মচক্ক’’ন্তিআদি (পটি॰ ম॰ ২, ৩৯, ৪১)।</p>
<p class="bodytext"><span class="bld">‘‘কতবুদ্ধকিচ্চে’’</span>তি এতেন বুদ্ধকত্তব্বস্স কস্সচিপি অসেসিতভাৰং দস্সেতি। ননু চ সাৰকেহি ৰিনীতাপি ৰিনেয্যা <a name="P1.0025"></a> ভগৰতাযেৰ ৰিনীতা হোন্তি, যতো সাৰকভাসিতং সুত্তং ‘‘বুদ্ধৰচন’’ন্তি ৰুচ্চতি, সাৰকৰিনেয্যা চ ন তাৰ ৰিনীতাতি? নাযং দোসো তেসং ৰিনযনুপাযস্স সাৰকেসু ঠপিতত্তা। তেনেৰাহ –</p>
<p class="indent">‘‘ন তাৰাহং, পাপিম, পরিনিব্বাযিস্সামি, যাৰ মে ভিক্খূ ন সাৰকা ভৰিস্সন্তি ৰিযত্তা ৰিনীতা ৰিসারদা বহুস্সুতা ধম্মধরা…পে॰… উপ্পন্নং পরপ্পৰাদং সহ <a name="V1.0020"></a> ধম্মেন সুনিগ্গহিতং নিগ্গহেত্বা সপ্পাটিহারিযং ধম্মং দেসেস্স’’ন্তিআদি (দী॰ নি॰ ২.১৬৮; সং॰ নি॰ ৫.৮২২; উদা॰ ৫১)।</p>
<p class="bodytext"><span class="bld">‘‘কুসিনারায’’</span>ন্তিআদি ভগৰতো পরিনিব্বুতদেসকালৰিসেসদস্সনং ‘‘অপরিনিব্বুতো ভগৰা’’তি গাহস্স মিচ্ছাভাৰদস্সনত্থং, লোকে জাতসংৰদ্ধভাৰদস্সনত্থঞ্চ <a name="M1.0021"></a>। তথা হি মনুস্সভাৰস্স সুপাকটকরণত্থং মহাবোধিসত্তা চরিমভৰে দারপরিগ্গহাদীনিপি করোন্তীতি। উপাদীযতে কম্মকিলেসেহীতি উপাদি, ৰিপাকক্খন্ধা কটত্তা চ রূপং। সো পন উপাদি কিলেসাভিসঙ্খারমারনিম্মথনেন নিব্বানপ্পত্তিযং অনোস্সট্ঠো, ইধ খন্ধমচ্চুমারনিম্মথনেন ওস্সট্ঠো নিস্সেসিতোতি অযং <span class="bld">অনুপাদিসেসা,</span> নিব্বানধাতু। <span class="bld">নিব্বানধাতূ</span>তি চেত্থ নিব্বুতিমত্তং অধিপ্পেতং, ইত্থম্ভূতলক্খণে চাযং করণনিদ্দেসো। <span class="bld">‘‘ধাতুভাজনদিৰসে’’</span>তি ইদং ন ‘‘সন্নিপতিতান’’ন্তি এতস্স ৰিসেসনং, উস্সাহজননস্স পন ৰিসেসনং, ‘‘ধাতুভাজনদিৰসে ভিক্খূনং উস্সাহং জনেসী’’তি। ধাতুভাজনদিৰসতো হি পুরিমপুরিমতরদিৰসেসু ভিক্খূ সমাগতাতি। অথ ৰা ধাতুভাজনদিৰসে <span class="bld">সন্নিপতিতানং</span> কাযসামগ্গীৰসেন সহিতানন্তি অত্থো। সঙ্ঘস্স থেরো <span class="bld">সঙ্ঘত্থেরো,</span> সো পন সঙ্ঘো কিং পরিমাণানন্তি আহ – <span class="bld">‘‘সত্তন্নং ভিক্খুসতসহস্সান’’</span>ন্তি। নিচ্চসাপেক্খতায হি এদিসেসু সমাসো হোতিযেৰ, যথা – ‘‘দেৰদত্তস্স গরুকুল’’ন্তি।</p>
<p class="bodytext">আযস্মা মহাকস্সপো পুন দুল্লভভাৰং মঞ্ঞমানো ভিক্খূনং <a name="P1.0026"></a> উস্সাহং জনেসীতি সম্বন্ধো। ‘‘ধাতুভাজনদিৰসে সন্নিপতিতান’’ন্তি ইদং ‘‘ভিক্খূনং উস্সাহং জনেসী’’তি এত্থ ‘‘ভিক্খূন’’ন্তি ইমিনাপি পদেন সম্বন্ধনীযং। সুভদ্দেন ৰুড্ঢপব্বজিতেন ৰুত্তৰচনমনুস্সরন্তোতি সম্বন্ধো। তত্থ <span class="bld">অনুস্সরন্তো</span> ধম্মসংৰেগৰসেনাতি অধিপ্পাযো। ‘‘সদ্ধম্মং অন্তরধাপেয্যুং সঙ্গাযেয্যং…পে॰… চিরট্ঠিতিকং তস্স কিমঞ্ঞং আণণ্যং ভৰিস্সতী’’তি এতেসং পদানং ‘‘ইতি চিন্তযন্তো’’তি এতেন সম্বন্ধো। তথা ‘‘যঞ্চাহ’’ন্তি এতস্স ‘‘অনুগ্গহিতো পসংসিতো’’তি এতেন সম্বন্ধো। <span class="bld">যং পাপভিক্খূ</span>তি এত্থ <span class="bld">য</span>ন্তি নিপাতমত্তং, কারণনিদ্দেসো ৰা, যেন কারণেন অন্তরধাপেয্যুং, তদেতং কারণং ৰিজ্জতীতি অত্থো, <span class="bld">অদ্ধনিয</span>ন্তি অদ্ধানমগ্গগামি, অদ্ধানক্খমন্তি অত্থো।</p>
<p class="bodytext"><span class="bld">যঞ্চাহ</span>ন্তি এত্থ <span class="bld">য</span>ন্তি যস্মা, যেন কারণেনাতি ৰুত্তং হোতি, কিরিযাপরামসনং ৰা এতং, তেন ‘‘অনুগ্গহিতো পসংসিতো’’তি এত্থ অনুগ্গণ্হনং পসংসনঞ্চ পরামসতি। <span class="bld">‘‘চীৰরে সাধারণপরিভোগেনা’’</span>তি এত্থ ‘‘অত্তনা সমসমট্ঠপনেনা’’তি ইধ অত্তনা-সদ্দং আনেত্বা চীৰরে অত্তনা <a name="V1.0021"></a> <a name="M1.0022"></a> সাধারণপরিভোগেনাতি যোজেতব্বং। যস্স যেন হি সম্বন্ধো দূরট্ঠম্পি চ তস্স তন্তি অথ ৰা ভগৰতা চীৰরে সাধারণপরিভোগেন ভগৰতা অনুগ্গহিতোতি যোজনীযং, এতস্সাপি হি করণনিদ্দেসস্স সহযোগকত্তুত্থজোতকত্তসম্ভৰতো। <span class="bld">যাৰদে</span>তি যাৰদেৰ, যত্তকং কালং, যত্তকে ৰা সমাপত্তিৰিহারে, অভিঞ্ঞাৰিহারে ৰা আকঙ্খন্তো ৰিহরামি চেৰ ৰোহরামি চ, তথা কস্সপোপীতি অত্থো। ইদঞ্চ নৰানুপুব্বৰিহারছল়ভিঞ্ঞভাৰসামঞ্ঞেন থুতিমত্তং ৰুত্তন্তি দট্ঠব্বং। ন হি আযস্মা মহাকস্সপো ভগৰা ৰিয দেৰসিকং চতুৰীসতিকোটিসতসহস্সসঙ্খ্যা সমাপত্তিযো সমাপজ্জতি, যমকপাটিহারিযাদিৰসেন ৰা অভিঞ্ঞাযো ৰল়ঞ্জেতীতি। তেনেৰাহ – ‘‘নৰানুপুব্বৰিহারছল়ভিঞ্ঞাপ্পভেদে’’তি <a name="P1.0027"></a>। <span class="bld">তস্স কিমঞ্ঞং আণণ্যং ভৰিস্সতি,</span> অঞ্ঞত্র ধম্মৰিনযসঙ্গাযনাতি অধিপ্পাযো। <span class="bld">‘‘ননু মং ভগৰা’’</span>তিআদিনা ৰুত্তমেৰত্থং উপমাৰসেন ৰিভাৰেতি।</p>
<p class="bodytext"><span class="bld">ততো পর</span>ন্তি ততো ভিক্খূনং উস্সাহজননতো পরতো। <span class="bld">পুরে অধম্মো দিপ্পতী</span>তি অপিনাম দিব্বতি, যাৰ অধম্মো ধম্মং পটিবাহিতুং সমত্থো হোতি, ততো পুরেতরমেৰাতি অত্থো। আসন্নে অনিচ্ছিতে হি অযং পুরে-সদ্দো। <span class="bld">দিপ্পতী</span>তি চ দিপ্পিস্সতি। পুরেসদ্দসন্নিযোগেন হি অনাগতত্থে অযং ৰত্তমানপ্পযোগো, যথা – ‘‘পুরা ৰস্সতি দেৰো’’তি।</p>
<p class="bodytext"><span class="bld">‘‘সকলনৰঙ্গসত্থুসাসনপরিযত্তিধরে…পে॰… একূনপঞ্চসতে পরিগ্গহেসী’’</span>তি এতেন সুক্খৰিপস্সকখীণাসৰপরিযন্তানং যথাৰুত্তপুগ্গলানং সতিপি আগমাধিগমসব্ভাৰে সহ পটিসম্ভিদাহি পন তেৰিজ্জাদিগুণযুত্তানং আগমাধিগমসম্পত্তিযা উক্কংসগতত্তা সঙ্গীতিযা বহুপকারতং দস্সেতি। <span class="bld">ইদং ৰুত্তং</span> সঙ্গীতিক্খন্ধকে, (পারা॰ ৪৩৭) <span class="bld">অপচ্চক্খং নাম নত্থি</span> পগুণপ্পৰত্তিভাৰতো, সমন্তপাসাদিকাযং পন ‘‘অসম্মুখা পটিগ্গহিতং নাম নত্থী’’তি (পারা॰ অট্ঠ॰ পঠমমহাসঙ্গীতিকথা) ৰুত্তং, তং ‘‘দ্বে সহস্সানি ভিক্খুতো’’তি ৰুত্তম্পি ভগৰতো সন্তিকে পটিগ্গহিতমেৰাতি কত্বা ৰুত্তং। <span class="bld">চতুরাসীতিসহস্সানী</span>তি ধম্মক্খন্ধে সন্ধাযাহ। <span class="bld">পৰত্তিনো</span>তি পগুণানি। আনন্দত্থেরস্স নৰপ্পাযায পরিসায ৰিব্ভমনেন মহাকস্সপত্থেরো এৰমাহ – <span class="bld">‘‘ন ৰাযং কুমারকো মত্তমঞ্ঞাসী’’</span>তি। তত্থ <span class="bld">মত্ত</span>ন্তি পমাণং। ছন্দা আগমনং ৰিযাতি পদৰিভাগো। <span class="bld">‘‘কিঞ্চাপি সেক্খো’’</span>তি ইদং <a name="M1.0023"></a> ন সেক্খানং অগতিগমনসব্ভাৰেন ৰুত্তং, অসেক্খানমেৰ পন উচ্চিনিতত্তাতি দট্ঠব্বং <a name="P1.0028"></a>। পঠমমগ্গেনেৰ হি চত্তারি অগতিগমনানি পহীযন্তীতি। <span class="bld">‘‘অভব্বো ছন্দা…পে॰… অগতিং গন্তু’’</span>ন্তি চ ধম্মসঙ্গীতিযা তস্স যোগ্যভাৰদস্সনেন ৰিজ্জমানগুণকথনং। <span class="bld">পরিযত্তো</span>তি অধীতো।</p>
<p class="bodytext">গাৰো <a name="V1.0022"></a> চরন্তি এত্থাতি গোচরো, গোচরো ৰিয <span class="bld">গোচরো,</span> ভিক্খাচরণট্ঠানং। <span class="bld">ৰিসভাগপুগ্গলো</span> সুভদ্দসদিসো। <span class="bld">সত্তিপঞ্জর</span>ন্তি সত্তিখগ্গাদিহত্থেহি পুরিসেহি মল্লরাজূনং ভগৰতো ধাতুআরক্খকরণং সন্ধাযাহ। <span class="bld">তং পলিবোধং ছিন্দিত্বা তং করণীযং করোতূ</span>তি সঙ্গাহকেন ছিন্দিতব্বং ছিন্দিত্বা একন্তকরণীযং করোতূতি অত্থো। <span class="bld">মহাজন</span>ন্তি বহুজনং। <span class="bld">গন্ধকুটিং ৰন্দিত্বা</span> পরিভোগচেতিযভাৰতোতি অধিপ্পাযো। <span class="bld">যথা ত</span>ন্তি যথা অঞ্ঞোপি যথাৰুত্তসভাৰো, এৰন্তি অত্থো। <span class="bld">সংৰেজেসী</span>তি ‘‘ননু ভগৰতা পটিকচ্চেৰ অক্খাতং – ‘সব্বেহেৰ পিযেহি মনাপেহি নানাভাৰো ৰিনাভাৰো’’’তিআদিনা (দী॰ নি॰ ২.১৮৩; সং॰ নি॰ ৫.৩৭৯; অ॰ নি॰ ১০.৪৮; চূল়ৰ॰ ৪৩৭) সংৰেগং জনেসি। <span class="bld">উস্সন্নধাতুক</span>ন্তি উপচিতদোসং। <span class="bld">ভেসজ্জমত্তা</span>তি অপ্পকং ভেসজ্জং। অপ্পত্থো হি অযং মত্তা-সদ্দো, ‘‘মত্তাসুখপরিচ্চাগো’’তিআদীসু (ধ॰ প॰ ২৯০) ৰিয। <span class="bld">দুতিযদিৰসে</span>তি দেৰতায সংৰেজিতদিৰসতো, জেতৰনৰিহারং পৰিট্ঠদিৰসতো ৰা দুতিযদিৰসে। আণাৰ চক্কং <span class="bld">আণাচক্কং।</span></p>
<p class="bodytext"><span class="bld">এতদগ্গ</span>ন্তি এসো অগ্গো। লিঙ্গৰিপল্লাসেন হি অযং নিদ্দেসো। <span class="bld">যদিদ</span>ন্তি চ যো অযং, যদিদং খন্ধপঞ্চকন্তি ৰা যোজেতব্বং। ‘‘পঠমং <a name="P1.0029"></a> আৰুসো উপালি পারাজিকং কত্থ পঞ্ঞত্ত’’ন্তি কস্মা ৰুত্তং, ননু তস্স সঙ্গীতিযা পুরিমকালে পঠমভাৰো ন যুত্তোতি? নো ন যুত্তো, ভগৰতা পঞ্ঞত্তানুক্কমেন পাতিমোক্খুদ্দেসানুক্কমেন চ পঠমভাৰস্স সিদ্ধত্তা। যেভুয্যেন হি তীণি পিটকানি ভগৰতো ধরমানকালে ঠিতানুক্কমেনেৰ সঙ্গীতানি, ৰিসেসতো ৰিনযাভিধম্মপিটকানীতি দট্ঠব্বং। <span class="bld">‘‘ৰত্থুম্পি পুচ্ছী’’</span>তিআদি ‘কত্থ পঞ্ঞত্ত’ন্তিআদিনা দস্সিতেন সহ তদৰসিট্ঠম্পি সঙ্গহেত্বা দস্সনৰসেন ৰুত্তং। <span class="bld">পঠমপারাজিকে</span>তি পঠমপারাজিকপাল়িযং (পারা॰ ২৪), তেনেৰাহ – <span class="bld">‘‘ন হি তথাগতা একব্যঞ্জনম্পি নিরত্থকং ৰদন্তী’’</span>তি।</p>
<p class="bodytext">জাতকাদিকে <a name="M1.0024"></a> খুদ্দকনিকাযপরিযাপন্নে, যেভুয্যেন চ ধম্মনিদ্দেসভূতে তাদিসে অভিধম্মপিটকে সঙ্গণ্হিতুং যুত্তং, ন পন দীঘনিকাযাদিপ্পকারে সুত্তন্তপিটকে, নাপি পঞ্ঞত্তিনিদ্দেসভূতে ৰিনযপিটকেতি দীঘভাণকা ‘‘জাতকাদীনং অভিধম্মপিটকে সঙ্গহো’’তি ৰদন্তি। চরিযাপিটকবুদ্ধৰংসানঞ্চেত্থ অগ্গহণং, জাতকগতিকত্তা। মজ্ঝিমভাণকা পন ‘‘অট্ঠুপ্পত্তিৰসেন দেসিতানং জাতকাদীনং যথানুলোমদেসনাভাৰতো তাদিসে সুত্তন্তপিটকে সঙ্গহো যুত্তো, ন পন সভাৰধম্মনিদ্দেসভূতে যথাধম্মসাসনে অভিধম্মপিটকে’’তি জাতকাদীনং সুত্তন্তপিটকপরিযাপন্নতং কথযন্তি। তত্থ চ যুত্তং ৰিচারেত্বা গহেতব্বং।</p>
<p class="bodytext">এৰং <a name="V1.0023"></a> নিমিত্তপযোজনকালদেসকারককরণপ্পকারেহি পঠমং সঙ্গীতিং দস্সেত্বা ইদানি তত্থ ৰৰত্থাপিতসিদ্ধেসু ধম্মৰিনযেসু নানপ্পকারকোসল্লত্থং একৰিধাদিভেদে দস্সেতুং <span class="bld">‘‘এৰমেত’’</span>ন্তিআদিমাহ। তত্থ <span class="bld">ৰিমুত্তিরস</span>ন্তি ৰিমুত্তিগুণং, ৰিমুত্তিসম্পত্তিকং ৰা, অগ্গফলনিপ্ফাদনতো, ৰিমুত্তিকিচ্চং ৰা, কিলেসানং <a name="P1.0030"></a> অচ্চন্তং ৰিমুত্তিসম্পাদনতো। কেচি পন ‘‘ৰিমুত্তিঅস্সাদ’’ন্তি ৰদন্তি।</p>
<p class="bodytext">কিঞ্চাপি অৰিসেসেন সব্বম্পি বুদ্ধৰচনং কিলেসৰিনযনেন ৰিনযো, যথানুসিট্ঠং পটিপজ্জমানে অপাযপতনাদিতো ধারণেন ধম্মো, ইধাধিপ্পেতে পন ধম্মৰিনযে নিদ্ধারেতুং <span class="bld">‘‘তত্থ ৰিনযপিটক’’</span>ন্তিআদিমাহ। <span class="bld">অৰসেসং বুদ্ধৰচনং ধম্মো,</span> খন্ধাদিৰসেন সভাৰধম্মদেসনাবাহুল্লতো। অথ ৰা যদিপি ধম্মোযেৰ ৰিনযোপি, পরিযত্তিযাদিভাৰতো, ৰিনযসদ্দসন্নিধানে পন ভিন্নাধিকরণভাৰেন পযুত্তো ধম্ম-সদ্দো ৰিনযতন্তিৰিধুরং তন্তিং দীপেতি যথা ‘‘পুঞ্ঞঞাণসম্ভারা, গোবলিবদ্ধ’’ন্তি চ।</p>
<p class="bodytext"><span class="bld">‘‘অনেকজাতিসংসার’’</span>ন্তি অযং গাথা ভগৰতা অত্তনো সব্বঞ্ঞুতঞাণপদট্ঠানং অরহত্তপ্পত্তিং পচ্চৰেক্খন্তেন একূনৰীসতিমস্স পচ্চৰেক্খণঞাণস্স অনন্তরং ভাসিতা। তেনাহ <span class="bld">‘‘ইদং পঠমবুদ্ধৰচন’’</span>ন্তি। ইদং কির সব্ববুদ্ধেহি অৰিজহিতং উদানং। অযমস্স সঙ্খেপত্থো – অহং ইমস্স অত্তভাৰগেহস্স কারকং তণ্হাৰড্ঢকিং <span class="bld">গৰেসন্তো</span> যেন ঞাণেন তং দট্ঠুং সক্কা, তস্স বোধিঞাণস্সত্থায দীপঙ্করপাদমূলে কতাভিনীহারো <a name="M1.0025"></a> এত্তকং কালং <span class="bld">অনেকজাতিসংসারং</span> অনেকজাতিসতসহস্সসঙ্খ্যং সংসারৰট্টং <span class="bld">অনিব্বিসং</span> তং ঞাণং অৰিন্দন্তো অলভন্তোযেৰ <span class="bld">সন্ধাৰিস্সং</span> সংসরিং। যস্মা জরাৰ্যাধিমরণমিস্সতায <span class="bld">জাতি</span> নামেসা পুনপ্পুনং উপগন্তুং <span class="bld">দুক্খা,</span> ন চ সা তস্মিং অদিট্ঠে নিৰত্ততি, তস্মা তং গৰেসন্তো সন্ধাৰিস্সন্তি অত্থো। <span class="bld">দিট্ঠোসী</span>তি ইদানি মযা সব্বঞ্ঞুতঞাণং পটিৰিজ্ঝন্তেন দিট্ঠো অসি। <span class="bld">পুন গেহ</span>ন্তি পুন ইমং অত্তভাৰসঙ্খাতং মম গেহং। <span class="bld">ন কাহসি</span> ন করিস্সসি। তৰ <span class="bld">সব্বা</span> অৰসেসাকিলেস<span class="bld">ফাসুকা</span> মযা <span class="bld">ভগ্গা।</span> ইমস্স তযা কতস্স অত্তভাৰগেহস্স <span class="bld">কূটং</span> অৰিজ্জাসঙ্খাতং কণ্ণিকমণ্ডলং <span class="bld">ৰিসঙ্খতং</span> ৰিদ্ধংসিতং। <span class="bld">ৰিসঙ্খারং</span> নিব্বানং আরম্মণকরণৰসেন <span class="bld">গতং</span> অনুপৰিট্ঠং ইদানি মম চিত্তং, অহঞ্চ <a name="P1.0031"></a> তণ্হানং খযসঙ্খাতং অরহত্তমগ্গং <span class="bld">অজ্ঝগা</span> অধিগতো পত্তোস্মীতি। অযং মনসা পৰত্তিতধম্মানমাদি। <span class="bld">‘‘যদা হৰে পাতুভৰন্তি ধম্মা’’</span>তি (উদা॰ ১, ২, ৩) অযং পন ৰাচায পৰত্তিতধম্মানং আদীতি ৰদন্তি। অন্তোজপ্পনৰসেন কির ভগৰা ‘‘অনেকজাতিসংসার’’ন্তিআদিমাহ (ধ॰ প॰ ১৫৩)। <span class="bld">‘‘পাটিপদদিৰসে’’</span>তি ইদং ‘‘সব্বঞ্ঞুভাৰপ্পত্তস্সা’’তি <a name="V1.0024"></a> ন এতেন সম্বন্ধিতব্বং, ‘‘পচ্চৰেক্খন্তস্স উপ্পন্না’’তি এতেন পন সম্বন্ধিতব্বং। ৰিসাখপুণ্ণমাযমেৰ হি ভগৰা পচ্চূসসমযে সব্বঞ্ঞুতং পত্তোতি।</p>
<p class="bodytext"><span class="bld">ৰযধম্মা</span>তি অনিচ্চলক্খণমুখেন দুক্খানত্তলক্খণম্পি সঙ্খারানং ৰিভাৰেতি ‘‘যদনিচ্চং তং দুক্খং, যং দুক্খং তদনত্তা’’তি (সং॰ নি॰ ৩.১৫; পটি॰ ম॰ ২.১০) ৰচনতো। লক্খণত্তযৰিভাৰননযেনেৰ চ তদারম্মণং ৰিপস্সনং দস্সেন্তো সব্বতিত্থিযানং অৰিসযভূতং বুদ্ধাৰেণিকং চতুসচ্চকম্মট্ঠানাধিট্ঠানং অৰিপরীতং নিব্বানগামিনিপ্পটিপদং পকাসেতীতি দট্ঠব্বং। ইদানি তত্থ সম্মাপটিপত্তিযং নিযোজেতি <span class="bld">‘‘অপ্পমাদেন সম্পাদেথা’’</span>তি। অথ ৰা <span class="bld">‘‘ৰযধম্মা সঙ্খারা’’</span>তি এতেন সঙ্খেপেন সংৰেজেত্বা <span class="bld">‘‘অপ্পমাদেন সম্পাদেথা’’</span>তি সঙ্খেপেনেৰ নিরৰসেসং সম্মাপটিপত্তিং দস্সেতি। অপ্পমাদপদঞ্হি সিক্খাত্তযসঙ্গহিতং কেৰলপরিপুণ্ণং সাসনং পরিযাদিযিত্বা তিট্ঠতীতি।</p>
<p class="bodytext"><span class="bld">পঠমসঙ্গীতিযং অসঙ্গীতং</span> সঙ্গীতিক্খন্ধককথাৰত্থুপ্পকরণাদি। কেচি পন ‘‘সুভসুত্তম্পি (দী॰ নি॰ ১.৪৪৪) পঠমসঙ্গীতিযং অসঙ্গীত’’ন্তি ৰদন্তি, তং পন ন যুজ্জতি। পঠমসঙ্গীতিতো <a name="M1.0026"></a> পুরেতরমেৰ হি আযস্মতা আনন্দেন জেতৰনে ৰিহরন্তেন সুভস্স মাণৰস্স ভাসিতন্তি।</p>
<p class="bodytext"><span class="bld">দল়্হিকম্মসিথিলীকরণপ্পযোজনা</span> যথাক্কমং পকতিসাৰজ্জপণ্ণত্তিসাৰজ্জেসু সিক্খাপদেসু। <span class="bld">তেনা</span>তি ৰিৰিধনযত্তাদিনা। <span class="bld">এত</span>ন্তি ৰিৰিধৰিসেসনযত্তাতি গাথাৰচনং। <span class="bld">এতস্সা</span>তি ৰিনযস্স।</p>
<p class="bodytext"><span class="bld">অত্তত্থপরত্থাদিভেদে</span>তি <a name="P1.0032"></a> যো তং সুত্তং সজ্ঝাযতি, সুণাতি, ৰাচেতি, চিন্তেতি, দেসেতি চ, সুত্তেন সঙ্গহিতো সীলাদিঅত্থো তস্সাপি হোতি, তেন পরস্স সাধেতব্বতো পরস্সাপি হোতীতি, তদুভযং তং সুত্তং <span class="bld">সূচেতি</span> দীপেতি। তথা দিট্ঠধম্মিকসম্পরাযিকং লোকিযলোকুত্তরঞ্চাতি এৰমাদিভেদে অত্থে <span class="bld">আদি</span>-সদ্দেন সঙ্গণ্হাতি। <span class="bld">অত্থ</span>-সদ্দো চাযং হিতপরিযাযৰচনং, ন ভাসিতত্থৰচনং, যদি সিযা, সুত্তং অত্তনোপি ভাসিতত্থং সূচেতি, পরস্সাপীতি অযমত্থো ৰুত্তো সিযা। সুত্তেন চ যো অত্থো পকাসিতো সো তস্সেৰ হোতীতি, ন তেন পরত্থো সূচিতো হোতি, তেন সূচেতব্বস্স পরত্থস্স নিৰত্তেতব্বস্স অভাৰা অত্থগহণঞ্চ ন কত্তব্বং। অত্তত্থপরত্থৰিনিম্মুত্তস্স ভাসিতত্থস্স অভাৰা আদিগ্গহণঞ্চ ন কত্তব্বং। তস্মা যথাৰুত্তস্স হিতপরিযাযস্স অত্থস্স সুত্তে অসম্ভৰতো সুত্তধারস্স পুগ্গলস্স ৰসেন অত্তত্থপরত্থা ৰুত্তা।</p>
<p class="bodytext">অথ <a name="V1.0025"></a> ৰা সুত্তং অনপেক্খিত্বা যে অত্তত্থাদযো অত্থপ্পভেদা ৰুত্তা ‘‘ন হঞ্ঞদত্থত্থিপসংসলাভা’’তি এতস্স পদস্স নিদ্দেসে (মহানি॰ ৬৩; চূল়নি॰ ৮৫) ‘‘অত্তত্থো, পরত্থো, উভযত্থো, দিট্ঠধম্মিকো অত্থো, সম্পরাযিকো অত্থো, উত্তানো অত্থো, গম্ভীরো অত্থো, গূল়্হো অত্থো, পটিচ্ছন্নো অত্থো, নেয্যো অত্থো, নীতো অত্থো, অনৰজ্জো অত্থো, নিক্কিলেসো অত্থো, ৰোদানো অত্থো, পরমত্থো’’তি তে সুত্তং সূচেতীতি অত্থো। ইমস্মিং অত্থৰিকপ্পে <span class="bld">অত্থ</span>-সদ্দো ভাসিতত্থপরিযাযোপি হোতি। এত্থ হি পুরিমকা পঞ্চ অত্থপ্পভেদা হিতপরিযাযা, ততো পরে ছ ভাসিতত্থভেদা, পচ্ছিমকা পন উভযসভাৰা। তত্থ দুরধিগমতায ৰিভাৰনে অলদ্ধগাধো <span class="bld">গম্ভীরো। </span> ন ৰিৰটো <span class="bld">গূল়্হো।</span> মূলুদকাদযো ৰিয পংসুনা অক্খরসন্নিৰেসাদিনা তিরোহিতো <span class="bld">পটিচ্ছন্নো</span> <a name="M1.0027"></a>। নিদ্ধারেত্বা <a name="P1.0033"></a> ঞাপেতব্বো <span class="bld">নেয্যো।</span> যথারুতৰসেন ৰেদিতব্বো <span class="bld">নীতো। অনৰজ্জনিক্কিলেসৰোদানা</span> পরিযাযৰসেন ৰুত্তা, কুসলৰিপাককিরিযাধম্মৰসেন ৰা। <span class="bld">পরমত্থো</span> নিব্বানং, ধম্মানং অৰিপরীতসভাৰো এৰ ৰা। অথ ৰা ‘‘অত্তনা চ অপ্পিচ্ছো হোতী’’তি অত্তত্থং, ‘‘অপ্পিচ্ছাকথঞ্চ পরেসং কত্তা হোতী’’তি পরত্থং সূচেতি। এৰং ‘‘অত্তনা চ পাণাতিপাতা পটিৰিরতো হোতী’’তিআদি (অ॰ নি॰ ৪.৯৯, ২৬৫) সুত্তানি যোজেতব্বানি। ৰিনযাভিধম্মেহি চ ৰিসেসেত্বা সুত্ত-সদ্দস্স অত্থো ৰত্তব্বো। তস্মা ৰেনেয্যজ্ঝাসযৰসপ্পৰত্তায দেসনায অত্তহিতপরহিততাদীনি সাতিসযং পকাসিতানি হোতি তপ্পরভাৰতো, ন আণাধম্মসভাৰৰসপ্পৰত্তাযাতি ইদমেৰ চ <span class="bld">‘‘অত্থানং সূচনতো সুত্ত’’</span>ন্তি ৰুত্তং।</p>
<p class="bodytext">সুত্তে চ আণাধম্মসভাৰা চ ৰেনেয্যজ্ঝাসযং অনুৰত্তন্তি, ন ৰিনযাভিধম্মেসু ৰিয ৰেনেয্যজ্ঝাসযো আণাধম্মসভাৰে। তস্মা ৰেনেয্যানং একন্তহিতপটিলাভসংৰত্তনিকা সুত্তন্তদেসনা হোতীতি <span class="bld">‘‘সুৰুত্তা চেত্থা’’</span>তিআদি ৰুত্তং। <span class="bld">পসৰতী</span>তি ফলতি। <span class="bld">‘‘সুত্তাণা’’</span>তি এতস্স অত্থং পকাসেতুং <span class="bld">‘‘সুট্ঠু চ নে তাযতী’’</span>তি ৰুত্তং। অত্তত্থাদিৰিধানেসু চ সুত্তস্স পমাণভাৰো, অত্তত্থাদীনঞ্চ সঙ্গাহকত্তং যোজেতব্বং তদত্থপ্পকাসনপধানত্তা সুত্তস্স। ৰিনযাভিধম্মেহি ৰিসেসনঞ্চ যোজেতব্বং। <span class="bld">এত</span>ন্তি ‘‘অত্থানং সূচনতো’’তিআদিকং অত্থৰচনং। <span class="bld">এতস্সা</span>তি সুত্তস্স।</p>
<p class="bodytext"><span class="bld">অভিক্কমন্তী</span>তি এত্থ <span class="bld">অভি</span>-সদ্দো কমনকিরিযায ৰুদ্ধিভাৰং অতিরেকতং দীপেতি, <span class="bld">অভিঞ্ঞাতা অভিলক্খিতা</span>তি এত্থ ঞাণলক্খণকিরিযানং সুপাকটতাৰিসেসং, <span class="bld">অভিক্কন্তেনা</span>তি <a name="P1.0034"></a> এত্থ কন্তিযা অধিকত্তং ৰিসিট্ঠতন্তি যুত্তং কিরিযাৰিসেসকত্তা উপসগ্গস্স। <span class="bld">অভিরাজা অভিৰিনযে</span>তি পন পূজিতপরিচ্ছিন্নেসু রাজৰিনযেসু <span class="bld">অভি</span>-সদ্দো পৰত্ততীতি কথমেতং যুজ্জেয্যাতি <a name="V1.0026"></a>? পূজনপরিচ্ছেদনকিরিযাদীপনতো, তাহি চ কিরিযাহি রাজৰিনযানং যুত্তত্তা। এত্থ হি অতিমালাদীসু অতি-সদ্দো ৰিয, অভি-সদ্দো যথা সহ সাধনেন কিরিযং ৰদতীতি অভিরাজঅভিৰিনয-সদ্দা সিদ্ধা, এৰং অভিধম্মসদ্দে অভি-সদ্দো সহ সাধনেন ৰুড্ঢিযাদিকিরিযং দীপেতীতি অযমত্থো দস্সিতোতি দট্ঠব্বো।</p>
<p class="bodytext">ভাৰনাফরণৰুড্ঢীহি <a name="M1.0028"></a> <span class="bld">ৰুড্ঢিমন্তোপি ধম্মা ৰুত্তা। আরম্মণাদীহী</span>তি আরম্মণসম্পযুত্তকম্মদ্বারপটিপদাদীহি। <span class="bld">অৰিসিট্ঠ</span>ন্তি অঞ্ঞমঞ্ঞৰিসিট্ঠেসু ৰিনযসুত্তাভিধম্মেসু অৰিসিট্ঠং সমানং। তং পিটকসদ্দন্তি অত্থো। <span class="bld">যথাৰুত্তেনা</span>তি ‘‘এৰং দুৰিধত্থেনা’’তিআদিনা ৰুত্তপ্পকারেন।</p>
<p class="bodytext">কথেতব্বানং অত্থানং দেসকাযত্তেন আণাদিৰিধিনা অতিসজ্জনং পবোধনং <span class="bld">দেসনা।</span> সাসিতব্বপুগ্গলগতেন যথাপরাধাদিসাসিতব্বভাৰেন অনুসাসনং ৰিনযনং <span class="bld">সাসনং।</span> কথেতব্বস্স সংৰরাসংৰরাদিনো অত্থস্স কথনং ৰচনপটিবদ্ধতাকরণং <span class="bld">কথা।</span> কথীযতি ৰা এত্থাতি <span class="bld">কথা।</span> সংৰরাসংৰরস্স কথা <span class="bld">সংৰরাসংৰরকথা।</span> এস নযো ইতরেসুপি। <span class="bld">ভেদ</span>-সদ্দো ৰিসুং ৰিসুং যোজেতব্বো ‘‘দেসনাভেদং সাসনভেদং কথাভেদঞ্চ যথারহং পরিদীপযে’’তি। <span class="bld">ভেদ</span>ন্তি চ নানত্তন্তি অত্থো। সিক্খা চ পহানানি চ গম্ভীরভাৰো চ <span class="bld">সিক্খাপ্পহানগম্ভীরভাৰং,</span> তঞ্চ পরিদীপযে। এত্থ <span class="bld">যথা</span>তি উপারম্ভনিস্সরণধম্মকোসরক্খণহেতুপরিযাপুণনং <a name="P1.0035"></a> সুপ্পটিপত্তি দুপ্পটিপত্তীতি এতেহি পকারেহি। আণং পণেতুং অরহতীতি <span class="bld">আণারহো</span> সম্মাসম্বুদ্ধত্তা। ৰোহারপরমত্থানম্পি সব্ভাৰতো আহ <span class="bld">আণাবাহুল্লতো</span>তি। ইতো পরেসুপি এসেৰ নযো। <span class="bld">পচুরাপরাধা</span> সেয্যসকাদযো। <span class="bld">অজ্ঝাসযো</span> আসযোৰ অত্থতো দিট্ঠি, ঞাণঞ্চ। ৰুত্তঞ্চেতং –</p>
<p class="gatha1">‘‘সস্সতুচ্ছেদদিট্ঠি চ, খন্তি চেৰানুলোমিকে।</p>
<p class="gathalast">যথাভূতঞ্চ যং ঞাণং, এতং আসযসদ্দিত’’ন্তি॥ (ৰিসুদ্ধি॰ টী॰ ১.১৩৬)।</p>
<p class="bodytext"><span class="bld">অনুসযা</span> কামরাগভৰরাগদিট্ঠিপটিঘৰিচিকিচ্ছামানাৰিজ্জাৰসেন সত্ত অনাগতা কিলেসা, অতীতা পচ্চুপ্পন্না চ তথেৰ ৰুচ্চন্তি। ন হি কালভেদেন ধম্মানং সভাৰভেদো অত্থীতি। <span class="bld">চরিযা</span>তি ছ মূলচরিযা, অন্তরভেদেন অনেকৰিধা, সংসগ্গৰসেন তেসট্ঠি হোন্তি। তে পন অম্হেহি <span class="bld">অসম্মোহন্তরধানসুত্তটীকাযং</span> ৰিভাগতো দস্সিতা, অত্থিকেহি ততো গহেতব্বা। অথ ৰা <span class="bld">চরিযা</span>তি চরিতং, তং সুচরিতদুচ্চরিতৰসেন দুৰিধং। <span class="bld">অধিমুত্তি</span> নাম সত্তানং পুব্বপরিচযৰসেন অভিরুচি, সা দুৰিধা হীনপণীতভেদেন। ঘনৰিনিব্ভোগাভাৰতো দিট্ঠিমানতণ্হাৰসেন <a name="V1.0027"></a> <span class="bld">‘‘অহং মমা’’তি সঞ্ঞিনো।</span> মহন্তো সংৰরো <span class="bld">অসংৰরো।</span> বুদ্ধিঅত্থো হি অয’মকারো যথা ‘‘অসেক্খা ধম্মা’’তি (ধ॰ স॰ ১১)।</p>
<p class="bodytext"><span class="bld">তীসুপি</span> <a name="M1.0029"></a> <span class="bld">চেতেসু এতে ধম্মত্থদেসনা পটিৰেধা</span>তি এত্থ তন্তিঅত্থো তন্তিদেসনা তন্তিঅত্থপটিৰেধো চ তন্তিৰিসযা হোন্তীতি ৰিনযপিটকাদীনং অত্থদেসনাপটিৰেধাধারভাৰো <a name="P1.0036"></a> যুত্তো, পিটকানি পন তন্তি যেৰাতি তেসং ধম্মাধারভাৰো কথং যুজ্জেয্যাতি? তন্তিসমুদাযস্স অৰযৰতন্তিযা আধারভাৰতো। অৰযৰস্স হি সমুদাযো আধারভাৰেন ৰুচ্চতি, যথা – ‘‘রুক্খে সাখা’’তি। ধম্মাদীনঞ্চ দুক্খোগাহভাৰতো তেহি ৰিনযাদযো গম্ভীরাতি ৰিনযাদীনঞ্চ চতুব্বিধো গম্ভীরভাৰো ৰুত্তো। তস্মা ধম্মাদযো এৰ দুক্খোগাহত্তা গম্ভীরা, ন ৰিনযাদযোতি ন চোদেতব্বমেতং সমুখেন, ৰিসযৰিসযীমুখেন চ ৰিনযাদীনংযেৰ গম্ভীরভাৰস্স ৰুত্তত্তা। ধম্মো হি ৰিনযাদযো, তেসং ৰিসযো অত্থো, ধম্মত্থৰিসযা চ দেসনাপটিৰেধোতি। তত্থ পটিৰেধস্স দুক্করভাৰতো ধম্মত্থানং, দেসনাঞাণস্স দুক্করভাৰতো দেসনায চ দুক্খোগাহভাৰো ৰেদিতব্বো, পটিৰেধস্স পন উপ্পাদেতুং অসক্কুণেয্যত্তা, তব্বিসযঞাণুপ্পত্তিযা চ দুক্করভাৰতো দুক্খোগাহতা ৰেদিতব্বা।</p>
<p class="bodytext"><span class="bld">‘‘হেতুম্হি ঞাণং ধম্মপটিসম্ভিদা’’</span>তি এতেন ৰচনেন ধম্মস্স হেতুভাৰো কথং ঞাতব্বোতি? <span class="bld">‘‘ধম্মপটিসম্ভিদা’’</span>তি এতস্স সমাসপদস্স অৰযৰপদত্থং দস্সেন্তেন <span class="bld">‘‘হেতুম্হি ঞাণ’’</span>ন্তি ৰুত্তত্তা। ‘‘ধম্মে পটিসম্ভিদা’’তি এত্থ হি ‘‘ধম্মে’’তি এতস্স অত্থং দস্সেন্তেন ‘‘হেতুম্হী’’তি ৰুত্তং, ‘‘পটিসম্ভিদা’’তি এতস্স চ অত্থং দস্সেন্তেন ‘‘ঞাণ’’ন্তি। তস্মা হেতুধম্ম-সদ্দা একত্থা, ঞাণপটিসম্ভিদা-সদ্দা চাতি ইমমত্থং ৰদন্তেন সাধিতো ধম্মস্স হেতুভাৰো, অত্থস্স হেতুফলভাৰো চ এৰমেৰ দট্ঠব্বো।</p>
<p class="bodytext"><span class="bld">যথাধম্ম</span>ন্তি চেত্থ <span class="bld">ধম্ম</span>-সদ্দো হেতুং হেতুফলঞ্চ সব্বং সঙ্গণ্হাতি। সভাৰৰাচকো হেস, ন পরিযত্তিহেতুভাৰৰাচকো, তস্মা <span class="bld">যথাধম্ম</span>ন্তি যো যো অৰিজ্জাসঙ্খারাদিধম্মো <a name="P1.0037"></a>, তস্মিং তস্মিন্তি অত্থো। ধম্মানুরূপং ৰা <span class="bld">যথাধম্মং।</span> দেসনাপি হি পটিৰেধো ৰিয অৰিপরীতসৰিসযৰিভাৰনতো ধম্মানুরূপং পৰত্ততি, যতো ‘অৰিপরীতাভিলাপো’তি ৰুচ্চতি। <span class="bld">ধম্মাভিলাপো</span>তি অত্থব্যঞ্জনকো অৰিপরীতাভিলাপো, এতেন ‘‘তত্র ধম্মনিরুত্তাভিলাপে ঞাণং নিরুত্তিপটিসম্ভিদা’’তি (ৰিভ॰ ৭১৮) এত্থ ৰুত্তং সভাৰধম্মনিরুত্তিং দস্সেতি, সদ্দসভাৰত্তা দেসনায। তথা হি নিরুত্তিপটিসম্ভিদায <a name="M1.0030"></a> পরিত্তারম্মণাদিভাৰো <span class="bld">পটিসম্ভিদাৰিভঙ্গপাল়িযং</span> (ৰিভ॰ ৭৪৯) ৰুত্তো। অট্ঠকথাযঞ্চ ‘‘তং সভাৰনিরুত্তিং সদ্দং আরম্মণং কত্বা’’তিআদিনা (ৰিভ॰ অট্ঠ॰ ৬৪২) সদ্দারম্মণতা <a name="V1.0028"></a> দস্সিতা। ‘‘ইমস্স অত্থস্স অযং সদ্দো ৰাচকো’’তি ৰচনৰচনীযে ৰৰত্থপেত্বা তংতংৰচনীয ৰিভাৰনৰসেন পৰত্তিতো হি সদ্দো দেসনাতি। <span class="bld">‘‘অনুলোমাদিৰসেন ৰা কথন’’</span>ন্তি এতেন তস্সা ধম্মনিরুত্তিযা অভিলাপং কথনং তস্স ৰচনস্স পৰত্তনং দস্সেতি। <span class="bld">‘‘অধিপ্পাযো’’</span>তি এতেন ‘‘দেসনাতি পঞ্ঞত্তী’’তি এতং ৰচনং ধম্মনিরুত্তাভিলাপং সন্ধায ৰুত্তং, ন তব্বিনিমুত্তং পঞ্ঞত্তিং সন্ধাযাতি দস্সেতি।</p>
<p class="bodytext">ননু চ ‘‘ধম্মো তন্তী’’তি ইমস্মিং পক্খে ধম্মস্স সদ্দসভাৰত্তা ধম্মদেসনানং ৰিসেসো ন সিযাতি? ন, তেসং তেসং অত্থানং বোধকভাৰেন ঞাতো, উগ্গহণাদিৰসেন চ পুব্বে ৰৰত্থাপিতো সদ্দপ্পবন্ধো ধম্মো, পচ্ছা পরেসং অৰবোধনত্থং পৰত্তিতো তদত্থপ্পকাসকো <a name="P1.0038"></a> সদ্দো দেসনাতি। অথ ৰা যথাৰুত্তসদ্দসমুট্ঠাপকো চিত্তুপ্পাদো দেসনা, মুসাৰাদাদযো ৰিয। ‘‘ৰচনস্স পৰত্তন’’ন্তি চ যথাৰুত্তচিত্তুপ্পাদৰসেন যুজ্জতি। সো হি ৰচনং পৰত্তেতি, তঞ্চ তেন পৰত্তীযতি দেসীযতি। ‘‘সো চ লোকিযলোকুত্তরো’’তি এৰং ৰুত্তং অভিসমযং যেন পকারেন অভিসমেতি, যং অভিসমেতি, যো চ তস্স সভাৰো, তেহি পাকটং কাতুং <span class="bld">‘‘ৰিসযতো অসম্মোহতো চ অত্থানুরূপং ধম্মেসূ’’</span>তিআদিমাহ। তত্থ হি ৰিসযতো অত্থাদিঅনুরূপং ধম্মাদীসু অৰবোধো অৰিজ্জাদিধম্মসঙ্খারাদিঅত্থতদুভযপঞ্ঞাপনারম্মণো <span class="bld">লোকিযো অভিসমযো,</span> অসম্মোহতো অত্থাদিঅনুরূপং ধম্মাদীসু অৰবোধো নিব্বানারম্মণো মগ্গসম্পযুত্তো যথাৰুত্তধম্মত্থপঞ্ঞত্তীসু সম্মোহৰিদ্ধংসনো <span class="bld">লোকুত্তরো অভিসমযো</span>তি। অভিসমযতো অঞ্ঞম্পি পটিৰেধত্থং দস্সেতুং <span class="bld">‘‘তেসং তেসং ৰা’’</span>তিআদিমাহ। ‘পটিৰেধনং পটিৰেধো’তি ইমিনা হি ৰচনত্থেন অভিসমযো, ‘পটিৰিজ্ঝীযতীতি পটিৰেধো’তি ইমিনা তংতংরূপাদিধম্মানং অৰিপরীতসভাৰো চ ‘‘পটিৰেধো’’তি ৰুচ্চতীতি।</p>
<p class="bodytext">যথাৰুত্তেহি ধম্মাদীহি পিটকানং গম্ভীরভাৰং দস্সেতুং <span class="bld">‘‘ইদানি যস্মা এতেসু পিটকেসূ’’</span>তিআদিমাহ। <span class="bld">যো চেত্থা</span>তি এতেসু তংতংপিটকগতেসু ধম্মাদীসু যো পটিৰেধো, এতেসু চ পিটকেসু তেসং তেসং ধম্মানং যো অৰিপরীতসভাৰোতি যোজেতব্বং। দুক্খোগাহতা চ অৰিজ্জাসঙ্খারাদীনং <a name="M1.0031"></a> ধম্মত্থানং দুপ্পটিৰিজ্ঝতায, তেসং পঞ্ঞাপনস্স দুক্করভাৰতো তংদেসনায, পটিৰেধনসঙ্খাতস্স পটিৰেধস্স উপ্পাদনৰিসযিকরণানং অসক্কুণেয্যত্তা, অৰিপরীতসভাৰসঙ্খাতস্স পটিৰেধস্স দুৰিঞ্ঞেয্যতায এৰ ৰেদিতব্বা।</p>
<p class="bodytext"><span class="bld">য</span>ন্তি <a name="P1.0039"></a> যং পরিযত্তিদুগ্গহণং সন্ধায ৰুত্তং। <span class="bld">অত্থ</span>ন্তি ভাসিতত্থং, পযোজনত্থঞ্চ। <span class="bld">ন উপপরিক্খন্তী</span>তি ন ৰিচারেন্তি। <span class="bld">ন নিজ্ঝানং খমন্তী</span>তি নিজ্ঝানপঞ্ঞং নক্খমন্তি, নিজ্ঝাযিত্বা <a name="V1.0029"></a> পঞ্ঞায দিস্বা রোচেত্বা গহেতব্বা ন হোন্তীতি অধিপ্পাযো। <span class="bld">ইতী</span>তি এৰং এতায পরিযত্তিযা। <span class="bld">ৰাদপ্পমোক্খানিসংসা</span> অত্তনো উপরি পরেহি আরোপিতৰাদস্স নিগ্গহস্স পমোক্খপ্পযোজনা হুত্বা ধম্মং পরিযাপুণন্তি, <span class="bld">ৰাদপ্পমোক্খা</span> ৰা নিন্দাপমোক্খা। <span class="bld">যস্স চত্থাযা</span>তি যস্স চ সীলাদিপূরণস্স অনুপাদাৰিমোক্খস্স ৰা অত্থায <span class="bld">ধম্মং পরিযাপুণন্তি</span> ঞাযেন পরিযাপুণন্তীতি অধিপ্পাযো। <span class="bld">অস্সা</span>তি অস্স ধম্মস্স। <span class="bld">নানুভোন্তী</span>তি ন ৰিন্দন্তি। তেসং তে ধম্মা দুগ্গহিতত্তা উপারম্ভমানদব্বমক্খপলাসাদিহেতুভাৰেন <span class="bld">দীঘরত্তং অহিতায দুক্খায সংৰত্তন্তি।</span> ভণ্ডাগারে নিযুত্তো ভণ্ডাগারিকো, ভণ্ডাগারিকো ৰিয ভণ্ডাগারিকো, ধম্মরতনানুপালকো। অঞ্ঞত্থং অনপেক্খিত্বা ভণ্ডাগারিকস্সেৰ সতো পরিযত্তি <span class="bld">ভণ্ডাগারিকপরিযত্তি।</span></p>
<p class="bodytext"><span class="bld">‘‘তাসংযেৰা’’</span>তি অৰধারণং পাপুণিতব্বানং ছল়ভিঞ্ঞাচতুপ্পটিসম্ভিদাদীনং ৰিনযে পভেদৰচনাভাৰং সন্ধায ৰুত্তং। <span class="bld">ৰেরঞ্জকণ্ডে</span> (পারা॰ ১২) হি তিস্সো ৰিজ্জাৰ ৰিভত্তা। দুতিযে পন <span class="bld">‘‘তাসংযেৰা’’</span>তি অৰধারণং চতস্সো পটিসম্ভিদা অপেক্খিত্বা কতং, ন তিস্সো ৰিজ্জা। তা হি ছসু অভিঞ্ঞাসু অন্তোগধাতি সুত্তে ৰিভত্তা যেৰাতি।</p>
<p class="bodytext"><span class="bld">দুগ্গহিতং গণ্হাতি,</span> ‘‘তথাহং ভগৰতা ধম্মং দেসিতং আজানামি, যথা তদেৰিদং ৰিঞ্ঞাণং সন্ধাৰতি সংসরতি অনঞ্ঞ’’ন্তিআদিনা (ম॰ নি॰ ১.৩৯৬)। <span class="bld">ধম্মচিন্ত</span>ন্তি <a name="P1.0040"></a> ধম্মসভাৰৰিচারণং, ‘‘চিত্তুপ্পাদমত্তেনেৰ দানং হোতি, সযমেৰ চিত্তং অত্তনো আরম্মণং হোতি, সব্বং চিত্তং অসভাৰধম্মারম্মণ’’ন্তি চ এৰমাদি। <span class="bld">তেস</span>ন্তি তেসং পিটকানং।</p>
<p class="bodytext"><span class="bld">এত</span>ন্তি এতং বুদ্ধৰচনং। অত্থানুলোমতো <span class="bld">অনুলোমিকো। </span> অনুলোমিকতংযেৰ ৰিভাৰেতুং <span class="bld">‘‘কস্মা পনা’’</span>তিআদি ৰুত্তং। <span class="bld">একনিকাযম্পী</span>তি একসমূহম্পি <a name="M1.0032"></a>। পোণিকা চিক্খল্লিকা চ খত্তিযা, তেসং নিৰাসো <span class="bld">পোণিকনিকাযো চিক্খল্লিকনিকাযো</span> চ।</p>
<p class="bodytext"><span class="bld">নৰপ্পভেদ</span>ন্তি এত্থ কথং নৰপ্পভেদং? সগাথকঞ্হি সুত্তং গেয্যং, নিগ্গাথকঞ্চ সুত্তং ৰেয্যাকরণং, তদুভযৰিনিমুত্তঞ্চ সুত্তং উদানাদিৰিসেসসঞ্ঞারহিতং নত্থি, যং সুত্তঙ্গং সিযা, মঙ্গলসুত্তাদীনঞ্চ (খু॰ পা॰ ৫.২; সু॰ নি॰ ২২৫) সুত্তঙ্গসঙ্গহো ন সিযা, গাথাভাৰতো, ধম্মপদাদীনং ৰিয, গেয্যঙ্গসঙ্গহো ৰা সিযা, সগাথকত্তা, সগাথৰগ্গস্স ৰিয, তথা উভতোৰিভঙ্গাদীসু সগাথকপ্পদেসানন্তি? ৰুচ্চতে –</p>
<p class="gatha1">‘‘সুত্তন্তি <a name="V1.0030"></a> সামঞ্ঞৰিধি, ৰিসেসৰিধযো পরে।</p>
<p class="gathalast">সনিমিত্তা নিরুল়্হত্তা সহতাঞ্ঞেন নাঞ্ঞতো’’॥ (সারত্থ॰ টী॰ ১.পঠমমহাসঙ্গীতিকথাৰণ্ণনা)।</p>
<p class="bodytext">সব্বস্সাপি হি বুদ্ধৰচনস্স <span class="bld">সুত্তন্তি</span> অযং <span class="bld">সামঞ্ঞৰিধি।</span> তেনেৰাহ আযস্মা মহাকচ্চানো নেত্তিযং – ‘‘নৰৰিধসুত্তন্তপরিযেট্ঠী’’তি (নেত্তি॰ সঙ্গহৰার)। ‘‘এত্তকং তস্স ভগৰতো সুত্তাগতং সুত্তপরিযাপন্নং (পাচি॰ ২৫৫, ১২৪২), সকৰাদে পঞ্চসুত্তসতানী’’তি (ধ॰ স॰ অট্ঠ॰ নিদানকথা; কথা॰ অট্ঠ॰ নিদানকথা) এৰমাদি চ এতস্স অত্থস্স সাধকং।</p>
<p class="bodytext"><span class="bld">ৰিসেসৰিধযো</span> <a name="P1.0041"></a> <span class="bld">পরে সনিমিত্তা</span> তদেকদেসেসু গেয্যাদযো ৰিসেসৰিধযো তেন তেন নিমিত্তেন পতিট্ঠিতা। তথা হি গেয্যস্স সগাথকত্তং তব্ভাৰনিমিত্তং। লোকেপি হি সসিলোকং সগাথকং (নেত্তি॰ অট্ঠ॰ ১৩) চুণ্ণিযগন্থং ‘গেয্য’ন্তি ৰদন্তি। গাথাৰিরহে পন সতি পুচ্ছং কত্বা ৰিস্সজ্জনভাৰো ৰেয্যাকরণস্স তব্ভাৰনিমিত্তং। পুচ্ছাৰিস্সজ্জনঞ্হি ‘ব্যাকরণ’ন্তি ৰুচ্চতি, ব্যাকরণমেৰ ৰেয্যাকরণং। এৰং সন্তে সগাথকাদীনম্পি পুচ্ছং কত্বা ৰিস্সজ্জনৰসেন পৰত্তানং ৰেয্যাকরণভাৰো আপজ্জতীতি? নাপজ্জতি, গেয্যাদিসঞ্ঞানং অনোকাসভাৰতো, ‘গাথাৰিরহে সতী’তি ৰিসেসিতত্তা চ। তথা হি ধম্মপদাদীসু কেৰলং গাথাবন্ধেসু, সগাথকত্তেপি সোমনস্সঞাণমযিকগাথাযুত্তেসু, ‘ৰুত্তঞ্হেত’ন্তিআদিৰচনসম্বন্ধেসু, অব্ভুতধম্মপটিসংযুত্তেসু চ সুত্তৰিসেসেসু যথাক্কমং গাথাউদানইতিৰুত্তকঅব্ভুতধম্মসঞ্ঞা পতিট্ঠিতা, তথা সতিপি <a name="M1.0033"></a> গাথাবন্ধভাৰে ভগৰতো অতীতাসু জাতীসু চরিযানুভাৰপ্পকাসকেসু জাতকসঞ্ঞা, সতিপি পঞ্হাৰিস্সজ্জনভাৰে, সগাথকত্তে চ কেসুচি সুত্তন্তেসু ৰেদস্স লভাপনতো ৰেদল্লসঞ্ঞা পতিট্ঠিতাতি এৰং তেন তেন সগাথকত্তাদিনা নিমিত্তেন তেসু তেসু সুত্তৰিসেসেসু গেয্যাদিসঞ্ঞা পতিট্ঠিতাতি ৰিসেসৰিধযো সুত্তঙ্গতো পরে গেয্যাদযো। যং পনেত্থ গেয্যঙ্গাদিনিমিত্তরহিতং, তং সুত্তঙ্গং ৰিসেসসঞ্ঞাপরিহারেন সামঞ্ঞসঞ্ঞায পৰত্তনতোতি। ননু চ সগাথকং সুত্তং গেয্যং, নিগ্গাথকং সুত্তং ৰেয্যাকরণন্তি সুত্তঙ্গং ন সম্ভৰতীতি চোদনা তদৰত্থা ৰাতি? ন তদৰত্থা, সোধিতত্তা। সোধিতঞ্হি পুব্বে গাথাৰিরহে সতি পুচ্ছাৰিস্সজ্জনভাৰো ৰেয্যাকরণস্স তব্ভাৰনিমিত্তন্তি।</p>
<p class="bodytext">যঞ্চ ৰুত্তং – ‘‘গাথাভাৰতো মঙ্গলসুত্তাদীনং (খু॰ পা॰ ৫.১, ২, ৩) সুত্তঙ্গসঙ্গহো <a name="P1.0042"></a> ন সিযা’’তি, তং ন, <span class="bld">নিরুল়্হত্তা। </span> নিরুল়্হো হি মঙ্গলসুত্তাদীনং সুত্তভাৰো। ন হি তানি ধম্মপদবুদ্ধৰংসাদযো <a name="V1.0031"></a> ৰিয গাথাভাৰেন পঞ্ঞাতানি, অথ খো সুত্তভাৰেন। তেনেৰ হি অট্ঠকথাযং ‘‘সুত্তনামক’’ন্তি নামগ্গহণং কতং। যঞ্চ পন ৰুত্তং – ‘‘সগাথকত্তা গেয্যঙ্গসঙ্গহো সিযা’’তি, তদপি নত্থি, যস্মা <span class="bld">সহতাঞ্ঞেন।</span> সহ গাথাহীতি হি সগাথকং। সহভাৰো নাম অত্থতো অঞ্ঞেন হোতি, ন চ মঙ্গলসুত্তাদীসু কথাৰিনিমুত্তো কোচি সুত্তপদেসো অত্থি, যো ‘সহ গাথাহী’তি ৰুচ্চেয্য, ন চ সমুদাযো নাম কোচি অত্থি, যদপি ৰুত্তং – ‘‘উভতোৰিভঙ্গাদীসু সগাথকপ্পদেসানং গেয্যঙ্গসঙ্গহো সিযা’’তি তদপি ন, অঞ্ঞতো। অঞ্ঞা এৰ হি তা গাথা জাতকাদিপরিযাপন্নত্তা। অতো ন তাহি উভতোৰিভঙ্গাদীনং গেয্যঙ্গভাৰোতি। এৰং সুত্তাদীনং অঙ্গানং অঞ্ঞমঞ্ঞসঙ্করাভাৰো ৰেদিতব্বো।</p>
<p class="bodytext">‘‘অযং ধম্মো…পে॰… অযং ৰিনযো, ইমানি চতুরাসীতি ধম্মক্খন্ধসহস্সানী’’তি বুদ্ধৰচনং ধম্মৰিনযাদিভেদেন ৰৰত্থপেত্বা সঙ্গাযন্তেন মহাকস্সপপ্পমুখেন ৰসিগণেন অনেকচ্ছরিযপাতুভাৰপটিমণ্ডিতায সঙ্গীতিযা ইমস্স দীঘাগমস্স পঠমমজ্ঝিমবুদ্ধৰচনাদিভাৰো ৰৰত্থাপিতোতি দস্সেতি, <span class="bld">‘‘এৰমেতং অভেদতো’’</span>তিআদিনা।</p>
<p class="centered">নিদানকথাৰণ্ণনা নিট্ঠিতা।</p></div>
<p class="chapter">১. ব্রহ্মজালসুত্তৰণ্ণনা</p>
<div class="chaptxt">
<p class="subhead">পরিব্বাজককথাৰণ্ণনা</p>
<p class="bodytext">এৰং <a name="P1.0043"></a> <a name="V1.0032"></a> <a name="M1.0034"></a> পঠমমহাসঙ্গীতিং দস্সেত্বা যদত্থং সা ইধ দস্সিতা, ইদানি তং নিগমনৰসেন দস্সেতুং <span class="bld">‘‘ইমিস্সা’’</span>তিআদিমাহ।</p>
<p class="bodytext"><a name="para1"></a><span class="paranum">১</span>. এত্তাৰতা চ ব্রহ্মজালস্স সাধারণতো বাহিরনিদানং দস্সেত্বা ইদানি অব্ভন্তরনিদানং সংৰণ্ণেতুং <span class="bld">‘‘তত্থ এৰ’’</span>ন্তিআদি ৰুত্তং। অথ ৰা ছহি আকারেহি সংৰণ্ণনা কাতব্বা সম্বন্ধতো পদতো পদৰিভাগতো পদত্থতো অনুযোগতো পরিহারতো চাতি। তত্থ <span class="bld">সম্বন্ধো</span> নাম দেসনাসম্বন্ধো। যং লোকিযা ‘‘উম্মুগ্ঘাতো’’তি ৰদন্তি। সো পন পাল়িযা নিদানপাল়িৰসেন, নিদানপাল়িযা পন সঙ্গীতিৰসেন ৰেদিতব্বোতি পঠমমহাসঙ্গীতিং দস্সেন্তেন নিদানপাল়িযা সম্বন্ধস্স দস্সিতত্তা পদাদিৰসেন সংৰণ্ণনং করোন্তো <span class="bld">‘‘এৰন্তি নিপাতপদ’’</span>ন্তিআদিমাহ। <span class="bld">‘‘মেতিআদীনী’’</span>তি এত্থ অন্তরা-সদ্দ-চ-সদ্দানং নিপাতপদভাৰো, ৰত্তব্বো, ন ৰা ৰত্তব্বো তেসং নযগ্গহণেন গহিতত্তা, তদৰসিট্ঠানং আপটি-সদ্দানং আদি-সদ্দেন সঙ্গণ্হনতো। <span class="bld">‘‘পদৰিভাগো’’</span>তি পদানং ৰিসেসো, ন পন পদৰিগ্গহো। অথ ৰা পদানি চ পদৰিভাগো চ <span class="bld">পদৰিভাগো,</span> পদৰিগ্গহো চ পদৰিভাগো চ <span class="bld">পদৰিভাগো</span>তি ৰা একসেসৰসেন পদপদৰিগ্গহাপি পদৰিভাগ সদ্দেন ৰুত্তাতি ৰেদিতব্বং। তত্থ পদৰিগ্গহো ‘‘ভিক্খূনং সঙ্ঘো’’তিআদিভেদেসু পদেসু দট্ঠব্বো।</p>
<p class="bodytext"><span class="bld">অত্থতো</span>তি পদত্থতো। তং পন পদত্থং অত্থুদ্ধারক্কমেন <a name="P1.0044"></a> পঠমং এৰং-সদ্দস্স দস্সেন্তো <span class="bld">‘‘এৰংসদ্দো তাৰা’’</span>তিআদিমাহ। <span class="bld">অৰধারণাদী</span>তি এত্থ <span class="bld">আদি</span>-সদ্দেন ইদমত্থপুচ্ছাপরিমাণাদিঅত্থানং সঙ্গহো দট্ঠব্বো। তথা হি ‘‘এৰংগতানি, এৰংৰিধো, এৰমাকারো’’তিআদীসু ইদং-সদ্দস্স অত্থে এৰং-সদ্দো। গত-সদ্দো হি পকারপরিযাযো, তথা ৰিধাকার-সদ্দা <a name="V1.0033"></a> চ। তথা হি ৰিধযুত্তগত-সদ্দে লোকিযা পকারত্থে ৰদন্তি। ‘‘এৰং নু খো, ন নু খো, কিং নু খো, কথং নু খো’’তি, ‘‘এৰং সু তে সুন্হাতা সুৰিলিত্তা কপ্পিতকেসমস্সু, আমুত্তমালাভরণা ওদাতৰত্থৰসনা পঞ্চহি <a name="M1.0035"></a> কামগুণেহি সমপ্পিতা সমঙ্গীভূতা পরিচারেন্তি, সেয্যথাপি ত্বং এতরহি সাচরিযকোতি? নো হিদং ভো গোতমা’’তি চ আদীসু পুচ্ছাযং। ‘‘এৰং লহুপরিৰত্তং, এৰং আযুপরিযন্তো’’তি চ আদীসু পরিমাণে। ননু চ ‘‘এৰং নু খো, এৰং সু তে, এৰং আযুপরিযন্তো’’তি এত্থ এৰং-সদ্দেন পুচ্ছনাকারপরিমাণাকারানং ৰুত্তত্তা আকারত্থো এৰ এৰং-সদ্দো তি? ন, ৰিসেসসব্ভাৰতো। আকারমত্তৰাচকো হেত্থ আকারত্থোতি অধিপ্পেতো, যথা ‘‘এৰং ব্যাখোতিআদীসু পন ন আকারৰিসেসৰাচকো এৰঞ্চ কত্বা ‘‘এৰং জাতেন মচ্চেনা’’তিআদীনি উপমাদীসু উদাহরণানি উপপন্নানি হোন্তি। তথা হি ‘‘যথাপি…পে॰… বহু’’ন্তি? এত্থ <a name="P1.0045"></a> পুপ্ফরাসিট্ঠানিযতো মনুস্সুপপত্তিসপ্পুরিসূপনিস্সযসদ্ধম্মসৰনযোনিসোমনসিকারভোগসম্পত্তিআদিদানাদিপুঞ্ঞকিরিযাহেতুসমুদাযতো সোভাসুগন্ধতাদিগুণযোগতো মালাগুণসদিসিযো পহূতা পুঞ্ঞকিরিযা মরিতব্বসভাৰতায মচ্চেন সত্তেন কত্তব্বাতি জোদিতত্তা পুপ্ফরাসিমালাগুণাৰ উপমা, তেসং উপমাকারো যথা-সদ্দেন অনিযমতো ৰুত্তোতি এৰং-সদ্দো উপমাকারনিগমনত্থোতি ৰত্তুং যুত্তং। সো পন উপমাকারো নিযমিযমানো অত্থতো উপমাৰ হোতীতি আহ <span class="bld">‘‘উপমাযং আগতো’’</span>তি।</p>
<p class="bodytext">তথা <span class="bld">এৰং</span> ইমিনা আকারেন <span class="bld">‘‘অভিক্কমিতব্ব’’</span>ন্তিআদিনা উপদিসিযমানায সমণসারুপ্পায আকপ্পসম্পত্তিযা যো তত্থ উপদিসনাকারো, সো অত্থতো উপদেসোযেৰাতি ৰুত্তং <span class="bld">‘‘এৰং তে…পে॰… উপদেসে’’</span>তি। তথা <span class="bld">এৰমেতং ভগৰা, এৰমেতং সুগতা</span>তি এত্থ চ ভগৰতা যথাৰুত্তমত্থং অৰিপরীততো জানন্তেহি কতং তত্থ সংৰিজ্জমানগুণানং পকারেহি হংসনং উদগ্গতাকরণং <span class="bld">সম্পহংসনং,</span> যো তত্থ সম্পহংসনাকারোতি যোজেতব্বং। <span class="bld">এৰমেৰং পনায</span>ন্তি এত্থ গরহণাকারোতি যোজেতব্বং। সো চ গরহণাকারো ‘‘ৰসলী’’তিআদি খুংসনসদ্দসন্নিধানতো ইধ এৰং-সদ্দেন পকাসিতোতি ৰিঞ্ঞাযতি। যথা <a name="M1.0036"></a> চেত্থ, এৰং উপমাকারাদযোপি উপমাদিৰসেন ৰুত্তানং পুপ্ফরাসিআদিসদ্দানং সন্নিধানতোতি দট্ঠব্বং। <span class="bld">এৰঞ্চ ৰদেহী</span>তি ‘‘যথাহং ৰদামি, এৰং সমণং আনন্দং ৰদেহী’’তি ৰদনাকারো ইদানি ৰত্তব্বো এৰং-সদ্দেন নিদস্সীযতীতি নিদস্সনত্থো ৰুত্তো। <span class="bld">এৰং নো</span>তি এত্থাপি তেসং যথাৰুত্তধম্মানং অহিতদুক্খাৰহভাৰে সন্নিট্ঠানজননত্থং অনুমতিগ্গহণৰসেন ‘‘সংৰত্তন্তি, নো ৰা, কথং ৰা এত্থ হোতী’’তি পুচ্ছায কতায ‘‘এৰং নো এত্থ হোতী’’তি ৰুত্তত্তা তদাকারসন্নিট্ঠানং এৰং-সদ্দেন ৰিভাৰিতন্তি ৰিঞ্ঞাযতি, সো পন তেসং ধম্মানং অহিতায দুক্খায <a name="P1.0046"></a> সংৰত্তনাকারো নিযমিযমানো অৰধারণত্থো <a name="V1.0034"></a> হোতীতি আহ <span class="bld">‘‘এৰং নো এত্থ হোতীতি আদীসু অৰধারণে’’</span>তি। <span class="bld">এৰং ভন্তে</span>তি পন ধম্মস্স সাধুকং সৰনমনসিকারে সন্নিযোজিতেহি ভিক্খূহি অত্তনো তত্থ ঠিতভাৰস্স পটিজাননৰসেন ৰুত্তত্তা এত্থ এৰং-সদ্দো ৰচনসম্পটিচ্ছনত্থো ৰুত্তো, তেন এৰং ভন্তে, সাধু ভন্তে, সুট্ঠু ভন্তেতি ৰুত্তং হোতি।</p>
<p class="bodytext"><span class="bld">নানানযনিপুণ</span>ন্তি একত্তনানত্তঅব্যাপারএৰংধম্মতাসঙ্খাতা, নন্দিযাৰট্ট তিপুক্খলসীহৰিক্কীল়িতঅঙ্কুসদিসালোচনসঙ্খাতা ৰা আধারাদিভেদৰসেন নানাৰিধা নযা নানানযা, নযা ৰা পাল়িগতিযো, তা চ পঞ্ঞত্তিঅনুপঞ্ঞত্তিআদিৰসেন সংকিলেভাগিযাদিলোকিযাদিতদুভযৰোমিস্সতাদিৰসেন কুসলাদিৰসেন খন্ধাদিৰসেন সঙ্গহাদিৰসেন সমযৰিমুত্তাদিৰসেন ঠপনাদিৰসেন কুসলমূলাদিৰসেন তিকপট্ঠানাদিৰসেন চ নানপ্পকারাতি নানানযা, তেহি নিপুণং সণ্হসুখুমন্তি নানানযনিপুণং। আসযোৰ অজ্ঝাসযো, তে চ সস্সতাদিভেদেন, তত্থ চ অপ্পরজক্খতাদিৰসেন অনেকা, অত্তজ্ঝাসযাদযো এৰ ৰা সমুট্ঠানং উপ্পত্তিহেতু এতস্সাতি <span class="bld">অনেকজ্ঝাসযসমুট্ঠানং। অত্থব্যঞ্জনসম্পন্ন</span>ন্তি অত্থব্যঞ্জনপরিপুণ্ণং উপনেতব্বাভাৰতো, সঙ্কাসনপকাসনৰিৰরণৰিভজনউত্তানীকরণপঞ্ঞত্তিৰসেন ছহি অত্থপদেহি, অক্খরপদব্যঞ্জনাকারনিরুত্তিনিদ্দেসৰসেন ছহি ব্যঞ্জনপদেহি চ সমন্নাগতন্তি ৰা অত্থো দট্ঠব্বো।</p>
<p class="bodytext"><span class="bld">ৰিৰিধপাটিহারিয</span>ন্তি এত্থ পাটিহারিযপদস্স ৰচনত্থং ‘‘পটিপক্খহরণতো রাগাদিকিলেসাপনযনতো পাটিহারিয’’ন্তি ৰদন্তি। ভগৰতো পন পটিপক্খা রাগাদযো ন সন্তি, যে হরিতব্বা। পুথুজ্জনানম্পি ৰিগতূপক্কিলেসে <a name="M1.0037"></a> অট্ঠগুণসমন্নাগতে চিত্তে হতপটিপক্খে ইদ্ধিৰিধং পৰত্ততি, তস্মা তত্থ পৰত্তৰোহারেন চ ন সক্কা ইধ ‘‘পাটিহারিয’’ন্তি ৰত্তুং। সচে পন মহাকারুণিকস্স ভগৰতো <a name="P1.0047"></a> ৰেনেয্যগতা চ কিলেসা পটিপক্খা, তেসং হরণতো ‘‘পাটিহারিয’’ন্তি ৰুত্তং, এৰং সতি যুত্তমেতং। অথ ৰা ভগৰতো চ সাসনস্স চ পটিপক্খা তিত্থিযা, তেসং হরণতো <span class="bld">পাটিহারিযং।</span> তে হি দিট্ঠিহরণৰসেন, দিট্ঠিপ্পকাসনে অসমত্থভাৰেন চ ইদ্ধিআদেসনানুসাসনীহি হরিতা অপনীতা হোন্তীতি। <span class="bld">‘‘পটী’’</span>তি ৰা অযং সদ্দো ‘‘পচ্ছা’’তি এতস্স অত্থং বোধেতি ‘‘তস্মিং পটিপৰিট্ঠম্হি, অঞ্ঞো আগঞ্ছি ব্রাহ্মণো’’তিআদীসু ৰিয, তস্মা সমাহিতে চিত্তে, ৰিগতূপক্কিলেসে চ কতকিচ্চেন পচ্ছা হরিতব্বং পৰত্তেতব্বন্তি পটিহারিযং, অত্তনো ৰা উপক্কিলেসেসু চতুত্থজ্ঝানমগ্গেহি হরিতেসু পচ্ছা হরণং পটিহারিযং। ইদ্ধিআদেসনানুসাসনিযো চ ৰিগতূপক্কিলেসেন, কতকিচ্চেন চ সত্তহিতত্থং পুন পৰত্তেতব্বা, হরিতেসু চ অত্তনো উপক্কিলেসেসু পরসত্তানং উপক্কিলেসহরণানি <a name="V1.0035"></a> হোন্তীতি পটিহারিযানি ভৰন্তি। পটিহারিযমেৰ <span class="bld">পাটিহারিযং।</span> পটিহারিযে ৰা ইদ্ধিআদেসনানুসাসনীসমুদাযে ভৰং একেকং <span class="bld">‘‘পাটিহারিয’’</span>ন্তি ৰুচ্চতি। পটিহারিযং ৰা চতুত্থজ্ঝানং মগ্গো চ পটিপক্খহরণতো, তত্থ জাতং, তস্মিং ৰা নিমিত্তভূতে, ততো ৰা আগতন্তি <span class="bld">পাটিহারিযং।</span> তস্স পন ইদ্ধিআদিভেদেন ৰিসযভেদেন চ বহুৰিধস্স ভগৰতো দেসনায লব্ভমানত্তা আহ ‘‘ৰিৰিধপাটিহারিয’’ন্তি।</p>
<p class="bodytext"><span class="bld">ন অঞ্ঞথা</span>তি ভগৰতো সম্মুখা সুতাকারতো ন অঞ্ঞথাতি অত্থো, ন পন ভগৰতো দেসিতাকারতো। অচিন্তেয্যানুভাৰা হি ভগৰতো দেসনা। এৰঞ্চ কত্বা ‘‘সব্বপ্পকারেন কো সমত্থো ৰিঞ্ঞাতু’’ন্তি ইদং ৰচনং সমত্থিতং হোতি। ধারণবলদস্সনঞ্চ ন ৰিরুজ্ঝতি সুতাকারাৰিরজ্ঝনস্স অধিপ্পেতত্তা। ন হেত্থ অত্থন্তরতাপরিহারো দ্বিন্নম্পি অত্থানং একৰিসযত্তা, ইতরথা থেরো ভগৰতো দেসনায সব্বথা পটিগ্গহণে সমত্থো অসমত্থো চাতি আপজ্জেয্যাতি।</p>
<p class="bodytext">‘‘যো পরো ন হোতি, সো অত্তা’’তি এৰং <a name="P1.0048"></a> ৰুত্তায নিযকজ্ঝত্তসঙ্খাতায সসন্ততিযং ৰত্তনতো তিৰিধোপি মে-সদ্দো কিঞ্চাপি একস্মিংযেৰ <a name="M1.0038"></a> অত্থে দিস্সতি, করণসম্পদানসামিনিদ্দেসৰসেন পন ৰিজ্জমানভেদং সন্ধাযাহ <span class="bld">‘‘মে-সদ্দো তীসু অত্থেসু দিস্সতী’’</span>তি।</p>
<p class="bodytext">কিঞ্চাপি উপসগ্গো কিরিযং ৰিসেসেতি, জোতকভাৰতো পন সতিপি তস্মিং সুত-সদ্দো এৰ তং তমত্থং অনুৰদতীতি অনুপসগ্গস্স সুত-সদ্দস্স অত্থুদ্ধারে সউপসগ্গস্স গহণং ন ৰিরুজ্ঝতীতি দস্সেন্তো <span class="bld">‘‘সউপসগ্গো চ অনুপসগ্গো চা’’</span>তি আহ। <span class="bld">অস্সা</span>তি সুত-সদ্দস্স। কম্মভাৰসাধনানি ইধ সুত-সদ্দে সম্ভৰন্তীতি ৰুত্তং <span class="bld">‘‘উপধারিতন্তি ৰা উপধারণন্তি ৰা অত্থো’’</span>তি। <span class="bld">মযাতি অত্থে সতী</span>তি যদা মেসদ্দস্স কত্তুৰসেন করণনিদ্দেসো, তদাতি অত্থো। <span class="bld">মমাতি অত্থে সতী</span>তি যদা সম্বন্ধৰসেন সামিনিদ্দেসো, তদা।</p>
<p class="bodytext">সুতসদ্দসন্নিধানে পযুত্তেন এৰংসদ্দেন সৰনকিরিযাজোতকেন ভৰিতব্বন্তি ৰুত্তং <span class="bld">‘‘এৰন্তি সোতৰিঞ্ঞাণাদিৰিঞ্ঞাণকিচ্চনিদস্সন’’</span>ন্তি। <span class="bld">আদি</span>-সদ্দেন সম্পটিচ্ছনাদীনং পঞ্চদ্বারিকৰিঞ্ঞাণানং তদভিনিহটানঞ্চ মনোদ্বারিকৰিঞ্ঞাণানং গহণং ৰেদিতব্বং। সব্বেসম্পি ৰাক্যানং এৰকারত্থসহিতত্তা <span class="bld">‘‘সুত’’</span>ন্তি এতস্স সুতং এৰাতি অযমত্থো লব্ভতীতি আহ <span class="bld">‘‘অস্সৰনভাৰপটিক্খেপতো’’</span>তি, এতেন অৰধারণেন নিরাকতং দস্সেতি। যথা চ সুতং সুতং এৰাতি <a name="V1.0036"></a> নিযমেতব্বং, তং সম্মা সুতং হোতীতি আহ <span class="bld">‘‘অনূনাধিকাৰিপরীতগ্গহণনিদস্সন’’</span>ন্তি। অথ ৰা ‘‘সদ্দন্তরত্থাপোহনৰসেন সদ্দো অত্থং ৰদতী’’তি <span class="bld">সুত</span>ন্তি অসুতং ন হোতীতি অযমেতস্স অত্থোতি ৰুত্তং <span class="bld">‘‘অস্সৰনভাৰপটিক্খেপতো’’</span>তি, ইমিনা দিট্ঠাদিৰিনিৰত্তনং করোতি। ইদং ৰুত্তং হোতি। ন ইদং মযা দিট্ঠং, ন সযম্ভুঞাণেন সচ্ছিকতং, অথ খো সুতং, তঞ্চ খো সম্মদেৰাতি। তেনেৰাহ ‘‘অনূনাধিকাৰিপরীতগ্গহণনিদস্সন’’ন্তি। অৰধারণত্থে ৰা এৰং-সদ্দে অযং অত্থযোজনা করীযতীতি তদপেক্খস্স সুত-সদ্দস্স অযমত্থো ৰুত্তো <span class="bld">‘‘অস্সৰনভাৰপটিক্খেপতো’’</span>তি। তেনেৰ আহ <a name="P1.0049"></a> ‘‘অনূনাধিকাৰিপরীতগ্গহণনিদস্সন’’ন্তি। সৰনসদ্দো চেত্থ কম্মত্থো ৰেদিতব্বো সুয্যতীতি।</p>
<p class="bodytext">এৰং সৰনহেতুসুণন্তপুগ্গলসৰনৰিসেসৰসেন পদত্তযস্স একেন পকারেন অত্থযোজনং দস্সেত্বা ইদানি পকারন্তরেহিপি তং দস্সেতুং <span class="bld">‘‘তথা এৰ’’</span>ন্তিআদি ৰুত্তং। তত্থ <span class="bld">তস্সা</span>তি যা সা ভগৰতো সম্মুখা ধম্মস্সৰনাকারেন পৰত্তা মনোদ্বারৰিঞ্ঞাণৰীথি, তস্সা। সা হি নানপ্পকারেন <a name="M1.0039"></a> আরম্মণে পৰত্তিতুং সমত্থা। তথা চ ৰুত্তং <span class="bld">‘‘সোতদ্বারানুসারেনা’’</span>তি। <span class="bld">নানপ্পকারেনা</span>তি ৰক্খমানানং অনেকৰিহিতানং ব্যঞ্জনত্থগ্গহণানানাকারেন, এতেন ইমিস্সা যোজনায আকারত্থো এৰং-সদ্দো গহিতোতি দীপেতি। <span class="bld">পৰত্তিভাৰপ্পকাসন</span>ন্তি পৰত্তিযা অত্থিভাৰপ্পকাসনং। <span class="bld">‘‘সুতন্তি ধম্মপ্পকাসন’’</span>ন্তি যস্মিং আরম্মণে ৰুত্তপ্পকারা ৰিঞ্ঞাণৰীথি নানপ্পকারেন পৰত্তা, তস্স ধম্মত্তা ৰুত্তং, ন সুতসদ্দস্স ধম্মত্থত্তা। ৰুত্তস্সেৰত্থস্স পাকটীকরণং <span class="bld">‘‘অযঞ্হেত্থা’’</span>তিআদি। তত্থ <span class="bld">ৰিঞ্ঞাণৰীথিযা</span>তি করণত্থে করণৰচনং। <span class="bld">মযা</span>তি কত্থুঅত্থে।</p>
<p class="bodytext"><span class="bld">‘‘এৰন্তি নিদ্দিসিতব্বপ্পকাসন’’</span>ন্তি নিদস্সনত্থং এৰং-সদ্দং গহেত্বা ৰুত্তং নিদস্সেতব্বস্স নিদ্দিসিতব্বত্তাভাৰাভাৰতো, তেন এৰং-সদ্দেন সকলম্পি সুত্তং পচ্চামট্ঠন্তি দস্সেতি। সুত-সদ্দস্স কিরিযাসদ্দত্তা, সৰনকিরিযায চ সাধারণৰিঞ্ঞাণপ্পবন্ধপটিবদ্ধত্তা তত্থ চ পুগ্গলৰোহারোতি ৰুত্তং <span class="bld">‘‘সুতন্তি পুগ্গলকিচ্চপ্পকাসন’’</span>ন্তি। ন হি পুগ্গলৰোহাররহিতে ধম্মপ্পবন্ধে সৰনকিরিযা লব্ভতীতি।</p>
<p class="bodytext"><span class="bld">‘‘যস্স চিত্তসন্তানস্সা’’</span>তিআদিপি আকারত্থমেৰ এৰং-সদ্দং গহেত্বা পুরিমযোজনায অঞ্ঞথা অত্থযোজনং দস্সেতুং ৰুত্তং। তত্থ <span class="bld">আকারপঞ্ঞত্তী</span>তি উপাদাপঞ্ঞত্তি এৰ, ধম্মানং পৰত্তিআকারুপাদানৰসেন তথা ৰুত্তা। <span class="bld">‘‘সুতন্তি ৰিসযনিদ্দেসো’’</span>তি সোতব্বভূতো ধম্মো সৰনকিরিযাকত্তুপুগ্গলস্স সৰনকিরিযাৰসেন পৰত্তিট্ঠানন্তি কত্বা ৰুত্তং। চিত্তসন্তানৰিনিমুত্তস্স <a name="V1.0037"></a> পরমত্থতো <a name="P1.0050"></a> কস্সচি কত্তু অভাৰেপি সদ্দৰোহারেন বুদ্ধিপরিকপ্পিতভেদৰচনিচ্ছায চিত্তসন্তানতো অঞ্ঞং ৰিয তংসমঙ্গিং কত্বা ৰুত্তং <span class="bld">‘‘চিত্তসন্তানেন তংসমঙ্গিনো’’</span>তি। সৰনকিরিযাৰিসযোপি সোতব্বধম্মো সৰনকিরিযাৰসেন পৰত্তচিত্তসন্তানস্স ইধ পরমত্থতো কত্তুভাৰতো, সৰনৰসেন চিত্তপ্পৰত্তিযা এৰ ৰা সৰনকিরিযাভাৰতো তংকিরিযাকত্তু চ ৰিসযো হোতীতি কত্বা ৰুত্তং <span class="bld">‘‘তংসমঙ্গিনো কত্তু ৰিসযে’’</span>তি। সুতাকারস্স চ থেরস্স সম্মানিচ্ছিতভাৰতো আহ <span class="bld">‘‘গহণসন্নিট্ঠান’’</span>ন্তি, এতেন ৰা অৰধারণত্থং এৰং-সদ্দং গহেত্বা অযং অত্থযোজনা কতাতি দট্ঠব্বং।</p>
<p class="bodytext">পুব্বে <a name="M1.0040"></a> সুতানং নানাৰিহিতানং সুত্তসঙ্খাতানং অত্থব্যঞ্জনানং উপধারিতরূপস্স আকারস্স নিদস্সনস্স অৰধারণস্স ৰা পকাসনসভাৰো এৰং-সদ্দোতি তদাকারাদিউপধারণস্স পুগ্গলপঞ্ঞত্তিযা উপাদানভূতধম্মপ্পবন্ধব্যাপারতায ৰুত্তং <span class="bld">‘‘এৰন্তি পুগ্গলকিচ্চনিদ্দেসো’’</span>তি। সৰনকিরিযা পন পুগ্গলৰাদিনোপি ৰিঞ্ঞাণনিরপেক্খা নত্থীতি ৰিসেসতো ৰিঞ্ঞাণব্যাপারোতি আহ <span class="bld">‘‘সুতন্তি ৰিঞ্ঞাণকিচ্চনিদ্দেসো’’</span>তি। মেতি সদ্দপ্পৰত্তিযা একন্তেনেৰ সত্তৰিসযত্তা, ৰিঞ্ঞাণকিচ্চস্স চ তত্থেৰ সমোদহিতব্বতো <span class="bld">‘‘মেতি উভযকিচ্চযুত্তপুগ্গলনিদ্দেসো’’</span>তি ৰুত্তং। অৰিজ্জমানপঞ্ঞত্তিৰিজ্জমানপঞ্ঞত্তিসভাৰা যথাক্কমং এৰং-সদ্দ সুত-সদ্দানং অত্থাতি তে তথারূপপঞ্ঞত্তিউপাদানব্যাপারভাৰেন দস্সেন্তো আহ <span class="bld">‘‘এৰন্তি পুগ্গলকিচ্চনিদ্দেসো। সুতন্তি ৰিঞ্ঞাণকিচ্চনিদ্দেসো’’</span>তি। এত্থ চ করণকিরিযাকত্তুকম্মৰিসেসপ্পকাসনৰসেন পুগ্গলব্যাপাৰিসযপুগ্গলব্যাপারনিদস্সনৰসেন গহণাকারগাহকতব্বিসযৰিসেসনিদ্দেসৰসেন কত্তুকরণ ব্যাপারকত্তুনিদ্দেসৰসেন চ দুতিযাদযো চতস্সো অত্থযোজনা দস্সিতাতি দট্ঠব্বং।</p>
<p class="bodytext">সব্বস্সাপি <a name="P1.0051"></a> সদ্দাধিগমনীযস্স অত্থস্স পঞ্ঞত্তিমুখেনেৰ পটিপজ্জিতব্বত্তা, সব্বপঞ্ঞত্তীনঞ্চ ৰিজ্জমানাদিৰসেন ছসু পঞ্ঞত্তিভেদেসু অন্তোগধত্তা তেসু ‘‘এৰ’’ন্তিআদীনং পঞ্ঞত্তীনং সরূপং নিদ্ধারেন্তো আহ <span class="bld">‘‘এৰন্তি চ মেতি চা’’</span>তিআদি। তত্থ এৰন্তি চ মেতি চ ৰুচ্চমানস্স অত্থস্স আকারাদিনো, ধম্মানঞ্চ অসল্লক্খণভাৰতো অৰিজ্জমানপঞ্ঞত্তিভাৰোতি আহ <span class="bld">‘‘সচ্চিকট্ঠপরমত্থৰসেন অৰিজ্জমানপঞ্ঞত্তী’’</span>তি। তত্থ <span class="bld">সচ্চিকট্ঠপরমত্থৰসেনা</span>তি ভূতত্থউত্তমত্থৰসেন। ইদং ৰুত্তং হোতিযো মাযামরীচিআদযো ৰিয অভূতত্থো, অনুস্সৰাদীহি গহেতব্বো ৰিয অনুত্তমত্থো চ ন হোতি, সো রূপসদ্দাদিসভাৰো রুপ্পনানুভৰনাদিসভাৰো ৰা অত্থো ‘‘সচ্চিকট্ঠো, পরমত্থ চা’’তি ৰুচ্চতি, ন তথা এৰং মেতি পদানমত্থোতি, এতমেৰত্থং পাকটতরং কাতুং <span class="bld">‘‘কিঞ্হেত্থ ত’’</span>ন্তিআদি ৰুত্তং। <span class="bld">সুত</span>ন্তি পন সদ্দাযতনং সন্ধাযাহ <span class="bld">‘‘ৰিজ্জমানপঞ্ঞত্তী’’</span>তি। তেনেৰ হি <span class="bld">‘‘যঞ্হি তমেত্থ সোতেন উপলদ্ধ’’</span>ন্তি ৰুত্তং <a name="V1.0038"></a>, ‘‘সোতদ্বারানুসারেন উপলদ্ধ’’ন্তি পন ৰুত্তে অত্থব্যঞ্জনাদিসব্বং লব্ভতি। <span class="bld">তং তং উপাদায ৰত্তব্বতো</span>তি সোতপথং আগতে ধম্মে উপাদায তেসং উপধারিতাকারাদিনো পচ্চামসনৰসেন ‘‘এৰ’’ন্তি, সসন্ততিপরিযাপন্নে খন্ধে উপাদায ‘‘মে’’তি <a name="M1.0041"></a> ৰত্তব্বত্তাতি অত্থো। দিট্ঠাদিসভাৰরহিতে সদ্দাযতনে পৰত্তমানোপি সুতৰোহারো ‘‘দুতিযং ততিয’’ন্তিআদিকো ৰিয পঠমাদীনি দিট্ঠমুতৰিঞ্ঞাতে অপেক্খিত্বা পৰত্তোতি আহ <span class="bld">‘‘দিট্ঠাদীনি উপনিধায ৰত্তব্বতো’’</span>তি। অসুতং ন হোতীতি হি ‘‘সুত’’ন্তি পকাসিতো যমত্থোতি।</p>
<p class="bodytext">অত্তনা পটিৰিদ্ধা সুত্তস্স পকারৰিসেসা ‘‘এৰ’’ন্তি থেরেন পচ্চামট্ঠাতি আহ <span class="bld">‘‘অসম্মোহং দীপেতী’’</span>তি। <span class="bld">‘‘নানপ্পকারপটিৰেধসমত্থো হোতী’’</span>তি এতেন ৰক্খমানস্স সুত্তস্স নানপ্পকারতং দুপ্পটিৰিজ্ঝতঞ্চ দস্সেতি। <span class="bld">‘‘সুতস্স অসম্মোসং দীপেতী’’</span>তি সুতাকারস্স যাথাৰতো দস্সিযমানত্তা ৰুত্তং। <span class="bld">অসম্মোহেনা</span>তি সম্মোহাভাৰেন, পঞ্ঞায এৰ <a name="P1.0052"></a> ৰা সৰনকালসম্ভূতায তদুত্তরকালপঞ্ঞাসিদ্ধি, এৰং <span class="bld">অসম্মোসেনা</span>তি এত্থাপি ৰত্তব্বং। ব্যঞ্জনানং পটিৰিজ্ঝিতব্বো আকারো নাতিগম্ভীরো, যথাসুতধারণমেৰ তত্থ করণীযন্তি সতিযা ব্যাপারো অধিকো, পঞ্ঞা তত্থ গুণীভূতাতি ৰুত্তং <span class="bld">‘‘পঞ্ঞাপুব্বঙ্গমাযা’’</span>তিআদি পঞ্ঞায পুব্বঙ্গমাতি কত্বা। পুব্বঙ্গমতা চেত্থ পধানভাৰো ‘‘মনোপুব্বঙ্গমা’’তিআদীসু ৰিয, পুব্বঙ্গমতায ৰা চক্খুৰিঞ্ঞাণাদীসু আৰজ্জনাদীনং ৰিয অপ্পধানত্তে পঞ্ঞা পুব্বঙ্গমা এতিস্সাতি অযম্পি অত্থো যুজ্জতি, এৰং <span class="bld">‘‘সতিপুব্বঙ্গমাযা’’</span>তি এত্থাপি ৰুত্তনযানুসারেন যথাসম্ভৰমত্থো ৰেদিতব্বো। <span class="bld">অত্থব্যঞ্জনসম্পন্নস্সা</span>তি অত্থব্যঞ্জনপরিপুণ্ণস্স, সঙ্কাসনপকাসনৰিৰরণৰিভজনউত্তানীকরণপঞ্ঞত্তিৰসেন ছহি অত্থপদেহি, অক্খরপদব্যঞ্জনাকারনিরুত্তিনিদ্দেসৰসেন ছহি ব্যঞ্জনপদেহি চ সমন্নাগতস্সাতি ৰা অত্থো দট্ঠব্বো।</p>
<p class="bodytext"><span class="bld">যোনিসোমনসিকারং দীপেতী</span>তি এৰং-সদ্দেন ৰুচ্চমানানং আকারনিদস্সনাৰধারণত্থানং অৰিপরীতসদ্ধম্মৰিসযত্তাতি অধিপ্পাযো। <span class="bld">‘‘অৰিক্খেপং দীপেতী’’</span>তি ‘‘ব্রহ্মজালং কত্থ ভাসিত’’ন্তিআদি পুচ্ছাৰসেন পকরণপ্পত্তস্স ৰক্খমানস্স সুত্তস্স সৰনং সমাধানমন্তরেন ন সম্ভৰতীতি কত্বা ৰুত্তং। <span class="bld">‘‘ৰিক্খিত্তচিত্তস্সা’’</span>তিআদি তস্সেৰত্থস্স সমত্থনৰসেন ৰুত্তং। <span class="bld">সব্বসম্পত্তিযা</span>তি অত্থব্যঞ্জনদেসকপযোজনাদিসম্পত্তিযা। অৰিপরীতসদ্ধম্মৰিসযেহি ৰিয আকারনিদস্সনাৰধারণত্থেহি যোনিসোমনসিকারস্স, সদ্ধম্মস্সৰনেন ৰিয চ অৰিক্খেপস্স যথা যোনিসোমনসিকারেন <a name="M1.0042"></a> ফলভূতেন <a name="P1.0053"></a> অত্তসম্মাপণিধিপুব্বেকতপুঞ্ঞতানং সিদ্ধি ৰুত্তা তদৰিনাভাৰতো, এৰং অৰিক্খেপেন ফলভূতেন কারণভূতানং সদ্ধম্মস্সৰনসপ্পুরিসূপনিস্সযানং সিদ্ধি দস্সেতব্বা সিযা অস্সুতৰতো, সপ্পুরিসূপনিস্সযরহিতস্স চ তদভাৰতো।</p>
<p class="bodytext"><span class="bld">‘‘ন</span> <a name="V1.0039"></a> <span class="bld">হি ৰিক্খিত্তচিত্তো’’</span>তিআদিনা সমত্থনৰচনেন পন অৰিক্খেপেন কারণভূতেন সপ্পুরিসূপনিস্সযেন চ ফলভূতস্স সদ্ধম্মস্সৰনস্স সিদ্ধি দস্সিতা। অযং পনেত্থ অধিপ্পাযো যুত্তো সিযাসদ্ধম্মস্সৰনসপ্পুরিসূপনিস্সযা ন একন্তেন অৰিক্খেপস্স কারণং বাহিরঙ্গত্তা, অৰিক্খেপো পন সপ্পুরিসূপনিস্সযো ৰিয সদ্ধম্মস্সৰনস্স একন্তকারণন্তি। এৰম্পি অৰিক্খেপেন সপ্পুরিসূপনিস্সযসিদ্ধিজোতনা ন সমত্থিতাৰ, নো ন সমত্থিতা ৰিক্খিত্তচিত্তানং সপ্পুরিসপযিরুপাসনাভাৰস্স অত্থসিদ্ধত্তা। এত্থ চ পুরিমং ফলেন কারণস্স সিদ্ধিদস্সনং নদীপূরেন ৰিয উপরি ৰুট্ঠিসব্ভাৰস্স, দুতিযং কারণেন ফলস্স সিদ্ধিদস্সনং দট্ঠব্বং একন্তেন ৰস্সিনা ৰিয মেঘৰুট্ঠানেন ৰুট্ঠিপ্পৰত্তিযা।</p>
<p class="bodytext">ভগৰতো ৰচনস্স অত্থব্যঞ্জনপভেদপরিচ্ছেদৰসেন সকলসাসনসম্পত্তিওগাহনাকারো নিরৰসেসপরহিতপারিপূরিকারণন্তি ৰুত্তং <span class="bld">‘‘এৰং ভদ্দকো আকারো’’</span>তি। যস্মা ন হোতীতি সম্বন্ধো। <span class="bld">পচ্ছিমচক্কদ্বযসম্পত্তি</span>ন্তি অত্তসম্মাপণিধিপুব্বেকতপুঞ্ঞতাসঙ্খাতং গুণদ্বযং। অপরাপরং ৰুত্তিযা চেত্থ চক্কভাৰো, চরন্তি এতেহি সত্তা সম্পত্তিভৰেসূতি ৰা। যে সন্ধায ৰুত্তং ‘‘চত্তারিমানি ভিক্খৰে চক্কানি, যেহি সমন্নাগতানং দেৰমনুস্সানং চতুচক্কং ৰত্ততী’’তিআদি <a name="P1.0054"></a>। পুরিমপচ্ছিমভাৰো চেত্থ দেসনাক্কমৰসেন দট্ঠব্বো। <span class="bld">পচ্ছিমচক্কদ্বযসিদ্ধিযা</span>তি পচ্ছিমচক্কদ্বযস্স অত্থিতায। সম্মাপণিহিতত্তো পুব্বে চ কতপুঞ্ঞো সুদ্ধাসযো হোতি তদসুদ্ধিহেতূনং কিলেসানং দূরীভাৰতোতি আহ <span class="bld">‘‘আসযসুদ্ধি সিদ্ধা হোতী’’</span>তি। তথা হি ৰুত্তং ‘‘সম্মাপণিহিতং চিত্তং, সেয্যসো নং ততো করে’’তি, ‘‘কতপুঞ্ঞোসি ত্বং আনন্দ, পধানং অনুযুঞ্জ খিপ্পং হোহিসি অনাসৰোতি চ। তেনেৰাহ <span class="bld">‘‘আসযসুদ্ধিযা অধিগমব্যত্তিসিদ্ধী’’</span>তি। <span class="bld">পযোগসুদ্ধিযা</span>তি যোনিসোমনসিকারপুব্বঙ্গমস্স ধম্মস্সৰনপযোগস্স ৰিসদভাৰেন। তথা চাহ <span class="bld">‘‘আগমব্যত্তিসিদ্ধী’’</span>তি। সব্বস্স ৰা কাযৰচীপযোগস্স <a name="M1.0043"></a> নিদ্দোসভাৰেন। পরিসুদ্ধকাযৰচীপযোগো হি ৰিপ্পটিসারাভাৰতো অৰিক্খিত্তচিত্তো পরিযত্তিযং ৰিসারদো হোতীতি।</p>
<p class="bodytext"><span class="bld">‘‘নানপ্পকারপটিৰেধদীপকেনা’’</span>তিআদিনা অত্থব্যঞ্জনেসু থেরস্স এৰং-সদ্দ সুত-সদ্দানং অসম্মোহাসম্মোসদীপনতো চতুপটিসম্ভিদাৰসেন অত্থযোজনং দস্সেতি। তত্থ <span class="bld">‘‘সোতব্বপ্পভেদপটিৰেধদীপকেনা’’</span>তি এতেন অযং সুত-সদ্দো এৰং-সদ্দসন্নিধানতো, ৰক্খমানাপেক্খায ৰা সামঞ্ঞেনেৰ সোতব্বধম্মৰিসেসং আমসতীতি দস্সেতি। মনোদিট্ঠিকরণাপরিযত্তিধম্মানং অনুপেক্খনসুপ্পটিৰেধা ৰিসেসতো মনসিকারপটিবদ্ধাতি তে ৰুত্তনযেন যোনিসোমনসিকারদীপকেন এৰং-সদ্দেন যোজেত্বা, সৰনধারণৰচীপরিচযা পরিযত্তিধম্মানং <a name="V1.0040"></a> ৰিসেসেন সোতাৰধানপটিবদ্ধাতি তে অৰিক্খেপদীপকেন সুত-সদ্দেন যোজেত্বা দস্সেন্তো সাসনসম্পত্তিযা ধম্মস্সৰনে উস্সাহং জনেতি। তত্থ ধম্মাতি পরিযত্তিধম্মা। <span class="bld">মনসানুপেক্খিতা</span>তি ‘‘ইধ সীলং কথিতং, ইধ সমাধি, ইধ পঞ্ঞা, এত্তকা এত্থ অনুসন্ধিযো’’তিআদিনা <a name="P1.0055"></a> নযেন মনসা অনুপেক্খিতা। <span class="bld">দিট্ঠিযা সুপ্পটিৰিদ্ধা</span>তি নিজ্ঝানক্খন্তিভূতায, ঞাতপরিঞ্ঞাসঙ্খাতায ৰা দিট্ঠিযা তত্থ তত্থ ৰুত্তরূপারূপধম্মে ‘‘ইতি রূপং, এত্তকং রূপ’’ন্তিআদিনা সুট্ঠু ৰৰত্থপেত্বা পটিৰিদ্ধা।</p>
<p class="bodytext"><span class="bld">‘‘সকলেন ৰচনেনা’’</span>তি পুব্বে তীহি পদেহি ৰিসুং ৰিসুং যোজিতত্তা ৰুত্তং। <span class="bld">অসপ্পুরিসভূমি</span>ন্তি অকতঞ্ঞুতং ‘‘ইধেকচ্চো পাপভিক্খু তথাগতপ্পৰেদিতং ধম্মৰিনযং পরিযাপুণিত্বা অত্তনো দহতী’’তি এৰং ৰুত্তং অনরিযৰোহারাৰত্থং। সা এৰ অনরিযৰোহারাৰত্থা <span class="bld">অসদ্ধম্মো।</span> ননু চ আনন্দত্থেরস্স ‘‘মমেদং ৰচন’’ন্তি অধিমানস্স, মহাকস্সপত্থেরাদীনঞ্চ তদাসঙ্কায অভাৰতো অসপ্পুরিসভূমিসমতিক্কমাদিৰচনং নিরত্থকং তি? নযিদং এৰং ‘‘এৰং মে সুত’’ন্তি ৰদন্তেন অযম্পি অত্থো ৰিভাৰিতোতি দস্সনতো। কেচি পন ‘‘দেৰতানং পরিৰিতক্কাপেক্খং তথাৰচনন্তি এদিসী চোদনা অনৰকাসা’’তি ৰদন্তি। তস্মিং কির খণে একচ্চানং দেৰতানং এৰং চেতসো পরিৰিতক্কো উদপাদি ‘‘তথাগতো চ পরিনিব্বুতো, অযঞ্চ আযস্মা দেসনাকুসলো, ইদানি ধম্মং দেসেতি, সক্যকুলপ্পসুতো তথাগতস্স ভাতা চূল়পিতুপুত্তো, কিং নু খো সযং সচ্ছিকত ধম্মং দেসেতি, উদাহু ভগৰতোযেৰ ৰচনং যথাসুত’’ন্তি। এৰং <a name="M1.0044"></a> তদাসঙ্কিতপ্পকারতো অসপ্পুরিসভূমিসমোক্কমাদিতো অতিক্কমাদি ৰিভাৰিতন্তি। <span class="bld">অত্তনো অদহন্তো</span>তি ‘‘মমেত’’ন্তি অত্তনি <a name="P1.0056"></a> অট্ঠপেন্তো। <span class="bld">অপ্পেতী</span>তি নিদস্সেতি। দিট্ঠধম্মিকসম্পরাযিকপরমত্থেসু যথারহং সত্তে নেতীতি নেত্তি, ধম্মোযেৰ নেত্তি <span class="bld">ধম্মনেত্তি।</span></p>
<p class="bodytext">দল়্হতরনিৰিট্ঠা ৰিচিকিচ্ছা <span class="bld">কঙ্খা।</span> নাতিসংসপ্পনং মতিভেদমত্তং <span class="bld">ৰিমতি। অস্সদ্ধিযং ৰিনাসেতি</span> ভগৰতো দেসিতত্তা, সম্মুখা চস্স পটিগ্গহিতত্তা, খলিতদুরুত্তাদিগ্গহণদোসাভাৰতো চ। এত্থ চ পঠমাদযো তিস্সো অত্থযোজনা আকারাদিঅত্থেসু অগ্গহিতৰিসেসমেৰ এৰং-সদ্দং গহেত্বা দস্সিতা, ততো পরা তিস্সো আকারত্থমেৰ এৰং-সদ্দং গহেত্বা ৰিভাৰিতা। পচ্ছিমা পন তিস্সো যথাক্কমং আকারত্থং নিদস্সনত্থং অৰধারণত্থঞ্চ এৰং-সদ্দং গহেত্বা যোজিতাতি দট্ঠব্বং।</p>
<p class="bodytext"><span class="bld">এক</span>-সদ্দো অঞ্ঞসেট্ঠাসহাযসঙ্খ্যদীসু দিস্সতি। তথাহেস ‘‘সস্সতো অত্তা চ লোকো চ <a name="V1.0041"></a>, ইদমেৰ সচ্চং মোঘমঞ্ঞন্তি ইত্থেকে অভিৰদন্তী’’তিআদীসু অঞ্ঞত্থে দিস্সতি, ‘‘চেতসো একোদিভাৰ’’ন্তিআদীসু সেট্ঠত্থে, ‘‘একো ৰূপকট্ঠো’’তিআদীসু অসহাযে, ‘‘একোৰ খো ভিক্খৰে খণো চ সমযো চ ব্রহ্মচরিযৰাসাযা’’তিআদীসু সঙ্খ্যযং, ইধাপি সঙ্খ্যযন্তি দস্সেন্তো আহ <span class="bld">‘‘একন্তি গণনপরিচ্ছেদনিদ্দেসো’’</span>তি। <span class="bld">কালঞ্চ সমযঞ্চা</span>তি যুত্তকালঞ্চ পচ্চযসামগ্গিঞ্চ। <span class="bld">খণো</span>তি ওকাসো। তথাগতুপ্পাদাদিকো হি মগ্গব্রহ্মচরিযস্স ওকাসো তপ্পচ্চযপটিলাভহেতুত্তা। খণো এৰ <a name="P1.0057"></a> চ <span class="bld">সমযো।</span> যো ‘‘খণো’’তি চ ‘‘সমযো’’তি চ ৰুচ্চতি, সো একো ৰাতি হি অত্থো। <span class="bld">মহাসমযো</span>তি মহাসমূহো। <span class="bld">সমযোপি খো</span>তি সিক্খাপদপূরণস্স হেতুপি। <span class="bld">সমযপ্পৰাদকে</span>তি দিট্ঠিপ্পৰাদকে। তত্থ হি নিসিন্না তিত্থিযা অত্তনো অত্তনো সমযং পৰদন্তীতি। <span class="bld">অত্থাভিসমযা</span>তি হিতপটিলাভা। অভিসমেতব্বোতি অভিসমযো, অভিসমযো অত্থোতি <span class="bld">অভিসমযট্ঠো</span>তি পীল়ন আদীনি অভিসমেতব্বভাৰেন একীভাৰং উপনেত্বা ৰুত্তানি। অভিসমযস্স ৰা পটিৰেধস্স <a name="M1.0045"></a> ৰিসযভূতভাৰো <span class="bld">অভিসমযট্ঠো</span>তি তানেৰ তথা একত্তেন ৰুত্তানি। তত্থ <span class="bld">পীল়নং</span> দুক্খসচ্চস্স তং সমঙ্গীনো হিংসনং অৰিপ্ফারিকতাকরণং। <span class="bld">সন্তাপো</span>দুক্খদুক্খতাদিৰসেন সন্তাপনং পরিদহণং।</p>
<p class="bodytext">তত্থ সহকারীকারণং সন্নিজ্ঝ সমেতি সমৰেতীতি <span class="bld">সমযো,</span> সমৰাযো। সমেতি সমাগচ্ছতি মগ্গব্রহ্মচরিযমেত্থ তদাধারপুগ্গলেহীতি <span class="bld">সমযো,</span> খণো। সমেতি এত্থ, এতেনৰ সংগচ্ছতি সত্তো, সভাৰধম্মো ৰা সহজাতাদীহি, উপ্পাদাদীহি ৰাতি <span class="bld">সমযো,</span> কালো। ধম্মপ্পৰত্তিমত্ততায অত্থতো অভূতোপি হি কালো ধম্মপ্পৰত্তিযা অধিকরণং, করণং ৰিয চ কপ্পনামত্তসিদ্ধেন রূপেন ৰোহরীযতীতি। সমং, সহ ৰা অৰযৰানং অযনং পৰত্তি অৰট্ঠানন্তি <span class="bld">সমযো,</span> সমূহো, যথা ‘‘সমুদাযো’’তি। অৰযৰসহাৰট্ঠানমেৰ হি সমূহোতি। অৰসেসপচ্চযানং সমাগমে এতি ফলং এতস্মা উপ্পজ্জতি পৰত্ততি চাতি <span class="bld">সমযো,</span> হেতু যথা ‘‘সমুদযো’’তি। সমেতি সংযোজনভাৰতো সম্বন্ধো এতি অত্তনো ৰিসযে পৰত্ততি, দল়্হগ্গহণভাৰতো ৰা সংযুত্তা অযন্তি পৰত্তন্তি সত্তা যথাভিনিৰেসং এতেনাতি <span class="bld">সমযো,</span> দিট্ঠি। দিট্ঠিসংযোজনেন হি সত্তা অতিৰিয বজ্ঝন্তীতি। সমিতি <a name="P1.0058"></a> সঙ্গতি সমোধানন্তি <span class="bld">সমযো,</span> পটিলাভো। সমস্স যানং, সম্মা ৰা যানং অপগমোতি <span class="bld">সমযো,</span> পহানং। অভিমুখং ঞাণেন এতব্বো অভিসমেতব্বোতি অভিসমযো, ধম্মানং অৰিপরীতো সভাৰো। অভিমুখভাৰেন সম্মা এতি গচ্ছতি বুজ্ঝতীতি অভিসমযো, ধম্মানং যথাভূতসভাৰাৰবোধো। এৰং তস্মিং তস্মিং অত্থে সময-সদ্দস্স পৰত্তি ৰেদিতব্বা। সময-সদ্দস্স অত্থুদ্ধারে অভিসময-সদ্দস্স উদাহরণং ৰুত্তনযেনেৰ ৰেদিতব্বং। <span class="bld">অস্সা</span>তি সময-সদ্দস্স। <span class="bld">কালো অত্থো</span> সমৰাযাদীনং অত্থানং <a name="V1.0042"></a> ইধ অসম্ভৰতো দেসদেসকপরিসানং ৰিয সুত্তস্স নিদানভাৰেন কালস্স অপদিসিতব্বতো চ।</p>
<p class="bodytext">কস্মা পনেত্থ অনিযামিতৰসেনেৰ কালো নিদ্দিট্ঠো, ন উতুসংৰচ্ছরাদিৰসেন নিযমেত্বাতি আহ <span class="bld">‘‘তত্থ কিঞ্চাপী’’</span>তিআদি। উতুসংৰচ্ছরাদিৰসেন নিযমং অকত্বা সময-সদ্দস্স ৰচনে অযম্পি গুণো লদ্ধো হোতীতি দস্সেন্তো <span class="bld">‘‘যে ৰা ইমে’’</span>তিআদিমাহ। সামঞ্ঞজোতনা হি ৰিসেসে অৰতিট্ঠতীতি। তত্থ <span class="bld">দিট্ঠধম্মসুখৰিহারসমযো</span> দেৰসিকং <a name="M1.0046"></a> ঝানসমাপত্তীহি ৰীতিনামনকালো, ৰিসেসতো সত্তসত্তাহানি। <span class="bld">পকাসা</span>তি দসসহস্সিলোকধাতুযা পকম্পনওভাসপাতুভাৰাদীহি পাকটা। যথাৰুত্তপ্পভেদেসুযেৰ সমযেসু একদেসং পকারন্তরেহি সঙ্গহেত্বা দস্সেতুং <span class="bld">‘‘যো চায’’</span>ন্তিআদিমাহ। তথা হি ঞাণকিচ্চসমযো অত্তহিতপটিপত্তিসমযো চ <span class="bld">অভিসম্বোধিসমযো।</span> অরিযতুণ্হিভাৰসমযো <span class="bld">দিট্ঠধম্মসুখৰিহারসমযো।</span> করুণাকিচ্চপরহিতপটিপত্তিধম্মিকথাসমযো <span class="bld">দেসনাসমযেৰ।</span></p>
<p class="bodytext">করণৰচনেন নিদ্দেসো কতো যথাতি সম্বন্ধো। <span class="bld">তত্থা</span>তি অভিধম্মৰিনযেসু। <span class="bld">তথা</span>তি ভুম্মকরণেহি। <span class="bld">অধিকরণত্থ</span> আধারত্থো। ভাৰো নাম কিরিযা, কিরিযায কিরিযন্তরলক্খণং <span class="bld">ভাৰেনভাৰলক্খণং।</span> তত্থ যথা কালো সভাৰধম্মপরিচ্ছিন্নো সযং পরমত্থতো <a name="P1.0059"></a> অৰিজ্জমানোপি আধারভাৰেন পঞ্ঞাতো তঙ্খণপ্পৰত্তানং ততো পুব্বে পরতো চ অভাৰতো ‘‘পুব্বণ্হে জাতো, সাযন্হে গচ্ছতী’’তি, চ আদীসু, সমূহো চ অৰযৰৰিনিমুত্তো অৰিজ্জমানোপি কপ্পনামত্তসিদ্ধো অৰযৰানং আধারভাৰেন পঞ্ঞাপীযতি ‘‘রুক্খে সাখা, যৰরাসিযং সম্ভূতো’’তিআদীসু, এৰং ইধাপীতি দস্সেন্তো আহ <span class="bld">‘‘অধিকরণঞ্হি…পে॰… ধম্মান’’</span>ন্তি। যস্মিং কালে, ধম্মপুঞ্জে ৰা কামাৰচরং কুসলং চিত্তং উপ্পন্নং হোতি, তস্মিংযেৰ কালে, ধম্মপুঞ্জে চ ফস্সাদযোপি হোন্তীতি অযঞ্হি তত্থ অত্থো। যথা চ গাৰীসু দুয্হমানাসু গতো, দুদ্ধাসু আগতোতি দোহনকিরিযায গমনকিরিযা লক্খীযতি, এৰং ইধাপি ‘‘যস্মিং সমযে, তস্মিং সমযে’’তি চ ৰুত্তে সতীতি অযমত্থো ৰিঞ্ঞাযমানো এৰ হোতি পদত্থস্স সত্তাৰিরহাভৰতোতি সমযস্স সত্তাকিরিযায চিত্তস্স উপ্পাদকিরিযা, ফস্সাদীনং ভৰনকিরিযা চ লক্খীযতি। <span class="bld">যস্মিং সমযে</span>তি যস্মিং নৰমে খণে, যোনিসোমনসিকারাদিহেতুম্হি, পচ্চযসমৰাযে ৰা সতি কামাৰচরং কুসলং চিত্তং উপ্পন্নং হোতি, তস্মিংযেৰ খণে, হেতুম্হি, পচ্চযসমৰাযে চ সতি ফস্সাদযোপি হোন্তীতি উভযত্থ সময-সদ্দে ভুম্মনিদ্দেসো কতো লক্খণভূতভাৰযুত্তোতি দস্সেন্তো আহ <span class="bld">‘‘খণ…পে॰… লক্খীযতী’’</span>তি।</p>
<p class="bodytext"><span class="bld">হেতুঅত্থো</span> <a name="V1.0043"></a> <span class="bld">করণত্থো চ সম্ভৰতি</span> ‘‘অন্নেন ৰসতি, অজ্ঝেনেন ৰসতি, ফরসুনা ছিন্দতি, কুদালেন খণতী’’তিআদীসু ৰিয। ৰীতিক্কমঞ্হি সুত্বা ভিক্খুসঙ্ঘং সন্নিপাতাপেত্বা ওতিণ্ণৰত্থুকং পুগ্গলং পটিপুচ্ছিত্বা, ৰিগরহিত্বা <a name="M1.0047"></a> চ তং তং ৰত্থুং ওতিণ্ণকালং অনতিক্কমিত্বা তেনেৰ কালেন সিক্খাপদানি পঞ্ঞপেন্তো ভগৰা <a name="P1.0060"></a> ৰিহরতি সিক্খাপদপঞ্ঞত্তিহেতুঞ্চ অপেক্খমানো ততিযপারাজিকাদীসু ৰিযাতি।</p>
<p class="bodytext"><span class="bld">অচ্চন্তমেৰ</span> আরম্ভতো পট্ঠায যাৰ দেসনানিট্ঠানং পরহিতপটিপত্তিসঙ্খাতেন <span class="bld">করুণাৰিহারেন। তদত্থজোতনত্থ</span>ন্তি অচ্চন্তসংযোগত্থজোতনত্থং। <span class="bld">উপযোগৰচননিদ্দেসো কতো</span> যথা ‘‘মাসং অজ্ঝেতী’’তি।</p>
<p class="bodytext"><span class="bld">পোরাণা</span>তি অট্ঠকথাচরিযা। <span class="bld">অভিলাপমত্তভেদো</span>তি ৰচনমত্তেন ৰিসেসো। তেন সুত্তৰিনযেসু ৰিভত্তিব্যতযো কতোতি দস্সেতি।</p>
<p class="bodytext"><span class="bld">সেট্ঠ</span>ন্তি সেট্ঠৰাচকং ৰচনং সেট্ঠন্তি ৰুত্তং সেট্ঠগুণসহচরণতো। তথা <span class="bld">উত্তম</span>ন্তি এত্থাপি। <span class="bld">গারৰযুত্তো</span>তি গরুভাৰযুত্তো গরুগুণযোগতো, গরুকরণারহতায ৰা <span class="bld">গারৰযুত্তো।</span></p>
<p class="bodytext"><span class="bld">ৰুত্তোযেৰ</span> ন পন ইধ ৰত্তব্বো ৰিসুদ্ধিমগ্গস্স ইমিস্সা অট্ঠকথায একদেসভাৰতোতি অধিপ্পাযো।</p>
<p class="bodytext">অপিচ ভগে ৰনি, ৰমীতি ৰা ভগৰা, ভগে সীলাদিগুণে ৰনি ভজি সেৰি, তে ৰা ৰিনেয্যসন্তানেসু ‘‘কথং নু খো উপ্পজ্জেয্যু’’ন্তি ৰনি যাচি পত্থযীতি ভগৰা, ভগং ৰা সিরিং, ইস্সরিযং, যসঞ্চ ৰমি খেলপিণ্ডং ৰিয ছড্ডযীতি ভগৰা। তথা হি ভগৰা হত্থগতং সিরিং, চতুদ্দীপিস্সরিযং, চক্কৰত্তিসম্পত্তিসন্নিস্সযঞ্চ সত্তরতনসমুজ্জলং যসং অনপেক্খো পরিচ্চজীতি। অথ ৰা ভানি নাম নক্খত্তানি, তেহি সমং গচ্ছন্তি পৰত্তন্তীতি ভগা, সিনেরুযুগন্ধরাদিগতা ভাজনলোকসোভা। তে ভগৰা ৰমি তপ্পটিবদ্ধছন্দরাগপ্পহানেন পজহতীতি এৰম্পি ভগে ৰমীতি ভগৰা।</p>
<p class="bodytext"><span class="bld">‘‘ধম্মসরীরং পচ্চক্খং করোতী’’</span>তি ‘‘যো ৰো আনন্দ মযা ধম্মো চ ৰিনযো চ দেসিতো পঞ্ঞত্তো, সো ৰো মমচ্চযেন সত্থা’’তি ৰচনতো <a name="P1.0061"></a> ধম্মস্স সত্থুভাৰপরিযাযো ৰিজ্জতীতি কত্বা ৰুত্তং।</p>
<p class="bodytext"><span class="bld">ৰজিরসঙ্ঘাতসমানকাযো</span> <a name="M1.0048"></a> <a name="V1.0044"></a> পরেহি অভেজ্জসরীরত্তা। ন হি ভগৰতো রূপকাযে কেনচি অন্তরাযো সক্কা কাতুন্তি। <span class="bld">দেসনাসম্পত্তিং নিদ্দিসতি</span> ৰক্খমানস্স সকলসুত্তস্স ‘‘এৰ’’ন্তি নিদ্দিসনতো। <span class="bld">সাৰকসম্পত্তিং</span> নিদ্দিসতি পটিসম্ভিদাপ্পত্তেন পঞ্চসু ঠানেসু ভগৰতা এতদগ্গে ঠপিতেন মযা মহাসাৰকেন সুতং, তঞ্চ খো মযাৰ সুতং, ন অনুস্সৰিতং, ন পরম্পরাভতন্তি ইমস্সত্থস্স দীপনতো। <span class="bld">কালসম্পত্তিং</span> নিদ্দিসতি ‘‘ভগৰা’’তি পদস্স সন্নিধানে পযুত্তস্স সময-সদ্দস্স কালস্স বুদ্ধুপ্পাদপটিমণ্ডিতভাৰদীপনতো। বুদ্ধুপ্পাদপরমা হি কালসম্পদা। তেনেতং ৰুচ্চতি –</p>
<p class="gatha1">‘‘কপ্পকসাযে কলিযুগে, বুদ্ধুপ্পাদো অহো মহচ্ছরিযং।</p>
<p class="gathalast">হুতাৰহমজ্ঝে জাতং, সমুদিতমকরন্দমরৰিন্দ’’ন্তি॥</p>
<p class="bodytext"><span class="bld">ভগৰাতি দেসকসম্পত্তিং</span> নিদ্দিসতি গুণৰিসিট্ঠসত্তুত্তমগারৰাধিৰচনতো।</p>
<p class="bodytext"><span class="bld">ৰিজ্জন্তরিকাযা</span>তি ৰিজ্জুনিচ্ছরণক্খণে। <span class="bld">অন্তরতো</span>তি হদযে। <span class="bld">অন্তরা</span>তি আরব্ভ নিপ্ফত্তীনং ৰেমজ্ঝে। <span class="bld">অন্তরিকাযা</span>তি অন্তরাল়ে। এত্থ চ ‘‘তদন্তরং কো জানেয্য, এতেসং অন্তরা কপ্পা, গণনাতো অসঙ্খিযা, অন্তরন্তরা কথং ওপাতেতী’’তি চ আদীসু ৰিয কারণৰেমজ্ঝেসু ৰত্তমানা অন্তরা-সদ্দা এৰ <a name="P1.0062"></a> উদাহরিতব্বা সিযুং, ন পন চিত্তখণৰিৰরেসু ৰত্তমানা অন্তরন্তরিকা-সদ্দা। অন্তরা-সদ্দস্স হি অযং অত্থুদ্ধারোতি। অযং পনেত্থ অধিপ্পাযো সিযা – যেসু অত্থেসু অন্তরা-সদ্দো ৰত্ততি, তেসু অন্তরসদ্দোপি ৰত্ততীতি সমানত্থত্তা অন্তরা-সদ্দত্থে ৰত্তমানো অন্তর-সদ্দো উদাহটো, অন্তরা-সদ্দো এৰ ৰা ‘‘যস্সন্তরতো’’তি এত্থ গাথাসুখত্থং রস্সং কত্বা ৰুত্তোতি দট্ঠব্বং। অন্তরা-সদ্দো এৰ পন ইক-সদ্দেন পদং ৰড্ঢেত্বা ‘‘অন্তরিকা’’তি ৰুত্তোতি এৰমেত্থ উদাহরণোদাহরিতব্বানং ৰিরোধাভাৰো দট্ঠব্বো। <span class="bld">অযোজিযমানে উপযোগৰচনং ন পাপুণাতি</span> সামিৰচনস্স পসঙ্গে অন্তরা-সদ্দযোগেন উপযোগৰচনস্স ইচ্ছিতত্তা। তেনেৰাহ <span class="bld">‘‘অন্তরাসদ্দেন যুত্তত্তা উপযোগৰচনং কত’’</span>ন্তি।</p>
<p class="bodytext">‘‘নিযতো <a name="M1.0049"></a> সম্বোধিপরাযণো, অট্ঠানমেতং ভিক্খৰে অনৰকাসো, যং দিট্ঠিসম্পন্নো পুগ্গলো সঞ্চিচ্চ পাণং জীৰিতা ৰোরোপেয্য, ‘‘নেতং ঠানং ৰিজ্জতী’’ তিআদিৰচনতো দিট্ঠিসীলানং নিযতসভাৰত্তা সোতাপন্নাপি অঞ্ঞমঞ্ঞং দিট্ঠিসীলসামঞ্ঞেন সংহতা, পগেৰ সকদাগামিআদযো। ‘‘তথারূপায দিট্ঠিযা দিট্ঠিসামঞ্ঞগতো ৰিহরতি, তথারূপেসু সীলেসু সীলসামঞ্ঞগতো <a name="V1.0045"></a> ৰিহরতী’’তি ৰচনতো পুথুজ্জনানম্পি দিট্ঠিসীলসামঞ্ঞেন সংহতভাৰো লব্ভতিযেৰ।</p>
<p class="bodytext"><span class="bld">সুপ্পিযোপি খো</span>তি এত্থ <span class="bld">খো</span>-সদ্দো অৰধারণত্থো ‘‘অস্সোসি খো’’তিআদীসু <a name="P1.0063"></a> ৰিয। তেন অদ্ধানমগ্গপটিপন্নো অহোসিযেৰ, নাস্স মগ্গপটিপত্তিযা কোচি অন্তরাযো অহোসীতি অযমত্থো দীপিতো হোতি। <span class="bld">তত্রা</span>তি ৰা কালস্স পটিনিদ্দেসো। সোপি হি ‘‘একং সময’’ন্তি পুব্বে অধিকতো। যঞ্হি সমযং ভগৰা অন্তরা রাজগহঞ্চ নাল়ন্দঞ্চ অদ্ধানমগ্গপটিপন্নো, তস্মিংযেৰ সমযে সুপ্পিযোপি তং মগ্গং পটিপন্নো অৰণ্ণং ভাসতি, ব্রহ্মদত্তো চ ৰণ্ণং ভাসতীতি। পরিযাযতি পরিৰত্ততীতি <span class="bld">পরিযাযো,</span> ৰারো। পরিযাযেতি দেসেতব্বমত্থং পটিপাদেতীতি <span class="bld">পরিযাযো,</span> দেসনা। পরিযাযতি অত্তনো ফলং পরিগ্গহেত্বা পৰত্ততীতি <span class="bld">পরিযাযো,</span> কারণন্তি এৰং পরিযায-সদ্দস্স ৰারাদীসু পৰত্তি ৰেদিতব্বা। <span class="bld">কারণেনা</span>তি কারণপতিরূপকেন। তথা হি ৰক্খতি ‘‘অকারণমেৰ কারণন্তি ৰত্বা’’তি। কস্মা পনেত্থ ‘‘অৰণ্ণং ভাসতী’’তি, ‘‘ৰণ্ণং ভাসতী’’তি চ ৰত্তমানকালনিদ্দেসো কতো, ননু সঙ্গীতিকালতো সো অৰণ্ণৰণ্ণানং ভাসিতকালো অতীতোতি? সচ্চমেতং, ‘‘অদ্ধানমগ্গপটিপন্নো হোতী’’তি এত্থ হোতি-সদ্দো ৰিয অতীতকালত্থো ভাসতি-সদ্দো চ দট্ঠব্বো। অথ ৰা যস্মিং কালে তেহি অৰণ্ণো ৰণ্ণো চ ভাসীযতি, তং অপেক্খিত্বা এৰং ৰুত্তং। এৰঞ্চ কত্বা ‘‘তত্রাতি কালস্স পটিনিদ্দেসো’’তি ইদঞ্চ ৰচনং সমত্থিতং হোতি।</p>
<p class="bodytext"><span class="bld">অকারণ</span>ন্তি অযুত্তিং, অনুপপত্তিন্তি অত্থো। ন হি অরসরূপতাদযো দোসা ভগৰতি সংৰিজ্জন্তি, ধম্মসঙ্ঘানঞ্চ দুরক্খাতদুপ্পটিপন্নতাদযোতি। <span class="bld">অকারণ</span>ন্তি ৰা যুত্তকারণরহিতং, পটিঞ্ঞামত্তন্তি অধিপ্পাযো <a name="M1.0050"></a>। ইমস্মিঞ্চ অত্থে <span class="bld">কারণন্তি ৰত্বা</span>তি কারণং ৰাতি ৰত্বাতি অত্থো। অরসরূপাদীনঞ্চেত্থ জাতিৰুড্ঢেসু অভিৰাদনাদিসামীচিকম্মাকরণং <span class="bld">কারণং,</span> তথা <a name="P1.0064"></a> উত্তরিমনুস্সধম্মালমরিযঞাণদস্সনাভাৰস্স সুন্দরিকামগুণাদিনৰবোধো, সংসারস্স আদিকোটিযা অপঞ্ঞাযনপটিঞ্ঞা, অব্যাকতৰত্থুব্যাকরণন্তি এৰমাদযো, তথা অসব্বঞ্ঞুতাদীনং কমাৰবোধাদযো যথারহং নিদ্ধারেতব্বা। <span class="bld">তথা তথা</span>তি জাতিৰুড্ঢানং অনভিৰাদনাদিআকারেন।</p>
<p class="bodytext"><span class="bld">অৰণ্ণং ভাসমানো</span>তি অৰণ্ণংভাসনহেতু। হেতুঅত্থো হি অযং মান-সদ্দো। <span class="bld">অনযব্যসনং পাপুণিস্সতি</span> একন্তমহাসাৰজ্জত্তা রতনত্তযোপৰাদস্স। তেনেৰাহ –</p>
<p class="gatha1">‘‘যো <a name="V1.0046"></a> নিন্দিযং পসংসতি,</p>
<p class="gatha2">তং ৰা নিন্দতি যো পসংসিযো।</p>
<p class="gatha3">ৰিচিনাতি মুখেন সো কলিং,</p>
<p class="gathalast">কলিনা তেন সুখং ন ৰিন্দতী’’তি॥</p>
<p class="bodytext">‘‘অম্হাকং আচরিযো’’তিআদিনা ব্রহ্মদত্তস্স সংৰেগুপ্পত্তিং, অত্তনো আচরিযে কারুঞ্ঞপ্পৰত্তিঞ্চ দস্সেত্বা কিঞ্চাপি অন্তেৰাসিনা আচরিযস্স অনুকূলেন ভৰিতব্বং, অযং পন পণ্ডিতজাতিকত্তা ন এদিসেসু তং অনুৰত্ততীতি, ইদানি তস্স কম্মস্সকতঞ্ঞাণপ্পৰত্তিং দস্সেন্তো <span class="bld">‘‘আচরিযে খো পনা’’</span>তিআদিমাহ। <span class="bld">ৰণ্ণং ভাসিতুং আরদ্ধো</span> ‘‘অপিনামাযং এত্তকেনাপি রতনত্তযাৰণ্ণতো ওরমেয্যা’’তি। ৰণ্ণীযতীতি <span class="bld">ৰণ্ণো,</span> গুণো। ৰণ্ণনং গুণসঙ্কিত্তনন্তি <span class="bld">ৰণ্ণো,</span> পসংসা। <span class="bld">সংঞ্ঞূল়্হা</span>তি গন্থিতা, নিবন্ধিতাতি অত্থো। অতিত্থেন পক্খন্দো ধম্মকথিকোতি ন ৰত্তব্বো অপরিমাণগুণত্তা বুদ্ধাদীনং <a name="P1.0065"></a>, নিরৰসেসানঞ্চ তেসং ইধ পকাসনং পাল়িসংৰণ্ণনাযেৰ সম্পজ্জতীতি। <span class="bld">অনুস্সৰাদী</span>তি এত্থ <span class="bld">আদি</span>-সদ্দেন আকারপরিৰিতক্কদিট্ঠিনিজ্ঝানক্খন্তিযো সঙ্গণ্হাতি। <span class="bld">অত্তনো থামেন ৰণ্ণং অভাসি,</span> ন পন বুদ্ধাদীনং গুণানুরূপন্তি অধিপ্পাযো। অসঙ্খ্যয্যাপরিমিতপ্পভেদা হি বুদ্ধাদীনং গুণা। ৰুত্তঞ্হেতং –</p>
<p class="gatha1">‘‘বুদ্ধোপি <a name="M1.0051"></a> বুদ্ধস্স ভণেয্য ৰণ্ণং,</p>
<p class="gatha2">কপ্পম্পি চে অঞ্ঞমভাসমানো।</p>
<p class="gatha3">খীযেথ কপ্পো চিরদীঘমন্তরে,</p>
<p class="gathalast">ৰণ্ণো ন খীযেথ তথাগতস্সা’’তি॥</p>
<p class="unindented">ইধাপি ৰক্খতি ‘‘অপ্পমত্তকং খো পনেত’’ন্তিআদি।</p>
<p class="bodytext"><span class="bld">ইতি হ তে</span>তি এত্থ <span class="bld">ইতী</span>তি ৰুত্তপ্পকারপরামসনং। <span class="bld">হ</span>-কারো নিপাতমত্তন্তি আহ <span class="bld">‘‘এৰং তে’’</span>তি।</p>
<p class="bodytext"><span class="bld">ইরিযাপথানুবন্ধনেন অনুবন্ধা হোন্তি,</span> ন পন সম্মাপটিপত্তিঅনুবন্ধনেনাতি অধিপ্পাযো। <span class="bld">তস্মিং কালে</span>তি যস্মিং সংৰচ্ছরে উতুম্হি মাসে পক্খে ৰা ভগৰা তং অদ্ধানমগ্গং পটিপন্নো, তস্মিং কালে। তেনেৰ হি কিরিযাৰিচ্ছেদদস্সনৰসেন ‘‘রাজগহে পিণ্ডায চরতী’’তি ৰত্তমানকালনিদ্দেসো <a name="V1.0047"></a> কতো। <span class="bld">সো</span>তি এৰং রাজগহে ৰসমানো ভগৰা। <span class="bld">তং দিৰস</span>ন্তি যং দিৰসং অদ্ধানমগ্গপটিপন্নো, তং দিৰসং। <span class="bld">তং অদ্ধানং পটিপন্নো</span> নাল়ন্দাযং ৰেনেয্যানং ৰিৰিধ হিতসুখনিপ্ফত্তিং আকঙ্খমানো ইমিস্সা চ অট্ঠুপ্পত্তিযা তিৰিধসীলালঙ্কতং নানাৰিধকুহনলপনাদিমিচ্ছাজীৰৰিদ্ধংসনং দ্বাসট্ঠিদিট্ঠিজালৰিনিৰেঠনং দসসহস্সিলোকধাতুপকম্পনং ব্রহ্মজালসুত্তন্তং দেসেস্সামীতি। এত্তাৰতা ‘‘কস্মা পন ভগৰা তং অদ্ধানং পটিপন্নো’’তি চোদনা ৰিসোধিতা হোতি। ‘‘কস্মা চ সুপ্পিযো অনুবন্ধো’’তি অযং পন চোদনা ‘‘ভগৰতো <a name="P1.0066"></a> তং মগ্গং পটিপন্নভাৰং অজানন্তো’’তি এতেন ৰিসোধিতা হোতি। ন হি সো ভগৰন্তং দট্ঠুমেৰ ইচ্ছতীতি। তেনেৰাহ <span class="bld">‘‘সচে পন জানেয্য, নানুবন্ধেয্যা’’</span>তি।</p>
<p class="bodytext">নীলপীতলোহিতোদাতমঞ্জিট্ঠপভস্সরৰসেন <span class="bld">‘‘ছব্বণ্ণরস্মিযো। ‘‘সমন্তা অসীতিহত্থপ্পমাণে’’</span>তি তাসং রস্মীনং পকতিযা পৰত্তিট্ঠানৰসেন ৰুত্তং। <span class="bld">‘‘তস্মিং কির সমযে’’</span>তি চ তস্মিং অদ্ধানগমনসমযে বুদ্ধসিরিযা অনিগূহিতভাৰদস্সনত্থং ৰুত্তং। ন হি তদা তস্সা নিগূহনে পক্কুসাতিঅভিগমনাদীসু ৰিয কিঞ্চিপি কারণং অত্থীতি। <span class="bld">রতনাৰেল়ং</span> রতনৰটংসকং। <span class="bld">চীনপিট্ঠচুণ্ণং </span>সিন্ধনচুণ্ণং।</p>
<p class="bodytext">ব্যামপ্পভাপরিক্খেপৰিলাসিনী <a name="M1.0052"></a> চ <span class="bld">অস্স</span> ভগৰতো <span class="bld">লক্খণমালা</span>তি মহাপুরিসলক্খণানি অঞ্ঞমঞ্ঞপটিবদ্ধত্তা এৰমাহ। দ্বত্তিংসায চন্দমণ্ডলানং মালা কেনচি গন্থেত্বা ঠপিতা যদি সিযাতি পরিকপ্পনৰসেনাহ <span class="bld">‘‘গন্থেত্বা ঠপিতদ্বত্তিংসচন্দমালাযা’’</span>তি। সিরিং অভিভৰন্তী ইৰাতি সম্বন্ধো। এস নযো <span class="bld">সূরিযমালাযা</span>তিআদীসুপি। <span class="bld">মহাথেরা</span>তি মহাসাৰকে সন্ধাযাহ। এৰং গচ্ছন্তং ভগৰন্তং ভিক্খূ চ দিস্বা অথ অত্তনো পরিসং অৰলোকেসীতি সম্বন্ধো। <span class="bld">‘‘যস্মা পনেসা’’</span>তিআদিনা ‘‘কস্মা চ সো রতনত্তযস্স অৰণ্ণং ভাসতী’’তি চোদনং ৰিসোধেতি। <span class="bld">ইতী</span>তি এৰং, ৰুত্তপ্পকারেনাতি অত্থো। <span class="bld">ইমেহি দ্বীহী</span>তি লাভপরিৰারহানিং নিগমনৰসেন দস্সেতি। ভগৰতো ৰিরোধানুনযাভাৰৰীমংসনত্থং এতে অৰণ্ণং ৰণ্ণঞ্চ ভাসন্তীতি অপরে। ‘‘মারেন অন্বাৰিট্ঠা এৰং করোন্তী’’তি চ ৰদন্তি।</p>
<p class="bodytext"><a name="para2"></a><span class="paranum">২</span>. অম্বলট্ঠিকায অৰিদূরে ভৰত্তা উয্যানং <span class="bld">অম্বলট্ঠিকা</span> যথা ‘‘ৰরুণানগরং, গোদাগামো’’তি। কেচি পন <span class="bld">‘‘অম্বলট্ঠিকা</span>তি যথাৰুত্তনযেনেৰ একগামো’’তি ৰদন্তি <a name="P1.0067"></a>। তেসং মতে <span class="bld">অম্বলট্ঠিকায</span>ন্তি সমীপত্থে ভুম্মৰচনং। <span class="bld">রাজাগারকং</span> ৰেস্সৰণমহারাজদেৰাযতনন্তি একে। <span class="bld">বহুপরিস্সযো</span>তি বহুপদ্দৰো। <span class="bld">‘‘সদ্ধিং অন্তেৰাসিনা ব্রহ্মদত্তেন মাণৰেনা’’তি ৰুত্তং</span> সীহল়ট্ঠকথাযং। তঞ্চ খো পাল়ি আরুল়্হৰসেনেৰ, ন পন তদা সুপ্পিযস্স পরিসায অভাৰতো। কস্মা পনেত্থ <a name="V1.0048"></a> ব্রহ্মদত্তোযেৰ পাল়ি আরুল়্হো, ন সুপ্পিযস্স পরিসাতি? পযোজনাভাৰতো। যথা চেতং, এৰং অঞ্ঞম্পি এদিসং পযোজনাভাৰতো সঙ্গীতিকারেহি ন সঙ্গহিতন্তি দট্ঠব্বং। কেচি পন <span class="bld">‘‘ৰুত্ত</span>ন্তি পাল়িযং ৰুত্ত’’ন্তি ৰদন্তি, তং ন যুজ্জতি পাল়িআরুল়্হৰসেন পাল়িযং ৰুত্তন্তি আপজ্জনতো। তস্মা যথাৰুত্তনযেনেৰেত্থ অত্থো গহেতব্বো। পরিৰারেত্বা নিসিন্নো হোতীতি সম্বন্ধো।</p>
<p class="bodytext"><a name="para3"></a><span class="paranum">৩</span>. <span class="bld">কথাধম্মো</span>তি কথাসভাৰো, <span class="bld">কথাধম্মো</span> উপপরিক্খাৰিধীতি কেচি। নীযতীতি নযো, অত্থো। সদ্দসত্থং অনুগতো নযো <span class="bld">সদ্দনযো।</span> তত্থ হি অনভিণ্হৰুত্তিকে অচ্ছরিয-সদ্দো ইচ্ছিতো। তেনেৰাহ <span class="bld">‘‘অন্ধস্স পব্বতারোহণং ৰিযা’’</span>তি। <span class="bld">অচ্ছরাযোগ্গন্তি</span> <span class="bld">অচ্ছরিয</span>ন্তি নিরুত্তিনযো <a name="M1.0053"></a>, সো পন যস্মা পোরাণট্ঠকথাযং আগতো, তস্মা আহ <span class="bld">‘‘অট্ঠকথানযো</span>তি। যাৰঞ্চিদং সুপ্পটিৰিদিতাতি সম্বন্ধো, তস্স যত্তকং সুট্ঠু পটিৰিদিতা, তং এত্তকন্তি ন সক্কা অম্হেহি পটিৰিজ্ঝিতুং, অক্খাতুং ৰাতি অত্থো। তেনেৰাহ <span class="bld">‘‘তেন সুপ্পটিৰিদিততায অপ্পমেয্যতং দস্সেতী’’</span>তি।</p>
<p class="bodytext">পকতত্থপটিনিদ্দেসো তং-সদ্দোতি তস্স ‘‘ভগৰতা’’তিআদীহি পদেহি সমানাধিকরণভাৰেন ৰুত্তস্স যেন অভিসম্বুদ্ধভাৰেন ভগৰা পকতো সুপাকটো চ হোতি, তং অভিসম্বুদ্ধভাৰং সদ্ধিং আগমনপটিপদায অত্থভাৰেন দস্সেন্তো <span class="bld">‘‘যো সো…পে॰… অভিসম্বুদ্ধো’’</span>তি আহ। সতিপি ঞাণদস্সন-সদ্দানং ইধ পঞ্ঞাৰেৰচনভাৰে তেন তেন ৰিসেসেন নেসং সৰিসযৰিসেসপ্পৰত্তিদস্সনত্থং অসাধারণঞাণৰিসেসৰসেন <a name="P1.0068"></a> ৰিজ্জত্তযৰসেন ৰিজ্জাভিঞ্ঞানাৰরণৰসেন সব্বঞ্ঞুতঞ্ঞাণমংসচক্খুৰসেন পটিৰেধদেসনাঞাণৰসেন চ তদত্থং যোজেত্বা দস্সেন্তো <span class="bld">‘‘তেসং তেস’’</span>ন্তিআদিমাহ। তত্থ <span class="bld">আসযানুসযং জানতা</span>আসযানুসযঞাণেন।<span class="bld"> সব্বঞেয্যধম্মং পস্সতা</span> সব্বঞ্ঞুতানাৰরণঞাণেহি।</p>
<p class="bodytext"><span class="bld">পুব্বেনিৰাসাদীহী</span>তি পুব্বেনিৰাসাসৰক্খযঞাণেহি। <span class="bld">পটিৰেধপঞ্ঞাযা</span>তি অরিযমগ্গপঞ্ঞায। <span class="bld">অরীন</span>ন্তি কিলেসারীনং, পঞ্চৰিধমারানং ৰা, সাসনপচ্চত্থিকানং ৰা অঞ্ঞতিত্থিযানং, তেসং হননং পাটিহারিযেহি অভিভৰনং, অপ্পটিভানতাকরণং, অজ্ঝুপেক্খনঞ্চ। কেসিৰিনযসুত্তঞ্চেত্থ নিদস্সনং।</p>
<p class="bodytext">তথা ঠানাঠানাদীনি <span class="bld">জানতা,</span> যথাকম্মূপগে সত্তে <span class="bld">পস্সতা,</span> সৰাসনানং আসৰানং খীণত্তা <span class="bld">অরহতা,</span> অভিঞ্ঞেয্যাদিভেদে ধম্মে অভিঞ্ঞেয্যাদিতো অৰিপরীতাৰবোধতো <span class="bld">সম্মাসম্বুদ্ধেন</span> <a name="V1.0049"></a>। অথ ৰা তীসু কালেসু অপ্পটিহতঞাণতায <span class="bld">জানতা,</span> তিণ্ণম্পি কম্মানং ঞাণানুপরিৰত্তিতো নিসম্মকারিতায <span class="bld">পস্সতা,</span> দৰাদীনম্পি অভাৰসাধিকায পহানসম্পদায <span class="bld">অরহতা,</span> ছন্দাদীনং অহানিহেতুভূতায অপরিক্খযপটিভানসাধিকায সব্বঞ্ঞুতায <span class="bld">সম্মাসম্বুদ্ধেনা</span>তি এৰং দসবলট্ঠারসাৰেণিকবুদ্ধধম্মেহিপি যোজনা ৰেদিতব্বা।</p>
<p class="bodytext">যদিপি <a name="M1.0054"></a> হীনকল্যাণভেদেন দুৰিধাৰ অধিমুত্তি পাল়িযং ৰুত্তা, পৰত্তিআকারৰসেন পন অনেকভেদভিন্নাতি আহ <span class="bld">‘‘নানাধিমুত্তিকতা’’</span>তি। সা পন অধিমুত্তি অজ্ঝাসযধাতু, তদপি তথা তথা দস্সনং খমনং রোচনঞ্চাতি আহ <span class="bld">‘‘নানাজ্ঝাসযতা…পে॰… রুচিতা’’</span>তি। <span class="bld">নানাধিমুত্তিকতঞাণেনা</span>তি চেত্থ সব্বঞ্ঞুতঞাণং অধিপ্পেতং, ন দসবলঞাণন্তি আহ <span class="bld">‘‘সব্বঞ্ঞুতঞাণেনা’’</span>তি। <span class="bld">ইতি হ মে</span>তি এত্থ এৰং-সদ্দত্থো <span class="bld">ইতি</span>-সদ্দো, <span class="bld">হ</span>-কারো <a name="P1.0069"></a> নিপাতমত্তং সরলোপো চ কতোতি দস্সেতুং ৰুত্তং <span class="bld">‘‘এৰং ইমে’’</span>তি।</p>
<p class="bodytext"><a name="para4"></a><span class="paranum">৪</span>. <span class="bld">অরহত্তমগ্গেন সমুগ্ঘাতং কতং,</span> যতো ‘‘নত্থি অব্যাৰটমনো’’তি বুদ্ধধম্মেসু ৰুচ্চতি। <span class="bld">ৰীতিনামেত্বা</span> ফলসমাপত্তীহি। <span class="bld">নিৰাসেত্বা</span> ৰিহারনিৰাসনপরিৰত্তনৰসেন। <span class="bld">‘‘কদাচি এককো’’</span>তিআদি তেসং তেসং ৰিনেয্যানং ৰিনযনানুকূলং ভগৰতো উপসঙ্কমদস্সনং। পাদনিক্খেপসমযে ভূমিযা সমভাৰাপত্তি সুপ্পতিট্ঠিতপাদতায নিস্সন্দফলং, ন ইদ্ধিনিম্মানং। <span class="bld">‘‘ঠপিতমত্তে দক্খিণপাদে’’</span>তি বুদ্ধানং সব্বদক্খিণতায ৰুত্তং। <span class="bld">অরহত্তে</span> পতিট্ঠহন্তীতি সম্বন্ধো।</p>
<p class="bodytext"><span class="bld">দুল্লভা সম্পত্তী</span>তি সতিপি মনুস্সত্তপটিলাভে পতিরূপদেসৰাসইন্দ্রিযাৰেকল্লসদ্ধাপটিলাভাদযো গুণা দুল্লভাতি অত্থো। <span class="bld">চাতুমহারাজিকভৰন</span>ন্তি চাতুমহারাজিকদেৰলোকে সুঞ্ঞৰিমানানি গচ্ছন্তীতি অত্থো। এস নযো <span class="bld">তাৰতিংসভৰনা</span>দীসুপি। <span class="bld">কালযুত্ত</span>ন্তি ইমিস্সা ৰেলায ইমস্স এৰং ৰত্তব্বন্তি তংতংকালানুরূপং। <span class="bld">সমযযুত্ত</span>ন্তি তস্সেৰ ৰেৰচনং, অট্ঠুপ্পত্তিঅনুরূপং ৰা। অথ ৰা <span class="bld">সমযযুত্ত</span>ন্তি হেতূদাহরণসহিতং। কালেন সাপদেসঞ্হি ভগৰা ধম্মং দেসেতি। <span class="bld">উতুং গণ্হপেতি,</span> ন পন মলং পক্খালেতীতি অধিপ্পাযো। ন হি ভগৰতো কাযে রজোজল্লং উপলিম্পতীতি।</p>
<p class="bodytext"><span class="bld">কিলাসুভাৰো</span> কিলমথো। সীহসেয্যং কপ্পেতি সরীরস্স কিলাসুভাৰমোচনত্থন্তি যোজেতব্বং। <span class="bld">‘‘বুদ্ধচক্খুনা লোকং ৰোলোকেতী’’</span>তি ইদং পচ্ছিমযামে ভগৰতো বহুলআচিণ্ণৰসেন ৰুত্তং। অপ্পেকদা অৰসিট্ঠবলঞাণেহি সব্বঞ্ঞুতঞাণেন চ ভগৰা তমত্থং সাধেতীতি। ‘‘ইমে দিট্ঠিট্ঠানা’’তিআদিদেসনা <a name="P1.0070"></a> <span class="bld">সীহনাদো।</span> তেসং ‘‘ৰেদনাপচ্চযা তণ্হা’’ তিআদিনা <a name="V1.0050"></a> <span class="bld">পচ্চযাকারং সমোধানেত্বা। ‘‘সিনেরুং <a name="M1.0055"></a> উক্খিপন্তো ৰিয নভং পহরন্তো ৰিয চা’’</span>তি ইদং ব্রহ্মজালদেসনায অনঞ্ঞসাধারণত্তা সুদুক্করতাদস্সনত্থং ৰুত্তং। <span class="bld">এত</span>ন্তি ‘‘যেন, তেনা’’তি এতং পদদ্বযং। <span class="bld">যেনা</span>তি ৰা হেতুম্হি করণৰচনং, <span class="bld">যেন</span> কারণেন <span class="bld">সো</span> মণ্ডলমাল়ো উপসঙ্কমিতব্বো, <span class="bld">তেন</span> কারণেন উপসঙ্কমীতি অত্থো, কারণং পন ‘‘ইমে ভিক্খূ’’তিআদিনা অট্ঠকথাযং ৰুত্তংএৰ। <span class="bld">কট্ঠ</span>ন্তি নিসীদনযোগ্যং দারুক্খন্ধং।</p>
<p class="bodytext"><span class="bld">পুরিমো</span>তি ‘‘কতমায নু ভৰথা’’তি এৰং ৰুত্তো অত্থো। <span class="bld">কা চ পন ৰো</span>তি এত্থ <span class="bld">চ</span>-সদ্দো ব্যতিরেকে। তেন যথাপুচ্ছিতায কথায ৰক্খমানং ৰিপ্পকতভাৰং জোতেতি। <span class="bld">পন</span>-সদ্দো ৰচনালঙ্কারো। যায হি কথায তে ভিক্খূ সন্নিসিন্না, সা এৰ অন্তরাকথাভূতা ৰিপ্পকতা ৰিসেসেন পুন পুচ্ছীযতীতি। <span class="bld">অঞ্ঞা</span>তি অন্তরাসদ্দস্স অত্থমাহ। অঞ্ঞত্থে হি অযং অন্তরা-সদ্দো ‘‘ভূমন্তরং সমযন্তর’’ন্তিআদীসু ৰিয। <span class="bld">অন্তরা</span>তি ৰা ৰেমজ্ঝেতি অত্থো। ননু চ তেহি ভিক্খূহি সা কথা যথাধিপ্পাযং ‘‘ইতি হ মে’’তিআদিনা নিট্ঠপিতা যেৰাতি? ন নিট্ঠাপিতা ভগৰতো উপসঙ্কমনেন উপচ্ছিন্নত্তা। যদি হি ভগৰা তস্মিং খণে ন উপসঙ্কমেয্য ভিয্যোপি তপ্পটিবদ্ধাযেৰ কথা পৰত্তেয্যুং, ভগৰতো উপসঙ্কমনেন পন ন পৰত্তেসুং। তেনেৰাহ <span class="bld">অযং খো…পে॰… অনুপ্পত্তো’’</span>তি। কস্মা পনেত্থ ধম্মৰিনযসঙ্গহে করিযমানে নিদানৰচনং, ননু ভগৰতো ৰচনমেৰ সঙ্গহেতব্বন্তি? ৰুচ্চতেদেসনায ঠিতিঅসম্মোসসদ্ধেয্যভাৰসম্পাদনত্থং। কালদেসদেসকৰত্থুধম্মপটিগ্গাহকপটিবদ্ধা হি দেসনা চিরট্ঠিতিকা <a name="P1.0071"></a> হোতি, অসম্মোসধম্মা সদ্ধেয্যা চ। দেসকালকত্তুসোতুনিমিত্তেহি উপনিবন্ধো ৰিয ৰোহারৰিনিচ্ছযো, তেনেৰ চাযস্মতা মহাকস্সপেন ‘‘ব্রহ্মজালং আৰুসো আনন্দ কত্থ ভাসিত’’ন্তিআদিনা দেসাদিপুচ্ছাসু কতাসু তাসং ৰিস্সজ্জনং করোন্তেন ধম্মভণ্ডাগারিকেন নিদানং ভাসিতন্তি তযিদমাহ <span class="bld">‘‘কাল…পে॰… নিদানং ভাসিত’’</span>ন্তি।</p>
<p class="bodytext">অপিচ সত্থুসিদ্ধিযা নিদানৰচনং। তথাগতস্স হি ভগৰতো পুব্বরচনানুমানাগমতক্কাভাৰতো সম্মাসম্বুদ্ধত্তসিদ্ধি। সম্মাসম্বুদ্ধভাৰেন হিস্স পুব্বরচনাদীনং অভাৰো সব্বত্থ অপ্পটিহতঞাণচারতায, একপ্পমাণত্তা <a name="M1.0056"></a> চ ঞেয্যধম্মেসু। তথা আচরিযমুট্ঠিধম্মমচ্ছরিযসত্থুসাৰকানুরোধাভাৰতো খীণাসৰত্তসিদ্ধি। খীণা সৰতায হিস্স আচরিযমুট্ঠিআদীনং অভাৰো, ৰিসুদ্ধা চ পরানুগ্গহপ্পৰত্তি। ইতি দেসকদোসভূতানং দিট্ঠিচারিত্তসম্পত্তিদূসকানং অৰিজ্জাতণ্হানং অভাৰসূচকেহি, ঞাণপ্পহানসম্পদাভি ব্যঞ্জনকেহি চ সম্বুদ্ধৰিসুদ্ধভাৰেহি পুরিমৰেসারজ্জদ্বযসিদ্ধি, ততো এৰ চ অন্তরাযিকনিয্যানিকধম্মেসু সম্মোহাভাৰসিদ্ধিতো পচ্ছিমৰেসারজ্জদ্বযসিদ্ধীতি ভগৰতো চতুৰেসারজ্জসমন্নাগমো <a name="V1.0051"></a>, অত্তহিতপরহিতপ্পটিপত্তি চ পকাসিতা হোতি নিদানৰচনেন সম্পত্তপরিসায অজ্ঝাসযানুরূপং ঠানুপ্পত্তিকপ্পটিভানেন ধম্মদেসনাদীপনতো, ‘‘জানতা পস্সতা’’তিআদি ৰচনতো চ। তেন ৰুত্তং ‘‘সত্থুসিদ্ধিযা নিদানৰচন’’ন্তি।</p>
<p class="bodytext">তথা সত্থুসিদ্ধিযা নিদানৰচনং। ঞাণকরুণাপরিগ্গহিতসব্বকিরিযস্স <a name="P1.0072"></a> হি ভগৰতো নত্থি নিরত্থিকা পৰত্তি, অত্তহিতত্থা ৰা, তস্মা পরেসংযেৰ অত্থায পৰত্তসব্বকিরিযস্স সম্মাসম্বুদ্ধস্স সকলম্পি কাযৰচীমনোকম্মং সত্থুভূতং, ন কব্যরচনাদিসাসনভূতং। তেন ৰুত্তং ‘‘সত্থুসিদ্ধিযা নিদানৰচন’’ন্তি। অপিচ সত্থুনো পমাণভূততাৰিভাৰনেন সাসনস্স পমাণভাৰসিদ্ধিযা নিদানৰচনং। ‘‘ভগৰতা’’তি হি ইমিনা তথাগতস্স গুণৰিসিট্ঠসত্তুত্তমাদিভাৰদীপনেন, ‘‘জানতা’’তিআদিনা আসযানুসযঞাণাদিপযোগদীপনেন চ অযমত্থো সাধিতো হোতি। ইদমেত্থ নিদানৰচনপযোজনস্স মুখমত্তদস্সনং। কো হি সমত্থো বুদ্ধানুবুদ্ধেন ধম্মভণ্ডাগারিকেন ভাসিতস্স নিদানস্স পযোজনানি নিরৰসেসতো ৰিভাৰেতুন্তি।</p>
<p class="centered">নিদানৰণ্ণনা নিট্ঠিতা।</p>
<p class="bodytext"><a name="para5"></a><span class="paranum">৫</span>. <span class="bld">নিক্খিত্তস্সা</span>তি দেসিতস্স। দেসনাপি হি দেসেতব্বস্স সীলাদিঅত্থস্স ৰিনেয্যসন্তানেসু নিক্খিপনতো ‘‘নিক্খেপো’’তি ৰুচ্চতি। তত্থ যথা অনেকসতঅনেকসহস্সভেদানিপি সুত্তন্তানি সংকিলেসভাগিযাদিসাসনপ্পট্ঠাননযেন সোল়সৰিধতং নাতিৰত্তন্তি, এৰং অত্তজ্ঝাসযাদিসুত্তনিক্খেপৰসেন চতুব্বিধভাৰন্তি আহ <span class="bld">‘‘চত্তারো সুত্তনিক্খেপা’’</span>তি। কামঞ্চেত্থ অত্তজ্ঝাসযস্স, অট্ঠুপ্পত্তিযা <a name="P1.0073"></a> চ পরজ্ঝাসযপুচ্ছাহি <a name="M1.0057"></a> সদ্ধিং সংসগ্গভেদো সম্ভৰতি অজ্ঝাসযপুচ্ছানুসন্ধিসব্ভাৰতো, অত্তজ্ঝাসযঅট্ঠুপ্পত্তীনং পন অঞ্ঞমঞ্ঞং সংসগ্গো নত্থীতি নযিধ নিরৰসেসো ৰিত্থারনযো সম্ভৰতি, তস্মা ‘‘চত্তারো সুত্তনিক্খেপা’’তি ৰুত্তং। অথ ৰা যদিপি অট্ঠুপ্পত্তিযা অজ্ঝাসযেন সিযা সংসগ্গভেদো, তদন্তোগধত্তা পন সেসনিক্খেপানং মূলনিক্খেপৰসেন চত্তারোৰ দস্সিতাতি দট্ঠব্বং। সো পনাযং সুত্তনিক্খেপো সামঞ্ঞভাৰতো পঠমং ৰিচারেতব্বো, তস্মিং ৰিচারিতে যস্সা অট্ঠুপ্পত্তিযা ইদং সুত্তং নিক্খিত্তং, তস্সা ৰিভাগৰসেন ‘‘মমং ৰা ভিক্খৰে’’তিআদিনা (দী॰ নি॰ ১.৫, ৬), ‘‘অপ্পমত্তকং খো পনেত’’ন্তিআদিনা (দী॰ নি॰ ১.৭), ‘‘অত্থি ভিক্খৰে’’তিআদিনা (দী॰ নি॰ ১.২৮) চ পৰত্তানং সুত্তানং সুত্তপদেসানং ৰণ্ণনা ৰুচ্চমানা তংতংঅনুসন্ধিদস্সনসুখতায <a name="V1.0052"></a> সুৰিঞ্ঞেয্যা হোতীতি আহ <span class="bld">‘‘সুত্তনিক্খেপং ৰিচারেত্বা ৰুচ্চমানা পাকটা হোতী’’</span>তি।</p>
<p class="bodytext"><span class="bld">‘‘সুত্তনিক্খেপা’’</span>তিআদীসু নিক্খিপনং নিক্খেপো, সুত্তস্স নিক্খেপো সুত্তস্স কথনং <span class="bld">সুত্তনিক্খেপো,</span> সুত্তদেসনাতি অত্থো। নিক্খিপীযতীতি ৰা নিক্খেপো, সুত্তংযেৰ নিক্খেপো <span class="bld">সুত্তনিক্খেপো। </span> অত্তনো অজ্ঝাসযো অত্তজ্ঝাসযো, সো অস্স অত্থি সুত্তদেসনাকারণভূতোতি <span class="bld">অত্তজ্ঝাসযো।</span> অত্তনো অজ্ঝাসযো এতস্সাতি ৰা <span class="bld">অত্তজ্ঝাসযো। পরজ্ঝাসযো</span>তি এত্থাপি এসেৰ নযো। পুচ্ছায ৰসো পুচ্ছাৰসো, সো এতস্স অত্থীতি <span class="bld">পুচ্ছৰসিকো।</span> অরণীযতো অত্থো, সুত্তদেসনায ৰত্থু। অত্থস্স উপ্পত্তি অত্থুপ্পত্তি, অত্থুপ্পত্তিযেৰ অট্ঠুপ্পত্তি, সা এতস্স অত্থীতি <span class="bld">অট্ঠুপ্পত্তিকো।</span> অথ ৰা নিক্খিপীযতি সুত্তং এতেনাতি <span class="bld">সুত্তনিক্খেপো,</span> অত্তজ্ঝাসযাদি এৰ। এতস্মিং পন অত্থৰিকপ্পে অত্তনো অজ্ঝাসযো <span class="bld">অত্তজ্ঝাসযো,</span> পরেসং অজ্ঝাসযো <span class="bld">পরজ্ঝাসযো,</span> পুচ্ছীযতীতি পুচ্ছা, পুচ্ছিতব্বো অত্থো। সোতব্বৰসপ্পৰত্তং ধম্মপ্পটিগ্গাহকানং ৰচনং পুচ্ছাৰসিকা, তদেৰ নিক্খেপসদ্দাপেক্খায পুল্লিঙ্গৰসেন ৰুত্তং <span class="bld">‘‘পুচ্ছাৰসিকো’’</span>তি। তথা অট্ঠুপ্পত্তিযেৰ <span class="bld">‘‘অট্ঠুপ্পত্তিকো’’</span>তি এৰম্পেত্থ অত্থো ৰেদিতব্বো।</p>
<p class="bodytext">এত্থ চ পরেসং ইন্দ্রিযপরিপাকাদিকারণনিরপেক্খতা অত্তজ্ঝাসযস্স ৰিসুং নিক্খেপভাৰো যুত্তো। তেনেৰাহ <span class="bld">‘‘কেৰলং অত্তনো অজ্ঝাসযেনেৰ কথেতী’’</span>তি। পরজ্ঝাসযপুচ্ছাৰসিকানং পন পরেসং অজ্ঝাসযপুচ্ছানং <a name="M1.0058"></a> <a name="P1.0074"></a> দেসনানিমিত্তভূতানং উপ্পত্তিযং পৰত্তিতানং কথং অট্ঠুপ্পত্তিযং অনৰরোধো, পুচ্ছাৰসিকঅট্ঠুপ্পত্তিকানং ৰা পরজ্ঝাসযানুরোধেন পৰত্তিতদেসনত্তা কথং পরজ্ঝাসযে অনৰরোধোতি ন চোদেতব্বমেতং। পরেসঞ্হি অভিনীহারপরিপুচ্ছাদিৰিনিমুত্তস্সেৰ সুত্তদেসনাকারণুপ্পাদস্স অট্ঠুপ্পত্তিভাৰেন গহিতত্তা পরজ্ঝাসযপুচ্ছাৰসিকানং ৰিসুং গহণং। তথা হি ধম্মদাযাদসুত্তাদীনং (ম॰ নি॰ ১.২৯) আমিসুপ্পাদাদিদেসনানিমিত্তং ‘‘অট্ঠুপ্পত্তী’’তি ৰুচ্চতি। পরেসং পুচ্ছং ৰিনা অজ্ঝাসযমেৰ নিমিত্তং কত্বা দেসিতো পরজ্ঝাসযো, পুচ্ছাৰসেন দেসিতো পুচ্ছাৰসিকোতি পাকটো যমত্থোতি। <span class="bld">অত্তনো অজ্ঝাসযেনেৰ কথেসি</span> ধম্মতন্তিঠপনত্থন্তি দট্ঠব্বং। <span class="bld">সম্মপ্পধানসুত্তন্তহারকো</span>তি অনুপুব্বেন নিদ্দিট্ঠানং সংযুত্তকে সম্মপ্পধানপটিসংযুত্তানং সুত্তানং আৰল়ি, তথা <span class="bld">ইদ্ধিপাদহারকাদি।</span> <span class="bld">ৰিমুত্তিপরিপাচনীযা ধম্মা</span> সদ্ধিন্দ্রিযাদযো। <span class="bld">অভিনীহার</span>ন্তি পণিধানং।</p>
<p class="bodytext"><span class="bld">ৰণ্ণাৰণ্ণে</span>তি এত্থ ‘‘অচ্ছরিযং আৰুসো’’তিআদিনা ভিক্খুসঙ্ঘেন ৰুত্তো ৰণ্ণোপি সঙ্গহিতো, তং পন অট্ঠুপ্পত্তিং কত্বা ‘‘অত্থি ভিক্খৰে অঞ্ঞে চ ধম্মা’’তিআদিনা উপরি দেসনং <a name="V1.0053"></a> আরভিস্সতীতি। ‘‘মমং ৰা ভিক্খৰে পরে ৰণ্ণং ভাসেয্যু’’ন্তি ইমিস্সা দেসনায ব্রহ্মদত্তেন ৰুত্তৰণ্ণো অট্ঠুপ্পত্তীতি কত্বা ৰুত্তং <span class="bld">‘‘অন্তেৰাসী ৰণ্ণং। ইতি ইমং ৰণ্ণাৰণ্ণং অট্ঠুপ্পত্তিং কত্বা’’</span>তি। <span class="bld">ৰা</span>-সদ্দো উপমানসমুচ্চযসংসযৰৰস্সগ্গপদপূরণৰিকপ্পাদীসু বহূসু অত্থেসু দিস্সতি। তথা হেস ‘‘পণ্ডিতো ৰাপি তেন সো’’তিআদীসু <a name="P1.0075"></a> (ধ॰ প॰ ৬৩) উপমানে দিস্সতি, সদিসভাৰেতি অত্থো। ‘‘তং ৰাপি ধীরা মুনি ৰেদযন্তী’’তিআদীসু (সু॰ নি॰ ২০৩) সমুচ্চযে, ‘‘কে ৰা ইমে, কস্স ৰা’’তিআদীসু (পারা॰ ২৯৬) সংসযে, ‘‘অযং ৰা ইমেসং সমণব্রাহ্মণানং সব্ববালো সব্বমূল়্হো’’তিআদীসু ৰৰস্সগ্গে, ‘‘ন ৰাযং কুমারকো মত্তমঞ্ঞাসী’’তিআদীসু (সং॰ নি॰ ২.১৫৪) পদপূরণে, ‘‘যে হি কেচি ভিক্খৰে সমণা ৰা ব্রাহ্মণা ৰা’’তিআদীসু (ম॰ নি॰ ১.১৭০) ৰিকপ্পে, ইধাযং ৰিকপ্পেযেৰাতি দস্সেন্তো আহ <span class="bld">‘‘ৰা-সদ্দো ৰিকপ্পনত্থো’’</span>তি। <span class="bld">পর</span>-সদ্দো অত্থেৰ অঞ্ঞত্থে ‘‘অহঞ্চেৰ খো পন ধম্মং দেসেয্যং, পরে চ মে ন আজানেয্যু’’ন্তিআদীসু (দী॰ নি॰ ২.৬৪, ৬৫; ম॰ নি॰ ১.২৮১; ম॰ নি॰ ২.২২৩; সং॰ নি॰ ১.১৭২; মহাৰ॰ ৪, ৮) অত্থি অধিকে <a name="M1.0059"></a> ‘‘ইন্দ্রিযপরোপরিযত্তঞাণ’’ন্তিআদীসু (পটি॰ ম॰ মাতিকা ৬৮, ১.১১১) অত্থি পচ্ছাভাগে ‘‘পরতো আগমিস্সতী’’তিআদীসু। অত্থি পচ্চনীকভাৰে ‘‘উপ্পন্নং পরপ্পৰাদং সহ ধম্মেন সুনিগ্গহিতং নিগ্গহেত্বা’’তিআদীসু <a name="P1.0076"></a> (দী॰ নি॰ ২.১৬৮)। ইধাপি পচ্চনীকভাৰেতি দস্সেন্তো আহ <span class="bld">‘‘পরেতি পটিৰিরুদ্ধা’’</span>তি।</p>
<p class="bodytext"><span class="bld">ঈদিসেসুপী</span>তি এত্থ <span class="bld">পি</span>-সদ্দো সম্ভাৰনে, তেন রতনত্তযনিমিত্তম্পি অকুসলচিত্তপ্পৰত্তি ন কাতব্বা, পগেৰ ৰট্টামিসলোকামিসনিমিত্তন্তি দস্সেতি। সভাৰধম্মতো অঞ্ঞস্স কত্তুঅভাৰজোতনত্থং আহনতীতি কত্তুঅত্থে আঘাতসদ্দং দস্সেতি, তত্থ <span class="bld">আহনতী</span>তি হিংসতি ৰিবাধতি, উপতাপেতি চাতি অত্থো। আহনতি এতেন, আহননমত্তং ৰা <span class="bld">আঘাতো</span>তি করণভাৰত্থাপি সম্ভৰন্তিযেৰ। এৰং অৰযৰভেদনেন আঘাত-সদ্দস্স অত্থং ৰত্বা ইদানি তত্থ পরিযাযেনপি অত্থং দস্সেন্তো <span class="bld">‘‘কোপস্সেতং অধিৰচন’’</span>ন্তি আহ। অযঞ্চ নযো <span class="bld">‘‘অপ্পচ্চযো অনভিরদ্ধী’’</span>তিআদীসুপি যথাসম্ভৰং ৰত্তব্বো। <span class="bld">অপ্পতীতা হোন্তি তেনা</span>তি পাকটপরিযাযেন অপ্পচ্চয-সদ্দস্স অত্থদস্সনং, তংমুখেন পন ন পচ্চেতি তেনাতি <span class="bld">অপ্পচ্চযো</span>তি দট্ঠব্বং। <span class="bld">অভিরাধযতী</span>তি সাধযতি। <span class="bld">দ্বীহী</span>তি আঘাতঅনভিরদ্ধিপদেহি। <span class="bld">একেনা</span>তি অপ্পচ্চযপদেন। <span class="bld">সেসান</span>ন্তি সঞ্ঞাৰিঞ্ঞাণক্খন্ধানং, সঞ্ঞাৰিঞ্ঞাণঅৰসিট্ঠসঙ্খারক্খন্ধসঙ্খাতানং ৰা। <span class="bld">করণ</span>ন্তি উপ্পাদনং। আঘাতাদীনঞ্হি পৰত্তিযা পচ্চযসমৰাযনং ইধ ‘‘করণ’’ন্তি ৰুত্তং, তং পন অত্থতো উপ্পাদনমেৰ। অনুপ্পাদনঞ্হি সন্ধায ভগৰতা ‘‘ন করণীযা’’তি ৰুত্তন্তি। <span class="bld">পটিক্খিত্তমেৰ</span> একুপ্পাদেকৰত্থুকেকারম্মণেকনিরোধভাৰতো।</p>
<p class="bodytext"><span class="bld">তত্থা</span>তি <a name="V1.0054"></a> তস্মিং মনোপদোসে। <span class="bld">তুম্হ</span>ন্তি ‘‘তুম্হাক’’ন্তি ইমিনা সমানত্থো একো সদ্দো ‘‘যথা অম্হাক’’ন্তি ইমিনা সমানত্থো ‘‘অম্হ’’ন্তি অযং সদ্দো। যথাহ, ‘‘তস্মা হি অম্হং দহরা ন মিয্যরে’’তি (জা॰ ১.৯.৯৩, ৯৯)। <span class="bld">‘‘অন্তরাযো’’</span>তি <a name="P1.0077"></a> ইদং মনোপদোসস্স অকরণীযতায কারণৰচনং। যস্মা তুম্হাকংযেৰ চ ভৰেয্য তেন কোপাদিনা পঠমজ্ঝানাদীনং অন্তরাযো, তস্মা তে কোপাদিপরিযাযেন ৰুত্তা আঘাতাদযো ন করণীযাতি অত্থো। তেন নাহং ‘‘সব্বঞ্ঞূ’’তি ইস্সরভাৰেন তুম্হে ততো নিৰারেমি, অথ খো ইমিনা নাম কারণেনাতি দস্সেতি। তং পন কারণৰচনং <a name="M1.0060"></a> যস্মা আদীনৰৰিভাৰনং হোতি, তস্মা আহ <span class="bld">‘‘আদীনৰং দস্সেন্তো’’</span>তি। <span class="bld">‘‘অপি নু তুম্হে’’</span>তিআদিনা মনোপদোসো ন কালন্তরভাৰিনোযেৰ হিতসুখস্স অন্তরাযকরো, অথ খো তঙ্খণপ্পৰত্তিরহস্সপি হিতসুখস্স অন্তরাযকরোতি মনোপদোসে আদীনৰং দল়্হতরং কত্বা দস্সেতি। <span class="bld">যেসং কেসঞ্চি</span> ‘‘পরে’’তিআদীসু ৰিয ন পটিৰিরুদ্ধানংযেৰাতি অত্থো। তেনেৰাহ <span class="bld">‘‘কুপিতো’’</span>তিআদি।</p>
<p class="bodytext"><span class="bld">অন্ধতম</span>ন্তি অন্ধভাৰকরতমং। <span class="bld">য</span>ন্তি যত্থ। ভুম্মত্থে হি এতং পচ্চত্তৰচনং। যস্মিং কালে কোধো সহতে নরং, অন্ধতমং তদা হোতীতি সম্বন্ধো। <span class="bld">য</span>ন্তি ৰা কারণৰচনং, যস্মা কোধো উপ্পজ্জমানো নরং অভিভৰতি, তস্মা অন্ধতমং তদা হোতি, যদা কোধোতি অত্থো যংতংসদ্দানং একন্তসম্বন্ধিভাৰতো। অথ ৰা <span class="bld">য</span>ন্তি কিরিযায পরামসনং। <span class="bld">কোধো সহতে</span>তি যদেতং কোধস্স সহনং অভিভৰনং, এতং অন্ধকারতমভৰনন্তি অত্থো। অথ ৰা যং নরং কোধো সহতে অভিভৰতি, তস্স অন্ধতমং তদা হোতি, ততো চ কুদ্ধো অত্থং ন জানাতি, কুদ্ধো ধম্মং ন পস্সতীতি। <span class="bld">অন্তরতো</span>তি অব্ভন্তরতো, চিত্ততো ৰা।</p>
<p class="bodytext"><span class="bld">‘‘ইদঞ্চিদঞ্চ কারণ’’</span>ন্তি ইমিনা সব্বঞ্ঞূ এৰ অম্হাকং সত্থা অৰিপরীতধম্মদেসনত্তা, স্বাক্খাতো ধম্মো একন্তনিয্যানিকত্তা, সুপ্পটিপন্নো সঙ্ঘো সংকিলেসরহিতত্তাতি ইমমত্থং দস্সেতি। <span class="bld">‘‘ইদঞ্চিদঞ্চ কারণ’’</span>ন্তি এতেন চ ‘‘ন <a name="P1.0078"></a> সব্বঞ্ঞূ’’তিআদিৰচনং অভূতং অতচ্ছন্তি নিব্বেঠিতং হোতি। <span class="bld">দুতিযং পদ</span>ন্তি ‘‘অতচ্ছ’’ন্তি পদং। <span class="bld">পঠমস্সা</span>তি ‘‘অভূত’’ন্তি পদস্স। <span class="bld">চতুত্থঞ্চা</span>তি ‘‘ন চ পনেতং অম্হেসু সংৰিজ্জতী’’তি পদং। <span class="bld">ততিযস্সা</span>তি ‘‘নত্থি চেতং অম্হেসূ’’তি পদস্স। <span class="bld">অৰণ্ণেযেৰা</span>তি কারণপতিরূপকং ৰত্বা দোসপতিট্ঠাপনৰসেন নিন্দনে এৰ। <span class="bld">ন সব্বত্থা</span>তি কেৰলং অক্কোসনখুংসনৰম্ভনাদীসু ন একন্তেন নিব্বেঠনং কাতব্বন্তি অত্থো। ৰুত্তমেৰত্থং <span class="bld">‘‘যদি হী’’</span>তিআদিনা পাকটং কত্বা দস্সেতি।</p>
<p class="bodytext"><a name="para6"></a><span class="paranum">৬</span>. <span class="bld">আনন্দন্তি</span> পমোদন্তি <span class="bld">এতেন</span> ধম্মেন তংসমঙ্গিনো সত্তাতি আনন্দ-সদ্দস্স করণত্থতং দস্সেতি <a name="V1.0055"></a>। সোভনং মনো অস্সাতি সুমনো, সোভনং ৰা মনো সুমনো, তস্স ভাৰো সোমনস্সন্তি তদঞ্ঞধম্মানম্পি সম্পযুত্তানং সোমনস্সভাৰো আপজ্জতীতি? নাপজ্জতি রুল়্হীসদ্দত্তা <a name="M1.0061"></a> যথা ‘‘পঙ্কজ’’ন্তি দস্সেন্তো <span class="bld">‘‘চেতসিকসুখস্সেতং অধিৰচন’’</span>ন্তি আহ। উব্বিলযতীতি উব্বিলং, ভিন্দতি পুরিমাৰত্থায ৰিসেসং আপজ্জতীতি অত্থো। উব্বিলমেৰ উব্বিলাৰিতং, তস্স ভাৰো <span class="bld">উব্বিলাৰিতত্তং।</span> যায উপ্পন্নায কাযচিত্তং ৰাতপূরিতভস্তা ৰিয উদ্ধুমাযনাকারপ্পত্তং হোতি, তস্সা গেহস্সিতায ওদগ্গিযপীতিযা এতং অধিৰচনং। তেনেৰাহ <span class="bld">‘‘উদ্ধচ্চাৰহাযা’’</span>তিআদি। ইধাপি ‘‘কিঞ্চাপি তেসং ভিক্খূনং উব্বিলাৰিতমেৰ নত্থি, অথ খো আযতিং কুলপুত্তানং এদিসেসুপি ঠানেসু অকুসলুপ্পত্তিং পটিসেধেন্তো ধম্মনেত্তিং ঠপেতী’’তি, <span class="bld">‘‘দ্বীহি পদেহি সঙ্খারক্খন্ধো, একেন ৰেদনাক্খন্ধো ৰুত্তো’’</span>তি এত্থ ‘‘তেসং ৰসেন সেসানম্পি সম্পযুত্তধম্মানং করণং পটিক্খিত্তমেৰা’’তি চ অট্ঠকথাযং, <span class="bld">‘‘পি</span>-সদ্দো সম্ভাৰনে’’তিআদিনা ইধ চ ৰুত্তনযেন অত্থো যথাসম্ভৰং ৰেদিতব্বো। <span class="bld">‘‘তুম্হংযেৰস্স</span> <a name="P1.0079"></a> <span class="bld">তেন অন্তরাযো’’</span>তি এত্থাপি ‘‘অন্তরাযোতি ইদ’’ন্তিআদিনা হেট্ঠা অৰণ্ণপক্খে ৰুত্তনযেন অত্থো ৰেদিতব্বো।</p>
<p class="bodytext"><span class="bld">কস্মা পনেত</span>ন্তি চ ৰক্খমানংযেৰ অত্থং মনসি কত্বা চোদেতি। আচরিযো <span class="bld">‘‘সচ্চং ৰণ্ণিত’’</span>ন্তি তমত্থং পটিজানিত্বা <span class="bld">‘‘তং পন নেক্খম্মনিস্সিত’’</span>ন্তিআদিনা পরিহরতি। তত্থ <span class="bld">এত</span>ন্তি আনন্দাদীনং অকরণীযতাৰচনং। ননু ভগৰতা ৰণ্ণিতন্তি সম্বন্ধো। <span class="bld">কসিণেনা</span>তি কসিণতায সকলভাৰেন। কেচি পন <span class="bld">‘‘জম্বুদীপস্সা</span>তি করণে সামিৰচন’’ন্তি ৰদন্তি, তেসং মতেন কসিণজম্বুদীপ-সদ্দানং সমানাধিকরণভাৰো দট্ঠব্বো। <span class="bld">তস্মা</span>তি যস্মা গেহস্সিতপীতিসোমনস্সং ঝানাদীনং অন্তরাযকরং, তস্মা। ৰুত্তঞ্হেতং ভগৰতা ‘‘সোমনস্সং পাহং দেৰানং ইন্দ দুৰিধেন ৰদামি সেৰিতব্বম্পি অসেৰিতব্বম্পী’’তি (দী॰ নি॰ ২.৩৫৯)। <span class="bld">‘‘অযঞ্হী’’</span>তিআদি যেন সম্পযুত্তা পীতি অন্তরাযকরী, তং দস্সনত্থং ৰুত্তং। তত্থ ‘‘ইদঞ্হি লোভসহগতং পীতিসোমনস্স’’ন্তি ৰত্তব্বং সিযা, পীতিগ্গহণেন পন সোমনস্সম্পি গহিতমেৰ হোতি সোমনস্সরহিতায পীতিযা অভাৰতোতি পীতিযেৰ গহিতাতি দট্ঠব্বং। অথ ৰা সেৰিতব্বাসেৰিতব্বৰিভাগৰচনতো সোমনস্সস্স পাকটো অন্তরাযকরভাৰো, ন তথা পীতিযাতি পীতিযেৰ লোভসহগতত্তেন <a name="M1.0062"></a> ৰিসেসেত্বা ৰুত্তা। <span class="bld">‘‘লুদ্ধো অত্থ’’</span>ন্তিআদিগাথানং ‘‘কুদ্ধো অত্থ’’ন্তিআদি গাথাসু ৰিয অত্থো দট্ঠব্বো।</p>
<p class="bodytext">‘‘মমং ৰা ভিক্খৰে পরে ৰণ্ণং ভাসেয্যুং, ধম্মস্স ৰা ৰণ্ণং ভাসেয্যুং, সঙ্ঘস্স ৰা ৰণ্ণং ভাসেয্যুং, তত্র চে তুম্হে অস্সথ আনন্দিনো সুমনা উব্বিলাৰিতা, অপি নু তুম্হে পরেসং সুভাসিতদুব্ভাসিতং আজানেয্যাথাতি। নো হেতং ভন্তে’’তি অযং <span class="bld">ততিযৰারো,</span> সো দেসনাকালে <a name="V1.0056"></a> নীহরিত্বা দেসেতব্বপুগ্গলাভাৰতো দেসনায অনাগতোপি তদত্থসম্ভৰতো অত্থতো আগতোযেৰাতি দট্ঠব্বো যথা তং <a name="P1.0080"></a> কথাৰত্থুপকরণং ৰিত্থারৰসেনাতি অধিপ্পাযো। <span class="bld">‘‘অত্থতো আগতো যেৰা’’</span>তি এতেন সংৰণ্ণনাকালে তথা বুজ্ঝনকসত্তানং ৰসেন সো ৰারো আনেত্বা ৰত্তব্বোতি দস্সেতি। <span class="bld">‘‘যথেৰ হী’’</span>তিআদিনা তমেৰত্থসম্ভৰং ৰিভাৰেতি। <span class="bld">ৰুত্তনযেনা</span>তি ‘‘তত্র তুম্হেহীতি তস্মিং ৰণ্ণে তুম্হেহী’’তিআদিনা, ‘‘দুতিযং পদং পঠমস্স পদস্স, চতুত্থঞ্চ ততিযস্স ৰেৰচন’’ন্তিআদিনা চ ৰুত্তনযেন।</p>
<p class="subhead">চূল়সীলৰণ্ণনা</p>
<p class="bodytext"><a name="para7"></a><span class="paranum">৭</span>. <span class="bld">নিৰত্তো</span> অমূলকত্তা ৰিস্সজ্জেতব্বতাভাৰতো। <span class="bld">অনুৰত্ততিযেৰ</span> ৰিস্সজ্জেতব্বতায অধিকতভাৰতো। <span class="bld">অনুসন্ধিং দস্সেস্সতি</span> ‘‘অত্থি ভিক্খৰে’’তিআদিনা। ওরন্তি ৰা অপরভাগো ‘‘ওরতো ভোগং, ওরং পার’’ন্তিআদীসু ৰিয। অথ ৰা হেট্ঠাঅত্থো <span class="bld">ওর</span>-সদ্দো ‘‘ওরং আগমনায যে পচ্চযা, তে ওরম্ভাগিযানি সংযোজনানী’’তিআদীসু ৰিয। সীলঞ্হি সমাধিপঞ্ঞাযো অপেক্খিত্বা অপরভাগো, হেট্ঠাভূতঞ্চ হোতীতি। <span class="bld">সীলমত্তক</span>ন্তি এত্থ <span class="bld">মত্ত</span>-সদ্দো অপ্পকত্থো ৰা ‘‘ভেসজ্জমত্তা’’তিআদীসু (দী॰ নি॰ ১.৪৪৭) ৰিয। ৰিসেসনিৰত্তিঅত্থো ৰা ‘‘অৰিতক্কৰিচারমত্তা ধম্মা (ধ॰ স॰ তিকমাতিকা ৬), মনোমত্তা ধাতু মনোধাতূ’’তি চ আদীসু ৰিয। ‘‘অপ্পমত্তকং, ওরমত্তক’’ন্তি পদদ্বযেন সামঞ্ঞতো ৰুত্তোযেৰ হি অত্থো সীলমত্তকন্তি ৰিসেসৰসেন ৰুত্তো। অথ ৰা সীলেনপি তদেকদেসস্সেৰ <a name="P1.0081"></a> সঙ্গহণত্থং <a name="M1.0063"></a> অপ্পকত্থৰাচকো, ৰিসেসনিৰত্তিঅত্থো এৰ ৰা ‘‘সীলমত্তক’’ন্তি এত্থ <span class="bld">মত্ত</span>-সদ্দো ৰুত্তো। তথা হি ইন্দ্রিযসংৰরপচ্চযসন্নিস্সিতসীলানি ইধ দেসনং অনারুল়্হানি। ন হি তানি পাতিমোক্খআজীৰপারিসুদ্ধিসীলানি ৰিয সব্বপুথুজ্জনেসু পাকটানীতি। <span class="bld">‘‘উস্সাহং কত্বা’’</span>তি এতেন <span class="bld">‘‘ৰদমানো’’</span>তি এত্থ সত্তিঅত্থং মান-সদ্দং দস্সেতি।</p>
<p class="bodytext">অলঙ্করণং ৰিভূসনং <span class="bld">অলঙ্কারো,</span> কুণ্ডলাদিপসাধনং ৰা। ঊনট্ঠানপূরণং <span class="bld">মণ্ডনং। মণ্ডনে</span>তি মণ্ডনহেতু। অথ ৰা মণ্ডতীতি মণ্ডনো, মণ্ডনজাতিকো পুরিসো। বহুৰচনত্থে চ ইদং একৰচনং, মণ্ডনসীলেসূতি অত্থো। <span class="bld">পরিপূরকারী</span>তি এত্থ <span class="bld">ইতি</span>-সদ্দো আদিঅত্থো, পকারত্থো ৰা, তেন সকলম্পি সীলথোমন সুত্তং দস্সেতি। <span class="bld">চন্দন</span>ন্তি চন্দনসহচরণতো চন্দনগন্ধো, তথা <span class="bld">তগরা</span>দীসুপি। <span class="bld">সতঞ্চ গন্ধো</span>তি এত্থ গন্ধো ৰিযাতি গন্ধোতি ৰুত্তো সীলনিবন্ধনো থুতিঘোসো। সীলঞ্হি কিত্তিযা নিমিত্তং। যথাহ ‘‘সীলৰতো সীলসম্পন্নস্স কল্যাণো কিত্তিসদ্দো অব্ভুগ্গচ্ছতী’’তি <a name="V1.0057"></a> (দী॰ নি॰ ২.১৫০; অ॰ নি॰ ৫.২১৩; মহাৰ॰ ২৮৫)। <span class="bld">পৰাযতী</span>তি পকাসতি। গন্ধাৰ <span class="bld">গন্ধজাতা।</span></p>
<p class="bodytext">‘‘অপ্পকং বহুক’’ন্তি ইদং পারাপারং ৰিয অঞ্ঞমঞ্ঞং উপনিধায ৰুচ্চতীতি আহ <span class="bld">‘‘উপরিগুণে উপনিধাযা’’</span>তি। <span class="bld">সীলঞ্হী</span>তি এত্থ <span class="bld">হি</span>-সদ্দো হেতুঅত্থো, তেন ইদং দস্সেতি ‘‘যস্মা সীলং কিঞ্চাপি পতিট্ঠাভাৰেন সমাধিস্স বহুকারং, পভাৰাদিগুণৰিসেসে পনস্স উপনিধায কলম্পি ন উপেতি, তথা সমাধি চ পঞ্ঞাযা’’তি। তেনেৰাহ <span class="bld">‘‘তস্মা’’</span>তিআদি। ইদানি ‘‘কথ’’ন্তি পুচ্ছিত্বা সমাধিস্স আনুভাৰং ৰিত্থারতো ৰিভাৰেতি। <span class="bld">‘‘অভি…পে॰…</span> <a name="P1.0082"></a> <span class="bld">মূলে’’</span>তি ইদং যমকপাটিহারিযস্স সুপাকটভাৰদস্সনত্থং, অঞ্ঞেহি বোধিমূলঞাতিসমাগমাদীসু কতপাটিহারিযেহি ৰিসেসনত্থঞ্চ ৰুত্তং। যমকপাটিহারিযকরণত্থায হি ভগৰতো চিত্তে উপ্পন্নে তদনুচ্ছৰিকং ঠানং ইচ্ছিতব্বন্তি রতনমণ্ডপাদি সক্কস্স দেৰরঞ্ঞো আণায ৰিস্সকম্মুনা নিম্মিতন্তি ৰদন্তি, ভগৰতাৰ নিম্মিতন্তি অপরে। ‘‘যো কোচি এৰরূপং পাটিহারিযং কাতুং সমত্থো অত্থি চে, আগচ্ছতূ’’তি চোদনাসদিসত্তা ৰুত্তং <span class="bld">‘‘অত্তাদানপরিদীপন’’</span>ন্তি। তত্থ <span class="bld">অত্তাদানং</span> অনুযোগো, তিত্থিযানং তথা <a name="M1.0064"></a> কাতুং অসমত্থত্তা, ‘‘করিস্সামা’’তি পুব্বে উট্ঠিতত্তা <span class="bld">তিত্থিযপরিমদ্দনং। </span></p>
<p class="bodytext"><span class="bld">উপরিমকাযতো</span>তিআদি পটিসম্ভিদামগ্গে (পটি॰ ম॰ ১.১১৬)।</p>
<p class="bodytext">তত্থাযং পাল়িসেসো –</p>
<p class="indent">‘‘হেট্ঠিমকাযতো অগ্গিক্খন্ধো পৰত্ততি, উপরিমকাযতো উদকধারা পৰত্ততি। পুরত্থিমকাযতো অগ্গি, পচ্ছিমকাযতো উদকং। পচ্ছিমকাযতো অগ্গি, পুরত্থিমকাযতো উদকং। দক্খিণঅক্খিতো অগ্গি, ৰামঅক্খিতো উদকং। ৰামঅক্খিতো অগ্গি, দক্খিণঅক্খিতো উদকং। দক্খিণকণ্ণসোততো অগ্গি, ৰামকণ্ণসোততো উদকং। ৰামকণ্ণসোততো অগ্গি, দক্খিণকণ্ণসোততো উদকং। দক্খিণনাসিকাসোততো অগ্গি, ৰামনাসিকাসোততো উদকং। ৰামনাসিকাসোততো অগ্গি, দক্খিণনাসিকাসোততো উদকং। দক্খিণঅংসকূটতো অগ্গি, ৰামঅংসকূটতো উদকং। ৰামঅংসকূটতো অগ্গি, দক্খিণঅংসকূটতো উদকং। দক্খিণহত্থতো অগ্গি, ৰামহত্থতো উদকং। ৰামহত্থতো অগ্গি, দক্খিণহত্থতো উদকং। দক্খিণপস্সতো অগ্গি, ৰামপস্সতো উদকং। ৰামপস্সতো অগ্গি, দক্খিণপস্সতো উদকং। দক্খিণপাদতো অগ্গি <a name="V1.0058"></a>, ৰামপাদতো উদকং। ৰামপাদতো অগ্গি, দক্খিণপাদতো উদকং। অঙ্গুলঙ্গুলেহি অগ্গি, অঙ্গুলন্তরিকাহি উদকং <a name="P1.0083"></a>। অঙ্গুলন্তরিকাহি অগ্গি, অঙ্গুলঙ্গুলেহি উদকং। একেকলোমতো অগ্গি, একেকলোমতো উদকং। লোমকূপতো লোমকূপতো অগ্গিক্খন্ধো পৰত্ততি, লোমকূপতো লোমকূপতো উদকধারা পৰত্ততী’’তি (পটি॰ ম॰ ১.১১৬)।</p>
<p class="unindented">অট্ঠকথাযং পন ‘‘একেকলোমকূপতো’’তি আগতং।</p>
<p class="bodytext"><span class="bld">‘‘ছন্নং ৰণ্ণানন্তি আদিনযপ্পৰত্ত’’</span>ন্তি এত্থাপি নীলানং পীতকানং লোহিতকানং ওদাতানং মঞ্জিট্ঠানং পভস্সরানন্তি অযং পাল়িসেসো। <span class="bld">‘‘সুৰণ্ণৰণ্ণা রস্মিযো’’</span>তি ইদং তাসং যেভুয্যতায ৰুত্তং। <span class="bld">ৰিত্থারেতব্ব</span>ন্তি এত্থাপি <a name="M1.0065"></a> ‘‘সত্থা তিট্ঠতি, নিম্মিতো চঙ্কমতি ৰা নিসীদতি ৰা সেয্যং ৰা কপ্পেতী’’তিআদিনা চতূসু ইরিযাপথেসু একেকমূলকা সত্থুৰসেন চত্তারো, নিম্মিতৰসেন চত্তারোতি সব্বেৰ অট্ঠ ৰারে ৰিত্থারেতব্বং।</p>
<p class="bodytext"><span class="bld">মধুপাযাস</span>ন্তি মধুসিত্তং পাযাসং। অত্তা মিত্তো মজ্ঝত্তো ৰেরীতি চতূসু সীমসম্ভেদৰসেন <span class="bld">চতুরঙ্গসমন্নাগতং মেত্তাকম্মট্ঠানং।</span> ‘‘চতুরঙ্গসমন্নাগত’’ন্তি ইদং পন ‘‘ৰীরিযাধিট্ঠান’’ন্তি এতেনাপি যোজেতব্বং। তত্থ ‘‘কামং তচো চ ন্হারু চা’’তিআদিপাল়ি (ম॰ নি॰ ২.১৮৪; সং॰ নি॰ ২.২২; অ॰ নি॰ ২.৫; অ॰ নি॰ ৮.১৩; মহানি॰ ১৯৬) ৰসেন চতুরঙ্গসমন্নাগততা ৰেদিতব্বা। ‘‘কিচ্ছং ৰতাযং লোকো আপন্নো’’তিআদিনা (দী॰ নি॰ ২.৫৭; সং॰ নি॰ ২.৪) জরামরণমুখেন <span class="bld">পচ্চযাকারে ঞাণং ওতারেত্বা। আনাপানচতুত্থজ্ঝান</span>ন্তি এত্থাপি ‘‘সব্ববুদ্ধানং আচিণ্ণ’’ন্তি পদং ৰিভত্তিৰিপরিণামং কত্বা যোজেতব্বং। তম্পি হি সব্ববুদ্ধানং আচিণ্ণমেৰাতি ৰদন্তি। ছত্তিংসকোটিসতসহস্সমুখেন মহাৰজিরঞাণগব্ভং গণ্হাপেন্তো <span class="bld">ৰিপস্সনং</span> <span class="bld">ৰড্ঢেত্বা।</span> দ্বত্তিংসদোণগণ্হনপ্পমাণং <a name="P1.0084"></a> কুণ্ডং <span class="bld">কোলম্বো।</span> দরিভাগো <span class="bld">কন্দরো।</span> চক্কৰাল়পাদেসু মহাসমুদ্দো <span class="bld">চক্কৰাল়মহাসমুদ্দো।</span></p>
<p class="bodytext"><span class="bld">‘‘দুৰে পুথুজ্জনা’’</span>তিআদি পুথুজ্জনে লব্ভমানৰিভাগদস্সনত্থং ৰুত্তং, ন মূলপরিযাযৰণ্ণনাদীসু ৰিয পুথুজ্জনৰিসেসনিদ্ধারণত্থং। সব্বোপি হি পুথুজ্জনো ভগৰতো উপরি গুণে ৰিভাৰেতুং ন সক্কোতি, তিট্ঠতু পুথুজ্জনো, সাৰকপচ্চেকবুদ্ধানম্পি অৰিসযা বুদ্ধগুণা। তথা হি ৰক্খতি ‘‘সোতাপন্না’’তিআদি (দী॰ নি॰ অট্ঠ॰ ১.৮)। ৰাচুগ্গতকরণং <span class="bld">উগ্গহো।</span> অত্থপরিপুচ্ছনং <span class="bld">পরিপুচ্ছা।</span> অট্ঠকথাৰসেন অত্থস্স সৰনং <span class="bld">সৰনং।</span> ব্যঞ্জনত্থানং <a name="V1.0059"></a> সুনিক্খেপসুদস্সনেন ধম্মস্স পরিহরণং <span class="bld">ধারণং।</span> এৰং সুতধাতপরিচিতানং মনসানুপেক্খনং <span class="bld">পচ্চৰেক্খণং।</span> বহূনং নানপ্পকারানং কিলেসানং সক্কাযদিট্ঠিযা চ অৰিহতত্তা তা জনেন্তি, তাহি ৰা জনিতাতি <span class="bld">পুথুজ্জনা।</span> অৰিঘাতমেৰ ৰা <span class="bld">জন</span>-সদ্দো ৰদতি। <span class="bld">পুথু সত্থারানং মুখুল্লোকিকা</span>তি এত্থ পুথূ জনা সত্থুপটিঞ্ঞা এতেসন্তি <span class="bld">পুথুজ্জনা</span>তি ৰচনত্থো। <span class="bld">পুথু…পে॰… অৰুট্ঠিতা</span>তি এত্থ জনেতব্বা, জাযন্তি ৰা এত্থাতি জনা, গতিযো। পুথূ জনা এতেসন্তি <span class="bld">পুথুজ্জনা।</span> ইতো পরে জাযন্তি এতেহীতি জনা, অভিসঙ্খারাদযো। তে এতেসং পুথূ ৰিজ্জন্তীতি <span class="bld">পুথুজ্জনা।</span> অভিসঙ্খরণাদি অত্থো এৰ ৰা <span class="bld">জন</span>-সদ্দো দট্ঠব্বো। কামরাগভৰরাগদিট্ঠিঅৰিজ্জা <span class="bld">ওঘা।</span> রাগগ্গিআদযো <a name="M1.0066"></a> <span class="bld">সন্তাপা।</span> তেযেৰ, সব্বেপি ৰা কিলেসা <span class="bld">পরিল়াহা। পুথু পঞ্চসু কামগুণেসু রত্তা</span>তি এত্থ <a name="P1.0085"></a> জাযতীতি জনো, রাগো গেধোতি এৰং আদিকো। পুথু জনো এতেসন্তি <span class="bld">পুথুজ্জনা,</span> পুথূসু ৰা জনা জাতা রত্তাতি এৰং রাগাদিঅত্থো এৰ ৰা <span class="bld">জন</span>-সদ্দো দট্ঠব্বো। <span class="bld">পলিবুদ্ধা</span>তি সম্বুদ্ধা, উপদ্দুতা ৰা। <span class="bld">‘‘পুথূনং গণনপথমতীতান’’</span>ন্তিআদিনা পুথূ জনা <span class="bld">পুথুজ্জনা</span>তি দস্সেতি।</p>
<p class="bodytext">যেহি গুণৰিসেসেহি নিমিত্তভূতেহি ভগৰতি <span class="bld">তথাগত</span>-সদ্দো পৰত্তো, তংদস্সনত্থং <span class="bld">‘‘অট্ঠহি কারণেহি ভগৰা তথাগতো’’</span>তিআদিমাহ। গুণনেমিত্তকানেৰ হি ভগৰতো সব্বানি নামানি। যথাহ –</p>
<p class="gatha1">‘‘অসঙ্খ্যেয্যানি নামানি, সগুণেন মহেসিনো।</p>
<p class="gathalast">গুণেন নামমুদ্ধেয্যং, অপি নামসহস্সতো’’তি॥ (ধ॰ স॰ অট্ঠ॰ ১৩১৩; উদা॰ অট্ঠ॰ ৫৩; পটি॰ ম॰ অট্ঠ॰ ১.১.৭৬)।</p>
<p class="bodytext"><span class="bld">তথা আগতো</span>তি এত্থ আকারনিযমনৰসেন ওপম্মসম্পটিপাদনত্থো <span class="bld">তথা</span>-সদ্দো। সামঞ্ঞজোতনায ৰিসেসাৰট্ঠানতো পটিপদাগমনত্থো <span class="bld">আগত</span>-সদ্দো, ন ঞাণগমনত্থো ‘‘তথলক্খণং আগতো’’তিআদীসু (দী॰ নি॰ অট্ঠ॰ ১.৭; ম॰ নি॰ অট্ঠ॰ ১.১২; সং॰ নি॰ অট্ঠ॰ ২.৪.৭৮; অ॰ নি॰ অট্ঠ॰ ১.১.১৭০; উদা॰ অট্ঠ॰ ১৮; পটি॰ ম॰ অট্ঠ॰ ১.১.৩৭; থেরগা॰ অট্ঠ॰ ১.৩; ইতিৰু॰ অট্ঠ॰ ৩৮; মহানি॰ অট্ঠ॰ ১৪) ৰিয, নাপি কাযগমনাদিঅত্থো ‘‘আগতো খো মহাসমণো, মাগধানং গিরিব্বজ’’ন্তিআদীসু (মহাৰ॰ ৬২) ৰিয। তত্থ যদাকারনিযমনৰসেন ওপম্মসম্পটিপাদনত্থো তথা-সদ্দো, তং করুণাপধানত্তা মহাকরুণামুখেন পুরিমবুদ্ধানং আগমনপটিপদং উদাহরণৰসেন সামঞ্ঞতো দস্সেন্তো যংতংসদ্দানং একন্তসম্বন্ধভাৰতো <span class="bld">‘‘যথা সব্বলোক…পে॰… আগতা’’</span>তি আহ। তং পন <a name="V1.0060"></a> পটিপদং মহাপদানসুত্তাদীসু (দী॰ নি॰ ২.৪) সম্বহুলনিদ্দেসেন সুপাকটানং আসন্নানঞ্চ ৰিপস্সীআদীনং ছন্নং সম্মাসম্বুদ্ধানং ৰসেন নিদস্সেন্তো <span class="bld">‘‘যথা ৰিপস্সী ভগৰা’’</span>তিআদিমাহ। তত্থ <span class="bld">যেন</span> <a name="P1.0086"></a> <span class="bld">অভিনীহারেনা</span>তি মনুস্সত্তলিঙ্গসম্পত্তিহেতুসত্থারদস্সনপব্বজ্জাঅভিঞ্ঞাদিগুণসম্পত্তিঅধিকারছন্দানং ৰসেন অট্ঠঙ্গসমন্নাগতেন কাযপ্পণিধানমহাপণিধানেন <a name="M1.0067"></a>। সব্বেসঞ্হি বুদ্ধানং কাযপ্পণিধানং ইমিনাৰ অভিনীহারেন সমিজ্ঝতীতি। এৰং মহাভিনীহারৰসেন ‘‘তথাগতো’’তি পদস্স অত্থং দস্সেত্বা ইদানি পারমীপূরণৰসেন দস্সেতুং <span class="bld">‘‘যথা ৰিপস্সী ভগৰা…পে॰… কস্সপো ভগৰা দানপারমিং পূরেত্বা’’</span>তিআদিমাহ।</p>
<p class="bodytext">এত্থ চ সুত্তন্তিকানং মহাবোধিযানপটিপদায কোসল্লজননত্থং পারমীসু অযং ৰিত্থারকথা – কা পনেতা পারমিযো? কেনট্ঠেন পারমিযো? কতিৰিধা চেতা? কো তাসং কমো? কানি লক্খণরসপচ্চুপট্ঠানপদট্ঠানানি? কো পচ্চযো? কো সংকিলেসো? কিং ৰোদানং? কো পটিপক্খো? কা পটিপত্তি? কো ৰিভাগো? কো সঙ্গহো? কো সম্পাদনূপাযো? কিত্তকেন কালেন সম্পাদনং? কো আনিসংসো? কিং চেতাসং ফলন্তি?</p>
<p class="bodytext">তত্রিদং ৰিস্সজ্জনং – <span class="bld">কা পনেতা পারমিযো</span>তি। তণ্হামানাদীহি অনুপহতা করুণূপাযকোসল্লপরিগ্গহিতা দানাদযো গুণা পারমিযো।</p>
<p class="bodytext"><span class="bld">কেনট্ঠেন পারমিযো</span>তি দানসীলাদিগুণৰিসেসযোগেন <a name="P1.0087"></a> সত্তুত্তমতায পরমা মহাসত্তা বোধিসত্তা, তেসং ভাৰো, কম্মং ৰা পারমী, দানাদিকিরিযা। অথ ৰা পরতীতি পরমো, দানাদিগুণানং পূরকো পালকো চ বোধিসত্তো। পরমস্স অযং, পরমস্স ৰা ভাৰো, কম্মং ৰা পারমী, দানাদিকিরিযাৰ। অথ ৰা পরং সত্তং অত্তনি মৰতি বন্ধতি গুণৰিসেসযোগেন, পরং ৰা অধিকতরং মজ্জতি সুজ্ঝতি সংকিলেসমলতো, পরং ৰা সেট্ঠং নিব্বানং ৰিসেসেন মযতি গচ্ছতি, পরং ৰা লোকং পমাণভূতেন ঞাণৰিসেসেন ইধলোকং ৰিয মুনাতি পরিচ্ছিন্দতি, পরং ৰা অতিৰিয সীলাদিগুণগণং অত্তনো সন্তানে মিনোতি পক্খিপতি, পরং ৰা অত্তভূততো ধম্মকাযতো অঞ্ঞং, পটিপক্খং ৰা তদনত্থকরং কিলেসচোরগণং মিনাতি হিংসতীতি পরমো, মহাসত্তো। ‘‘পরমস্স অয’’ন্তিআদি ৰুত্তনযেনেৰ যোজেতব্বং। পারে ৰা নিব্বানে মজ্জতি সুজ্ঝতি সত্তে চ সোধেতি, তত্থ ৰা সত্তে মৰতি বন্ধতি যোজেতি, তং ৰা মযতি গচ্ছতি গমেতি চ, মুনাতি ৰা তং <a name="M1.0068"></a> যাথাৰতো, তত্থ ৰা সত্তে মিনোতি পক্খিপতি, কিলেসারিং ৰা সত্তানং <a name="V1.0061"></a> তত্থ মিনাতি হিংসতীতি পারমী, মহাপুরিসো। তস্স ভাৰো, কম্মং ৰা পারমিতা, দানাদিকিরিযাৰ। ইমিনা নযেন পারমীনং সদ্দত্থো ৰেদিতব্বো।</p>
<p class="bodytext"><span class="bld">কতিৰিধা</span>তি সঙ্খেপতো দসৰিধা, তা পন <span class="bld">পাল়িযং</span> সরূপতো আগতাযেৰ। যথাহ –</p>
<p class="indent">‘‘ৰিচিনন্তো তদা দক্খিং, পঠমং দানপারমি’’ন্তিআদি (বু॰ ৰং॰ ১১৬)।</p>
<p class="bodytext">যথা চাহ –</p>
<p class="indent">‘‘কতি <a name="P1.0088"></a> নু খো ভন্তে বুদ্ধকারকা ধম্মা? দস খো সারিপুত্ত বুদ্ধকারকা ধম্মা। কতমে দস? দানং খো সারিপুত্ত বুদ্ধকারকো ধম্মো, সীলং নেক্খম্মং পঞ্ঞা ৰীরিযং খন্তি সচ্চমধিট্ঠানং মেত্তা উপেক্খা বুদ্ধকারকো ধম্মো, ইমে খো সারিপুত্ত দস বুদ্ধকারকা ধম্মাতি। ইদমৰোচ ভগৰা, ইদং ৰত্বান সুগতো অথাপরং এতদৰোচ সত্থা –</p>
<p class="gatha1">‘দানং সীলঞ্চ নেক্খম্মং, পঞ্ঞা ৰীরিযেন পঞ্চমং।</p>
<p class="gathalast">খন্তি সচ্চং অধিট্ঠানং, মেত্তুপেক্খাতি তে দসা’তি’’॥</p>
<p class="bodytext">কেচি পন ‘‘ছব্বিধা’’তি ৰদন্তি, তং এতাসং সঙ্গহৰসেন ৰুত্তং। সো পন সঙ্গহো পরতো আৰিভৰিস্সতি।</p>
<p class="bodytext"><span class="bld">কো তাসং কমো</span>তি এত্থ <span class="bld">কমো</span> নাম দেসনাক্কমো, সো চ পঠমসমাদানহেতুকো, সমাদানং পৰিচযহেতুকং, ইতি যথা আদিম্হি পৰিচিতা সমাদিন্না চ, তথা দেসিতা। তত্থ চ দানং সীলস্স বহূপকারং সুকরঞ্চাতি তং আদিম্হি ৰুত্তং। দানং সীলপরিগ্গহিতং মহপ্ফলং হোতি মহানিসংসন্তি দানানন্তরং সীলং ৰুত্তং। সীলং নেক্খম্মপরিগ্গহিতং, নেক্খম্মং পঞ্ঞাপরিগ্গহিতং, পঞ্ঞা ৰীরিযপরিগ্গহিতা, ৰীরিযং খন্তিপরিগ্গহিতং, খন্তি সচ্চপরিগ্গহিতা, সচ্চং অধিট্ঠানপরিগ্গহিতং, অধিট্ঠানং মেত্তাপরিগ্গহিতং, মেত্তা উপেক্খাপরিগ্গহিতা মহপ্ফলা হোতি মহানিসংসাতি মেত্তানন্তরং উপেক্খা ৰুত্তা। উপেক্খা পন করুণাপরিগ্গহিতা, করুণা চ উপেক্খাপরিগ্গহিতাতি ৰেদিতব্বা। কথং পন মহাকারুণিকা বোধিসত্তা সত্তেসু উপেক্খকা হোন্তীতি? উপেক্খিতব্বযুত্তেসু কঞ্চি কালং উপেক্খকা <a name="M1.0069"></a> হোন্তি, ন <a name="V1.0062"></a> পন সব্বত্থ, সব্বদা চাতি কেচি। অপরে পন ন সত্তেসু উপেক্খকা, সত্তকতেসু পন ৰিপ্পকারেসু উপেক্খকা হোন্তীতি।</p>
<p class="bodytext">অপরো <a name="P1.0089"></a> নযো – পচুরজনেসুপি পৰত্তিযা সব্বসত্তসাধারণত্তা, অপ্পফলত্তা, সুকরত্তা চ আদিম্হি <span class="bld">দানং</span> ৰুত্তং। সীলেনদাযকপটিগ্গাহকসুদ্ধিতো, পরানুগ্গহং ৰত্বা পরপীল়ানিৰত্তিৰচনতো, কিরিযধম্মং ৰত্বা অকিরিযধম্মৰচনতো, ভোগসম্পত্তিহেতুং ৰত্বা ভৰসম্পত্তিহেতুৰচনতো চ দানস্স অনন্তরং <span class="bld">সীলং</span> ৰুত্তং। নেক্খম্মেন সীলসম্পত্তিসিদ্ধিতো, কাযৰচীসুচরিতং ৰত্বা মনোসুচরিতৰচনতো, ৰিসুদ্ধসীলস্স সুখেনেৰ ঝানসমিজ্ঝনতো, কম্মাপরাধপ্পহানেন পযোগসুদ্ধিং ৰত্বা কিলেসাপরাধপ্পহানেন আসযসুদ্ধিৰচনতো, ৰীতিক্কমপ্পহানেন চিত্তস্স পরিযুট্ঠানপ্পহানৰচনতো চ সীলস্স অনন্তরং <span class="bld">নেক্খম্মং</span> ৰুত্তং। পঞ্ঞায নেক্খম্মস্স সিদ্ধিপরিসুদ্ধিতো, ঝানাভাৰে পঞ্ঞাভাৰৰচনতো। সমাধিপদট্ঠানা হি পঞ্ঞা, পঞ্ঞাপচ্চুপট্ঠানো চ সমাধি। সমথনিমিত্তং ৰত্বা উপেক্খানিমিত্তৰচনতো, পরহিতজ্ঝানেন পরহিতকরণূপাযকোসল্লৰচনতো চ নেক্খম্মস্স অনন্তরং <span class="bld">পঞ্ঞা</span> ৰুত্তা। ৰীরিযারম্ভেন পঞ্ঞাকিচ্চসিদ্ধিতো, সত্তসুঞ্ঞতাধম্মনিজ্ঝানক্খন্তিং ৰত্বা সত্তহিতায আরম্ভস্স অচ্ছরিযতাৰচনতো, উপেক্খানিমিত্তং ৰত্বা পগ্গহনিমিত্তৰচনতো, নিসম্মকারিতং ৰত্বা উট্ঠানৰচনতো চ। নিসম্মকারিনো হি উট্ঠানং ফলৰিসেসমাৰহতীতি পঞ্ঞায অনন্তরং <span class="bld">ৰীরিযং</span> ৰুত্তং।</p>
<p class="bodytext">ৰীরিযেন তিতিক্খাসিদ্ধিতো। ৰীরিযৰা হি আরদ্ধৰীরিযত্তা সত্তসঙ্খারেহি উপনীতং দুক্খং অভিভুয্য ৰিহরতি ৰীরিযস্স তিতিক্খালঙ্কারভাৰতো। ৰীরিযৰতো হি তিতিক্খা সোভতি। পগ্গহনিমিত্তং ৰত্বা সমথনিমিত্তৰচনতো, অচ্চারম্ভেন উদ্ধচ্চদোসপ্পহানৰচনতো। ধম্মনিজ্ঝানক্খন্তিযা হি উদ্ধচ্চদোসো পহীযতি। ৰীরিযৰতো সাতচ্চকরণৰচনতো। খন্তিবহুলো হি অনুদ্ধতো সাতচ্চকারী হোতি। অপ্পমাদৰতো পরহিতকিরিযারম্ভে <a name="P1.0090"></a> পচ্চুপকারতণ্হাভাৰৰচনতো। যাথাৰতো ধম্মনিজ্ঝানে হি সতি তণ্হা ন হোতি। পরহিতারম্ভে পরমেপি পরকতদুক্খসহনভাৰৰচনতো চ ৰীরিযস্স অনন্তরং <span class="bld">খন্তি</span> ৰুত্তা <a name="M1.0070"></a>। সচ্চেন খন্তিযা চিরাধিট্ঠানতো, অপকারিনো অপকারখন্তিং ৰত্বা তদুপকারকরণে অৰিসংৰাদৰচনতো, খন্তিযা অপৰাদৰাচাৰিকম্পনেন ভূতৰাদিতায অৰিজহনৰচনতো, সত্তসুঞ্ঞতাধম্মনিজ্ঝানক্খন্তিং ৰত্বা তদুপব্রূহিতঞাণসচ্চৰচনতো চ খন্তিযা অনন্তরং <span class="bld">সচ্চং</span> ৰুত্তং। অধিট্ঠানেন সচ্চসিদ্ধিতো। অচলাধিট্ঠানস্স হি ৰিরতি সিজ্ঝতি। অৰিসংৰাদিতং ৰত্বা তত্থ অচলভাৰৰচনতো। সচ্চসন্ধো হি দানাদীসু পটিঞ্ঞানুরূপং নিচ্চলোৰ <a name="V1.0063"></a> পৰত্ততি। ঞাণসচ্চং ৰত্বা সম্ভারেসু পৰত্তিনিট্ঠাপনৰচনতো। যথাভূতঞাণৰা হি বোধিসম্ভারেসু অধিতিট্ঠতি, তে চ নিট্ঠাপেতি পটিপক্খেহি অকম্পিযভাৰতোতি সচ্চস্স অনন্তরং <span class="bld">অধিট্ঠানং</span> ৰুত্তং। মেত্তায পরহিতকরণসমাদানাধিট্ঠানসিদ্ধিতো, অধিট্ঠানং ৰত্বা হিতূপসংহারৰচনতো। বোধিসম্ভারে হি অধিতিট্ঠমানো মেত্তাৰিহারী হোতি। অচলাধিট্ঠানস্স সমাদানাৰিকোপনতো, সমাদানসম্ভৰতো চ অধিট্ঠানস্স অনন্তরং <span class="bld">মেত্তা</span> ৰুত্তা। উপেক্খায মেত্তাৰিসুদ্ধিতো, সত্তেসু হিতূপসংহারং ৰত্বা তদপরাধেসু উদাসীনতাৰচনতো, মেত্তাভাৰনং ৰত্বা তন্নিস্সন্দভাৰনাৰচনতো, ‘‘হিতকামসত্তেপি উপেক্খকো’’তি অচ্ছরিযগুণভাৰৰচনতো চ মেত্তায অনন্তরং <span class="bld">উপেক্খা</span> ৰুত্তাতি এৰমেতাসং কমো ৰেদিতব্বো।</p>
<p class="bodytext"><span class="bld">কানি লক্খণরসপচ্চুপট্ঠানপদট্ঠানানী</span>তি? এত্থ <a name="P1.0091"></a> অৰিসেসেন তাৰ সব্বাপি পারমিযো পরানুগ্গহলক্খণা, পরেসং উপকারকরণরসা, অৰিকম্পনরসা ৰা, হিতেসিতাপচ্চুপট্ঠানা, বুদ্ধত্তপচ্চুপট্ঠানা ৰা, মহাকরুণাপদট্ঠানা, করুণূপাযকোসল্লপদট্ঠানা ৰা।</p>
<p class="bodytext">ৰিসেসেন পন যস্মা করুণূপাযকোসল্লপরিগ্গহিতা অত্তুপকরণপরিচ্চাগচেতনা <span class="bld">দানপারমিতা।</span> করুণূপাযকোসল্লপরিগ্গহিতং কাযৰচীসুচরিতং অত্থতো অকত্তব্বৰিরতি, কত্তব্বকরণচেতনাদযো চ <span class="bld">সীলপারমিতা।</span> করুণূপাযকোসল্লপরিগ্গহিতো আদীনৰদস্সনপুব্বঙ্গমো কামভৰেহি নিক্খমনচিত্তুপ্পাদো <span class="bld">নেক্খম্মপারমিতা।</span> করুণূপাযকোসল্লপরিগ্গহিতো ধম্মানং সামঞ্ঞৰিসেসলক্খণাৰবোধো <span class="bld">পঞ্ঞাপারমিতা।</span> করুণূপাযকোসল্লপরিগ্গহিতো কাযচিত্তেহি পরহিতারম্ভো <span class="bld">ৰীরিযপারমিতা।</span> করুণূপাযকোসল্লপরিগ্গহিতং সত্তসঙ্খারাপরাধসহনং অদোসপ্পধানো তদাকারপ্পৰত্তো চিত্তুপ্পাদো <span class="bld">খন্তিপারমিতা</span> <a name="M1.0071"></a>। করুণূপাযকোসল্লপরিগ্গহিতং ৰিরতিচেতনাদিভেদং অৰিসংৰাদনং <span class="bld">সচ্চপারমিতা।</span> করুণূপাযকোসল্লপরিগ্গহিতং অচলসমাদানাধিট্ঠানং তদাকারপ্পৰত্তো চিত্তুপ্পাদো <span class="bld">অধিট্ঠানপারমিতা।</span> করুণূপাযকোসল্লপরিগ্গহিতো লোকস্স হিতূপসংহারো অত্থতো অব্যাপাদো <span class="bld">মেত্তাপারমিতা।</span> করুণূপাযকোসল্লপরিগ্গহিতা অনুনযপটিঘৰিদ্ধংসিনী ইট্ঠানিট্ঠেসু সত্তসঙ্খারেসু সমপ্পৰত্তি <span class="bld">উপেক্খাপারমিতা।</span></p>
<p class="bodytext">তস্মা পরিচ্চাগলক্খণং <span class="bld">দানং,</span> দেয্যধম্মে লোভৰিদ্ধংসনরসং, অনাসত্তিপচ্চুপট্ঠানং, ভৰৰিভৰসম্পত্তিপচ্চুপট্ঠানং ৰা, পরিচ্চজিতব্বৰত্থুপদট্ঠানং। সীলনলক্খণং <span class="bld">সীলং,</span> সমাধানলক্খণং, পতিট্ঠানলক্খণঞ্চাতি ৰুত্তং হোতি। দুস্সীল্যৰিদ্ধংসনরসং, অনৰজ্জরসং ৰা, সোচেয্যপচ্চুপট্ঠানং, হিরোত্তপ্পপদট্ঠানং। কামতো ভৰতো চ নিক্খমনলক্খণং <span class="bld">নেক্খম্মং,</span> তদাদীনৰৰিভাৰনরসং <a name="V1.0064"></a>, ততো এৰ ৰিমুখভাৰপচ্চুপট্ঠানং, সংৰেগপদট্ঠানং <a name="P1.0092"></a>। যথাসভাৰপটিৰেধলক্খণা <span class="bld">পঞ্ঞা,</span> অক্খলিতপটিৰেধলক্খণা ৰা কুসলিস্সাসখিত্তউসুপটিৰেধো ৰিয, ৰিসযোভাসনরসা পদীপো ৰিয, অসম্মোহপচ্চুপট্ঠানা অরঞ্ঞগতসুদেসকো ৰিয, সমাধিপদট্ঠানা, চতুসচ্চপদট্ঠানা ৰা। উস্সাহলক্খণং <span class="bld">ৰীরিযং,</span> উপত্থম্ভনরসং, অসংসীদনপচ্চুপট্ঠানং, ৰীরিযারম্ভৰত্থু (অ॰ নি॰ ৮.৮০) পদট্ঠানং, সংৰেগপদট্ঠানং ৰা। খমনলক্খণা <span class="bld">খন্তি,</span> ইট্ঠানিট্ঠসহনরসা, অধিৰাসনপচ্চুপট্ঠানা, অৰিরোধপচ্চুপট্ঠানা ৰা, যথাভূতদস্সনপদট্ঠানা। অৰিসংৰাদনলক্খণং <span class="bld">সচ্চং,</span> যাথাৰৰিভাৰনরসং [যথাসভাৰৰিভাৰনরসং (চরিযা॰ অট্ঠ॰ পকিণ্ণককথায)], সাধুতাপচ্চুপট্ঠানং, সোরচ্চপদট্ঠানং। বোধিসম্ভারেসু অধিট্ঠানলক্খণং <span class="bld">অধিট্ঠানং,</span> তেসং পটিপক্খাভিভৰনরসং, তত্থ অচলতাপচ্চুপট্ঠানং, বোধিসম্ভারপদট্ঠানং। হিতাকারপ্পৰত্তিলক্খণা <span class="bld">মেত্তা,</span> হিতূপসংহাররসা, আঘাতৰিনযনরসা ৰা, সোম্মভাৰপচ্চুপট্ঠানা, সত্তানং মনাপভাৰদস্সনপদট্ঠানা। মজ্ঝত্তাকারপ্পৰত্তিলক্খণা <span class="bld">উপেক্খা,</span> সমভাৰদস্সনরসা, পটিঘানুনযৰূপসমপচ্চুপট্ঠানা, কম্মস্সকতাপচ্চৰেক্খণপদট্ঠানা। এত্থ চ করুণূপাযকোসল্লপরিগ্গহিততা দানাদীনং পরিচ্চাগাদিলক্খণস্স ৰিসেসনভাৰেন ৰত্তব্বা, যতো তানি পারমীসঙ্খ্যং লভন্তীতি।</p>
<p class="bodytext"><span class="bld">কো</span> <a name="M1.0072"></a> <span class="bld">পচ্চযো</span>তি অভিনীহারো পচ্চযো। যো হি অযং ‘‘মনুস্সত্তং লিঙ্গসম্পত্তী’’তিআদি (বু॰ ৰং॰ ২.৫৯) অট্ঠধম্মসমোধানসম্পাদিতো ‘‘তিণ্ণো তারেয্যং, মুত্তো মোচেয্যং, বুদ্ধো বোধেয্যং, সুদ্ধো সোধেয্যং, দন্তো দমেয্যং, সন্তো সমেয্যং, অস্সত্থো অস্সাসেয্যং, পরিনিব্বুতো পরিনিব্বাপেয্য’’ন্তিআদিনা <a name="P1.0093"></a> (চরিযা॰ অট্ঠ॰ পকিণ্ণককথায) পৰত্তো অভিনীহারো, সো অৰিসেসেন সব্বপারমীনং পচ্চযো। তপ্পৰত্তিযা হি উদ্ধং পারমীনং পৰিচযুপট্ঠানসমাদানাধিট্ঠাননিপ্ফত্তিযো মহাপুরিসানং সম্ভৰন্তি।</p>
<p class="bodytext">যথা চ অভিনীহারো, এৰং মহাকরুণা, উপাযকোসল্লঞ্চ। তত্থ <span class="bld">উপাযকোসল্লং</span> নাম দানাদীনং বোধিসম্ভারভাৰস্স নিমিত্তভূতা পঞ্ঞা, যাহি করুণূপাযকোসল্লতাহি মহাপুরিসানং অত্তসুখনিরপেক্খতা, নিরন্তরং পরহিতকরণপসুততা, সুদুক্করেহিপি মহাবোধিসত্তচরিতেহি ৰিসাদাভাৰো, পসাদসম্বুদ্ধিদস্সনসৰনানুস্সরণাৰত্থাসুপি সত্তানং হিতসুখপটিলাভহেতুভাৰো চ সম্পজ্জতি। তথা হি পঞ্ঞায বুদ্ধভাৰসিদ্ধি, করুণায বুদ্ধকম্মসিদ্ধি। পঞ্ঞায সযং তরতি, করুণায পরে তারেতি। পঞ্ঞায পরদুক্খং পরিজানাতি, করুণায পরদুক্খপটিকারং আরভতি। পঞ্ঞায চ দুক্খে নিব্বিন্দতি, করুণায দুক্খং সম্পটিচ্ছতি। তথা পঞ্ঞায পরিনিব্বানাভিমুখো হোতি, করুণায তং ন পাপুণাতি। তথা করুণায সংসারাভিমুখো হোতি <a name="V1.0065"></a>, পঞ্ঞায তত্র নাভিরমতি। পঞ্ঞায চ সব্বত্থ ৰিরজ্জতি, করুণানুগতত্তা ন চ ন সব্বেসং অনুগ্গহায পৰত্তো, করুণায সব্বেপি অনুকম্পতি, পঞ্ঞানুগতত্তা ন চ ন সব্বত্থ ৰিরত্তচিত্তো। পঞ্ঞায চ অহংকারমমংকারাভাৰো, করুণায আলসিযদীনতাভাৰো। তথা পঞ্ঞাকরুণাহি যথাক্কমং অত্তপরনাথতা, ধীরৰীরভাৰো, অনত্তন্তপঅপরন্তপতা, অত্তহিতপরহিতনিপ্ফত্তি, নিব্ভযাভিংসনকভাৰো, ধম্মাধিপতিলোকাধিপতিতা, কতঞ্ঞুপুব্বকারিভাৰো, মোহতণ্হাৰিগমো, ৰিজ্জাচরণসিদ্ধি, বলৰেসারজ্জনিপ্ফত্তীতি সব্বস্সাপি পারমিতাফলস্স ৰিসেসেন উপাযভাৰতো পঞ্ঞাকরুণা পারমীনং পচ্চযো। ইদঞ্চ দ্বযং পারমীনং ৰিয পণিধানস্সাপি পচ্চযো।</p>
<p class="bodytext">তথা <a name="M1.0073"></a> <a name="P1.0094"></a> উস্সাহউম্মঙ্গঅৰত্থানহিতচরিযা চ পারমীনং পচ্চযোতি ৰেদিতব্বা, যা বুদ্ধভাৰস্স উপ্পত্তিট্ঠানতায <span class="bld">‘‘বুদ্ধভূমিযো’’</span>তি পৰুচ্চন্তি। যথাহ –</p>
<p class="indent">‘‘কতি পন ভন্তে বুদ্ধভূমিযো? চতস্সো খো সারিপুত্ত বুদ্ধভূমিযো। কতমা চতস্সো? উস্সাহো চ হোতি ৰীরিযং, উমঙ্গো চ হোতি পঞ্ঞাভাৰনা, অৰত্থানঞ্চ হোতি অধিট্ঠানং, মেত্তাভাৰনা চ হোতি হিতচরিযা। ইমা খো সারিপুত্ত চতস্সো বুদ্ধভূমিযো’’তি (সু॰ নি॰ অট্ঠ॰ ১.খগ্গৰিসাণসুত্তৰণ্ণনাযম্পি)।</p>
<p class="bodytext">তথা নেক্খম্মপৰিৰেকঅলোভাদোসামোহনিস্সরণপ্পভেদা ছ অজ্ঝাসযা। ৰুত্তঞ্হেতং –</p>
<p class="indent">‘‘নেক্খম্মজ্ঝাসযা চ বোধিসত্তা কামে দোসদস্সাৰিনো, পৰিৰেক…পে॰… সঙ্গণিকায, অলোভ…পে॰… লোভে, অদোস…পে॰… দোসে, অমোহ…পে॰… মোহে, নিস্সরণজ্ঝাসযা চ বোধিসত্তা সব্বভৰেসু দোসদস্সাৰিনো’’তি (ৰিসুদ্ধি॰ অট্ঠ॰ ১.৪৯ ৰাক্যখন্ধেপি)।</p>
<p class="bodytext">তস্মা এতে বোধিসত্তানং ছ অজ্ঝাসযা দানাদীনং পচ্চযাতি ৰেদিতব্বা। ন হি লোভাদীসু আদীনৰদস্সনেন, অলোভাদিঅধিকভাৰেন চ ৰিনা দানাদিপারমিযো সম্ভৰন্তি। অলোভাদীনঞ্হি অধিকভাৰেন পরিচ্চাগাদিনিন্নচিত্ততা অলোভজ্ঝাসযাদিতাতি। যথা চেতে, এৰং দানজ্ঝাসযতাদযোপি। যথাহ –</p>
<p class="indent">‘‘কতি পন ভন্তে বোধায চরন্তানং বোধিসত্তানং অজ্ঝাসযা? দস খো সারিপুত্ত <a name="V1.0066"></a> বোধায চরন্তানং বোধিসত্তানং অজ্ঝাসযা। কতমে দস? দানজ্ঝাসযা সারিপুত্ত বোধিসত্তা মচ্ছেরে দোসদস্সাৰিনো, সীল…পে॰… উপেক্খজ্ঝাসযা সারিপুত্ত বোধিসত্তা সুখদুক্খেসু দোসদস্সাৰিনো’’তি।</p>
<p class="bodytext">এতেসু <a name="P1.0095"></a> হি মচ্ছেরঅসংৰরকামৰিচিকিচ্ছাকোসজ্জঅক্খন্তিৰিসংৰাদঅনধিট্ঠানব্যাপাদ- সুখদুক্খসঙ্খাতেসু আদীনৰদস্সনপুব্বঙ্গমা দানাদিনিন্নচিত্ততাসঙ্খাতা দানজ্ঝাসযতাদযো দানাদিপারমীনং নিব্বত্তিযা কারণন্তি <a name="M1.0074"></a>। তথা অপরিচ্চাগপরিচ্চাগাদীসু যথাক্কমং আদীনৰানিসংসপচ্চৰেক্খণা দানাদিপারমীনং পচ্চযো।</p>
<p class="bodytext">তত্থাযং পচ্চৰেক্খণাৰিধি – খেত্তৰত্থুহিরঞ্ঞসুৰণ্ণগোমহিংসদাসিদাসপুত্তদারাদিপরিগ্গহব্যাসত্তচিত্তানং সত্তানং খেত্তাদীনং ৰত্থুকামভাৰেন বহুপত্থনীযভাৰতো, রাজচোরাদিসাধারণভাৰতো, ৰিৰাদাধিট্ঠানতো, সপত্তকরণতো, নিস্সারতো, পটিলাভপরিপালনেসু পরৰিহেঠনহেতুতো, ৰিনাসনিমিত্তঞ্চ সোকাদিঅনেকৰিহিতব্যসনাৰহতো, তদাসত্তিনিদানঞ্চ মচ্ছেরমলপরিযুট্ঠিতচিত্তানং অপাযূপপত্তিসম্ভৰতোতি এৰং ৰিৰিধৰিপুলানত্থাৰহা এতে অত্থা নাম, তেসং পরিচ্চাগোযেৰেকো সোত্থিভাৰোতি পরিচ্চাগে অপ্পমাদো করণীযো।</p>
<p class="bodytext">অপিচ ‘‘যাচকো যাচমানো অত্তনো গুয্হস্স আচিক্খনতো ময্হং ৰিস্সাসিকো’’তি চ ‘‘পহায গমনীযং অত্তনো সন্তকং গহেত্বা পরলোকং যাহীতি ময্হং উপদেসকো’’তি চ ‘‘আদিত্তে ৰিয অগারে মরণগ্গিনা আদিত্তে লোকে ততো ময্হং সন্তকস্স অপৰাহকসহাযো’’তি চ ‘‘অপৰাহিতস্স চস্স নিজ্ঝাযনিক্খেপট্ঠানভূতো’’তি চ ‘‘দানসঙ্খাতে কল্যাণকম্মস্মিং সহাযভাৰতো, সব্বসম্পত্তীনং অগ্গভূতায পরমদুল্লভায বুদ্ধভূমিযা সম্পত্তিহেতুভাৰতো চ পরমো কল্যাণমিত্তো’’তি চ পচ্চৰেক্খিতব্বং।</p>
<p class="bodytext">তথা ‘‘উল়ারে কম্মনি অনেনাহং সম্ভাৰিতো, তস্মা সা সম্ভাৰনা অৰিতথা কাতব্বা’’তি চ ‘‘একন্তভেদিতায জীৰিতস্স অযাচিতেনপি মযা দাতব্বং, পগেৰ যাচিতেনা’’তি চ ‘‘উল়ারজ্ঝাসযেহি গৰেসিত্বাপি দাতব্বো, সযমেৰাগতো মম পুঞ্ঞেনা’’তি চ ‘‘যাচকস্স দানাপদেসেন ময্হমেৰাযমনুগ্গহো’’তি <a name="P1.0096"></a> চ ‘‘অহং ৰিয অযং সব্বোপি লোকো মযা অনুগ্গহেতব্বো’’তি চ ‘‘অসতি যাচকে কথং ময্হং দানপারমী পূরেয্যা’’তি চ ‘‘যাচকানমেৰত্থায মযা সব্বো পরিগ্গহেতব্বো’’তি চ ‘‘অযাচিত্বা মম সন্তকং যাচকা সযমেৰ কদা গণ্হেয্যু’’ন্তি চ ‘‘কথমহং যাচকানং পিযো চস্সং মনাপো’’তি চ ‘‘কথং ৰা তে <a name="V1.0067"></a> ময্হং পিযা চস্সু মনাপা’’তি চ ‘‘কথং ৰাহং <a name="M1.0075"></a> দদমানো, দত্বাপি চ অত্তমনো অস্সং পমুদিতো পীতিসোমনস্সজাতো’’তি চ ‘‘কথং ৰা মে যাচকা ভৰেয্যুং, উল়ারো চ দানজ্ঝাসযো’’তি চ ‘‘কথং ৰাহমযাচিতোযেৰ যাচকানং হদযমঞ্ঞায দদেয্য’’ন্তি চ ‘‘সতি ধনে যাচকে চ অপরিচ্চাগো মহতী ময্হং ৰঞ্চনা’’তি চ ‘‘কথং ৰাহং অত্তনো অঙ্গানি জীৰিতং ৰাপি যাচকানং পরিচ্চজেয্য’’ন্তি চ পচ্চৰেক্খিতব্বং।</p>
<p class="bodytext">অপিচ ‘‘অত্থো নামাযং নিরপেক্খং দাযকং অনুগচ্ছতি যথা তং নিরপেক্খং খেপকং কিটকো’’তি অত্থে নিরপেক্খতায চিত্তং উপ্পাদেতব্বং। যাচমানো পন যদি পিযপুগ্গলো হোতি, ‘‘পিযো মং যাচতী’’তি সোমনস্সং উপ্পাদেতব্বং। অথ উদাসীনপুগ্গলো হোতি, ‘‘অযং মং যাচমানো অদ্ধা ইমিনা পরিচ্চাগেন মিত্তো হোতী’’তি সোমনস্সং উপ্পাদেতব্বং। দদন্তোপি হি যাচকানং পিযো হোতীতি। অথ পন ৰেরীপুগ্গলো যাচতি, ‘‘পচ্চত্থিকো মং যাচতি, অযং মং যাচমানো অদ্ধা ইমিনা পরিচ্চাগেন ৰেরীপি পিযো মিত্তো হোতী’’তি ৰিসেসতো সোমনস্সং উপ্পাদেতব্বং। এৰং পিযপুগ্গলে ৰিয মজ্ঝত্তৰেরীপুগ্গলেসুপি মেত্তাপুব্বঙ্গমং করুণং উপট্ঠপেত্বাৰ দাতব্বং।</p>
<p class="bodytext">সচে পনস্স চিরকালপরিভাৰিতত্তা লোভস্স দেয্যধম্মৰিসযা লোভধম্মা উপ্পজ্জেয্যুং, তেন বোধিসত্তপটিঞ্ঞেন ইতি পটিসঞ্চিক্খিতব্বং ‘‘ননু তযা সপ্পুরিস সম্বোধায অভিনীহারং করোন্তেন সব্বসত্তানং উপকারত্থায অযং কাযো নিস্সট্ঠো, তপ্পরিচ্চাগমযঞ্চ পুঞ্ঞং, তত্থ নাম তে বাহিরেপি ৰত্থুস্মিং অতিসঙ্গপ্পৰত্তি <a name="P1.0097"></a> হত্থিসিনানসদিসী হোতি, তস্মা তযা ন কত্থচি সঙ্গো উপ্পাদেতব্বো। সেয্যথাপি নাম মহতো ভেসজ্জরুক্খস্স তিট্ঠতো মূলং মূলত্থিকা হরন্তি, পপটিকং, তচং, খন্ধং, ৰিটপং, সারং, সাখং, পলাসং, পুপ্ফং, ফলং ফলত্থিকা হরন্তি, ন তস্স রুক্খস্স ‘ময্হং সন্তকং এতে হরন্তী’’তি ৰিতক্কসমুদাচারো হোতি, এৰমেৰ সব্বলোকহিতায উস্সুক্কমাপজ্জন্তেন মযা মহাদুক্খে অকতঞ্ঞুকে নিচ্চাসুচিম্হি কাযে পরেসং উপকারায ৰিনিযুজ্জমানে অণুমত্তোপি মিচ্ছাৰিতক্কো ন উপ্পাদেতব্বো, কো ৰা এত্থ ৰিসেসো অজ্ঝত্তিকবাহিরেসু মহাভূতেসু একন্তভেদনৰিকিরণৰিদ্ধংসনধম্মেসু, কেৰলং পন সম্মোহৰিজম্ভিতমেতং, যদিদং ‘এতং মম, এসোহমস্মি, এসো মে অত্তা’তি অভিনিৰেসো। তস্মা বাহিরেসু ৰিয অজ্ঝত্তিকেসুপি করচরণনযনাদীসু <a name="M1.0076"></a>, মংসাদীসু চ অনপেক্খেন হুত্বা ‘তংতদত্থিকা হরন্তূ’তি নিস্সট্ঠচিত্তেন ভৰিতব্ব’’ন্তি। এৰং পটিসঞ্চিক্খতো চস্স বোধায পহিতত্তস্স কাযজীৰিতেসু নিরপেক্খস্স অপ্পকসিরেনেৰ কাযৰচীমনোকম্মানি সুৰিসুদ্ধানি হোন্তি। সো ৰিসুদ্ধকাযৰচীমনোকম্মন্তো ৰিসুদ্ধাজীৰো ঞাযপটিপত্তিযং ঠিতো, আযাপাযুপাযকোসল্লসমন্নাগমেন <a name="V1.0068"></a> ভিয্যোসো মত্তায দেয্যধম্মপরিচ্চাগেন, অভযদানসদ্ধম্মদানেহি চ সব্বসত্তে অনুগ্গণ্হিতুং সমত্থো হোতীতি। অযং তাৰ <span class="bld">দানপারমিযং</span> পচ্চৰেক্খণানযো।</p>
<p class="bodytext"><span class="bld">সীলপারমিযং</span> পন এৰং পচ্চৰেক্খিতব্বং – ইদঞ্হি সীলং নাম গঙ্গোদকাদীহি ৰিসোধেতুং অসক্কুণেয্যস্স দোসমলস্স ৰিক্খালনজলং, হরিচন্দনাদীহি ৰিনেতুং অসক্কুণেয্যরাগাদিপরিল়াহৰিনযনং, হারমকুটকুণ্ডলাদীহি পচুরজনালঙ্কারেহি অসাধারণো সাধূনং <a name="P1.0098"></a> অলঙ্কারৰিসেসো, সব্বদিসাৰাযনতো অকিত্তিমো, সব্বকালানুরূপো চ সুরভিগন্ধো, খত্তিযমহাসালাদীহি দেৰতাহি চ ৰন্দনীযাদিভাৰাৰহনতো পরমো ৰসীকরণমন্তো, চাতুমহারাজিকাদি দেৰলোকারোহনসোপানপন্তি, ঝানাভিঞ্ঞানং অধিগমুপাযো, নিব্বানমহানগরস্স সম্পাপকমগ্গো, সাৰকবোধিপচ্চেকবোধিসম্মাসম্বোধীনং পতিট্ঠানভূমি, যং যং ৰা পনিচ্ছিতং পত্থিতং, তস্স তস্স সমিজ্ঝনূপাযভাৰতো চিন্তামণিকপ্পরুক্খাদিকে চ অতিসেতি। ৰুত্তঞ্হেতং ভগৰতা ‘‘ইজ্ঝতি ভিক্খৰে সীলৰতো চেতোপণিধি ৰিসুদ্ধত্তা’’তি (অ॰ নি॰ ৮.৩৫)। অপরম্পি ৰুত্তং ‘‘আকঙ্খেয্য চে ভিক্খৰে ভিক্খু সব্রহ্মচারীনং পিযো চ অস্সং মনাপো চ গরু চ ভাৰনীযো চাতি, সীলেস্বেৰস্স পরিপূরকারী’’তিআদি (ম॰ নি॰ ১.৬১), তথা ‘‘অৰিপ্পটিসারত্থানি খো আনন্দ কুসলানি সীলানী’’তি (অ॰ নি॰ ১০.১; ১১.১), ‘‘পঞ্চিমে গহপতযো আনিসংসা সীলৰতো সীলসম্পদাযা’’তি (দী॰ নি॰ ২.১৫০; উদা॰ ৭৬; মহাৰ॰ ১৮৫) সুত্তানঞ্চ ৰসেন সীলস্স গুণা পচ্চৰেক্খিতব্বা, তথা অগ্গিক্খন্ধোপমসুত্তাদীনং (অ॰ নি॰ ৭.৭২) ৰসেন সীলৰিরহে আদীনৰা।</p>
<p class="bodytext">পীতিসোমনস্সনিমিত্ততো, অত্তানুৰাদপরানুৰাদদণ্ডদুগ্গতিভযাভাৰতো, ৰিঞ্ঞূহি পাসংসভাৰতো, অৰিপ্পটিসারহেতুতো, সোত্থিট্ঠানতো <a name="M1.0077"></a>, অভিজনসাপতেয্যাধিপতেয্যাযুরূপট্ঠানবন্ধুমিত্তসম্পত্তীনং <a name="P1.0099"></a> অতিসযনতো চ সীলং পচ্চৰেক্খিতব্বং। সীলৰতো হি অত্তনো সীলসম্পদাহেতু মহন্তং পীতিসোমনস্সং উপ্পজ্জতি ‘‘কতং ৰত মযা কুসলং, কতং কল্যাণং, কতং ভীরুত্তাণ’’ন্তি। তথা সীলৰতো অত্তা ন উপৰদতি, ন পরে ৰিঞ্ঞূ, দণ্ডদুগ্গতিভযানং সম্ভৰোযেৰ নত্থি, ‘‘সীলৰা পুরিসপুগ্গলো কল্যাণধম্মো’’তি ৰিঞ্ঞূনং পাসংসো হোতি। তথা সীলৰতো য্বাযং ‘‘কতং ৰত মযা পাপং, কতং লুদ্দং, কতং কিব্বিস’’ন্তি দুস্সীলস্স ৰিপ্পটিসারো উপ্পজ্জতি, সো ন হোতি। সীলঞ্চ নামেতং অপ্পমাদাধিট্ঠানতো, ভোগব্যসনাদিপরিহারমুখেন মহতো অত্থস্স সাধনতো, মঙ্গলভাৰতো চ পরমং সোত্থিট্ঠানং, নিহীনজচ্চোপি <a name="V1.0069"></a> সীলৰা খত্তিযমহাসালাদীনং পূজনীযো হোতীতি কুলসম্পত্তিং অতিসেতি সীলসম্পদা, ‘‘তং কিং মঞ্ঞসি মহারাজ, ইধ তে অস্স পুরিসো দাসো কম্মকরো’’তিআদি (দী॰ নি॰ ১.১৮৩) ৰচনঞ্চেত্থ সাধকং। চোরাদীহি অসাধারণতো, পরলোকানুগমনতো, মহপ্ফলভাৰতো, সমথাদিগুণাধিট্ঠানতো চ বাহিরধনং অতিসেতি সীলং, পরমস্স চিত্তিস্সরিযস্স অধিট্ঠানভাৰতো খত্তিযাদীনং ইস্সরিযং অতিসেতি সীলং। সীলনিমিত্তঞ্হি তংতংসত্তনিকাযেসু সত্তানং ইস্সরিযং ৰস্সসতদীঘপ্পমাণতো জীৰিততো একাহম্পি সীলৰতো জীৰিতস্স ৰিসিট্ঠতাৰচনতো, সতি চ জীৰিতে সিক্খানিক্খেপস্স মরণতাৰচনতো সীলং জীৰিততো ৰিসিট্ঠতরং। ৰেরীনম্পি মনুঞ্ঞভাৰাৰহনতো, জরারোগৰিপত্তীহি অনভিভৰনীযতো চ রূপসম্পত্তিং অতিসেতি সীলং। পাসাদহম্মিযাদিট্ঠানৰিসেসে, রাজযুৰরাজসেনাপতিআদিট্ঠানৰিসেসে চ অতিসেতি সীলং সুখৰিসেসাধিট্ঠানভাৰতো <a name="P1.0100"></a>। সভাৰসিনিদ্ধে সন্তিকাৰচরেপি বন্ধুজনে মিত্তজনে চ অতিসেতি একন্তহিতসম্পাদনতো, পরলোকানুগমনতো চ। ‘‘ন তং মাতা পিতা কযিরা’’তিআদি (ধ॰ প॰ ৪৩) ৰচনঞ্চেত্থ সাধকং। তথা হত্থিঅস্সরথাদিভেদেহি, মন্তাগদসোত্থানপ্পযোগেহি চ দুরারক্খং অত্তানং আরক্খভাৰেন সীলমেৰ ৰিসিট্ঠতরং অত্তাধীনতো, অপরাধীনতো, মহাৰিসযতো চ। তেনেৰাহ ‘‘ধম্মো হৰে রক্খতি ধম্মচারি’’ন্তিআদি (জা॰ ১.৯.১০২)। এৰমনেকগুণসমন্নাগতং সীলন্তি পচ্চৰেক্খন্তস্স অপরিপুণ্ণা চেৰ সীলসম্পদা পারিপূরিং গচ্ছতি অপরিসুদ্ধা চ পারিসুদ্ধিং।</p>
<p class="bodytext">সচে <a name="M1.0078"></a> পনস্স দীঘরত্তং পরিচযেন সীলপটিপক্খা ধম্মা দোসাদযো অন্তরন্তরা উপ্পজ্জেয্যুং, তেন বোধিসত্তপটিঞ্ঞেন এৰং পটিসঞ্চিক্খিতব্বং ‘‘ননু তযা সম্বোধায পণিধানং কতং, সীলৰিকলেন চ ন সক্কা লোকিযাপি সম্পত্তিযো পাপুণিতুং, পগেৰ লোকুত্তরা, সব্বসম্পত্তীনং পন অগ্গভূতায সম্মাসম্বোধিযা অধিট্ঠানভূতেন সীলেন পরমুক্কংসগতেন ভৰিতব্বং। তস্মা ‘কিকীৰ অণ্ড’ন্তিআদিনা (ৰিসুদ্ধি॰ ১.১৯; দী॰ নি॰ অট্ঠ॰ ১.৭) ৰুত্তনযেন সম্মা সীলং পরিরক্খন্তেন সুট্ঠু তযা পেসলেন ভৰিতব্বং। অপি চ তযা ধম্মদেসনায যানত্তযে সত্তানং অৰতারণপরিপাচনানি কাতব্বানি, সীলৰিকলস্স চ ৰচনং ন পচ্চেতব্বং হোতি অসপ্পাযাহারৰিচারস্স ৰিয ৰেজ্জস্স তিকিচ্ছনং, তস্মা কথাহং সদ্ধেয্যো হুত্বা সত্তানং অৰতারণপরিপাচনানি করেয্য’’ন্তি সভাৰপরিসুদ্ধসীলেন ভৰিতব্বং। কিঞ্চ ‘‘ঝানাদিগুণৰিসেসযোগেন মে সত্তানং উপকারকরণসমত্থতা <a name="P1.0101"></a>, পঞ্ঞাপারমীআদিপরিপূরণঞ্চ, ঝানাদযো চ গুণা সীলপারিসুদ্ধিং ৰিনা ন সম্ভৰন্তী’’তি সম্মদেৰ সীলং পরিসোধেতব্বং।</p>
<p class="bodytext">তথা <a name="V1.0070"></a> ‘‘সম্বাধো ঘরাৰাসো রজোপথো’’তিআদিনা (দী॰ নি॰ ১.১৯১; ম॰ নি॰ ১.২৯১; সং॰ নি॰ ২.১৫৪; ম॰ নি॰ ২.১০) ঘরাৰাসে ‘‘অট্ঠিকঙ্কলূপমা কামা’’তিআদিনা (ম॰ নি॰ ১.২৩৪; পাচি॰ ৪১৭; মহানি॰ ৩, ৬;), ‘‘মাতাপি পুত্তেন ৰিৰদতী’’তিআদিনা (ম॰ নি॰ ১.১৬৮, ১৭৮) চ কামেসু ‘‘সেয্যথাপি পুরিসো ইণং আদায কম্মন্তে পযোজেয্যা’’তিআদিনা (দী॰ নি॰ ১.২১৮) কামচ্ছন্দাদীসু আদীনৰদস্সনপুব্বঙ্গমা ৰুত্তৰিপরিযাযেন ‘‘অব্ভোকাসো পব্বজ্জা’’তিআদিনা (দী॰ নি॰ ১.১.৯১; সং॰ নি॰ ১.১৫৪) পব্বজ্জাদীসু আনিসংসপটিসঙ্খাৰসেন <span class="bld">নেক্খম্মপারমিযং</span> পচ্চৰেক্খণা ৰেদিতব্বা। অযমেত্থ সঙ্খেপত্থো, ৰিত্থারো পন দুক্খক্খন্ধ (ম॰ নি॰ ১.১৬৩) ৰীমংসসুত্তাদি (ম॰ নি॰ ১.৪৮৭) ৰসেন দুক্খক্খন্ধআসিৰিসোপমসুত্তাদিৰসেন (চরিযা॰ অট্ঠ॰ পকিণ্ণককথাযং) ৰেদিতব্বো।</p>
<p class="bodytext">তথা ‘‘পঞ্ঞায ৰিনা দানাদযো ধম্মা ন ৰিসুজ্ঝন্তি, যথাসকং ব্যাপারসমত্থা চ ন হোন্তী’’তি পঞ্ঞাগুণা মনসি কাতব্বা। যথেৰ হি জীৰিতেন ৰিনা সরীরযন্তং ন সোভতি, ন চ অত্তনো কিরিযাসু পটিপত্তিসমত্থং হোতি, যথা চ চক্খাদীনি ইন্দ্রিযানি ৰিঞ্ঞাণেন ৰিনা যথাসকং ৰিসযেসু কিচ্চং কাতুং নপ্পহোন্তি, এৰং সদ্ধাদীনি ইন্দ্রিযানি পঞ্ঞায <a name="M1.0079"></a> ৰিনা সকিচ্চপটিপত্তিযং অসমত্থানীতি পরিচ্চাগাদিপটিপত্তিযং পঞ্ঞা পধানকারণং। উম্মীলিতপঞ্ঞাচক্খুকা হি মহাসত্তা অত্তনো অঙ্গপচ্চঙ্গানিপি দত্বা অনত্তুক্কংসকা, অপরৰম্ভকা চ হোন্তি, ভেসজ্জরুক্খা ৰিয ৰিকপ্পরহিতা কালত্তযেপি <a name="P1.0102"></a> সোমনস্সজাতা। পঞ্ঞাৰসেন উপাযকোসল্লযোগতো পরিচ্চাগো পরহিতপ্পৰত্তিযা দানপারমিভাৰং উপেতি। অত্তত্থঞ্হি দানং ৰুড্ঢিসদিসং হোতি।</p>
<p class="bodytext">তথা পঞ্ঞায অভাৰেন তণ্হাদিসংকিলেসাৰিযোগতো সীলস্স ৰিসুদ্ধিযেৰ ন সম্ভৰতি, কুতো সব্বঞ্ঞুগুণাধিট্ঠানভাৰো। পঞ্ঞৰা এৰ চ ঘরাৰাসে কামগুণেসু সংসারে চ আদীনৰং, পব্বজ্জায ঝানসমাপত্তিযং নিব্বানে চ আনিসংসং সুট্ঠু সল্লক্খেন্তো পব্বজিত্বা ঝানসমাপত্তিযো নিব্বত্তেত্বা নিব্বাননিন্নো, পরে চ তত্থ পতিট্ঠপেতীতি।</p>
<p class="bodytext">ৰীরিযঞ্চ পঞ্ঞারহিতং যদিচ্ছিতমত্থং ন সাধেতি দুরারম্ভভাৰতো। ৰরমেৰ হি অনারম্ভো দুরারম্ভতো, পঞ্ঞাসহিতেন পন ৰীরিযেন ন কিঞ্চি দুরধিগমং উপাযপটিপত্তিতো। তথা পঞ্ঞৰা এৰ পরাপকারাদিঅধিৰাসকজাতিযো হোতি, ন দুপ্পঞ্ঞো। পঞ্ঞাৰিরহিতস্স চ পরেহি উপনীতা অপকারা খন্তিযা পটিপক্খমেৰ অনুব্রূহেন্তি, পঞ্ঞৰতো পন তে খন্তিসম্পত্তিযা <a name="V1.0071"></a> পরিব্রূহনৰসেন অস্সা থিরভাৰায সংৰত্তন্তি। পঞ্ঞৰা এৰ তীণি সচ্চানি তেসং কারণানি পটিপক্খে চ যথাভূতং জানিত্বা পরেসং অৰিসংৰাদকো হোতি। তথা পঞ্ঞাবলেন অত্তানং উপত্থম্ভেত্বা ধিতিসম্পদায সব্বপারমীসু অচলসমাদানাধিট্ঠানো হোতি, পঞ্ঞৰা এৰ চ পিযমজ্ঝত্তৰেরীৰিভাগং অকত্বা সব্বত্থ হিতূপসংহারকুসলো হোতি। তথা পঞ্ঞাৰসেন লাভাদিলোকধম্মসন্নিপাতে নিব্বিকারতায মজ্ঝত্তো হোতি। এৰং সব্বাসং পারমীনং পঞ্ঞাৰ পারিসুদ্ধিহেতূতি পঞ্ঞাগুণা পচ্চৰেক্খিতব্বা।</p>
<p class="bodytext">অপিচ পঞ্ঞায ৰিনা ন দস্সনসম্পত্তি, অন্তরেন চ দিট্ঠিসম্পদং ন সীলসম্পদা, সীলদিট্ঠিসম্পদারহিতস্স ন সমাধিসম্পদা, অসমাহিতেন চ ন সক্কা অত্তহিতমত্তম্পি সাধেতুং, পগেৰ উক্কংসগতং পরহিতন্তি পরহিতায পটিপন্নেন ‘‘ননু তযা সক্কচ্চং পঞ্ঞাপারিসুদ্ধিযং <a name="P1.0103"></a> আযোগো করণীযো’’তি বোধিসত্তেন অত্তা ওৰদিতব্বো। পঞ্ঞানুভাৰেন হি মহাসত্তো <a name="M1.0080"></a> চতুরধিট্ঠানাধিট্ঠিতো চতূহি সঙ্গহৰত্থূহি (দী॰ নি॰ ৩.২১০, ৩১৩; অ॰ নি॰ ১০.৩২) লোকং অনুগ্গণ্হন্তো সত্তে নিয্যানিকমগ্গে অৰতারেতি, ইন্দ্রিযানি চ নেসং পরিপাচেতি। তথা পঞ্ঞাবলেন খন্ধাযতনাদীসু পৰিচযবহুলো পৰত্তিনিৰত্তিযো যাথাৰতো পরিজানন্তো দানাদযো গুণে ৰিসেসনিব্বেধভাগিযভাৰং নযন্তো বোধিসত্তসিক্খায পরিপূরকারী হোতীতি এৰমাদিনা অনেকাকারৰোকারে পঞ্ঞাগুণে ৰৰত্থপেত্বা পঞ্ঞাপারমী অনুব্রূহেতব্বা।</p>
<p class="bodytext">তথা দিস্সমানপারানিপি লোকিযানি কম্মানি নিহীনৰীরিযেন পাপুণিতুং অসক্কুণেয্যানি, অগণিতখেদেন পন আরদ্ধৰীরিযেন দুরধিগমং নাম নত্থি। নিহীনৰীরিযো হি ‘‘সংসারমহোঘতো সব্বসত্তে সন্তারেস্সামী’’তি আরভিতুমেৰ ন সক্কুণোতি। মজ্ঝিমো আরভিত্বা অন্তরাৰোসানমাপজ্জতি। উক্কট্ঠৰীরিযো পন অত্তসুখনিরপেক্খো আরম্ভপারং অধিগচ্ছতীতি ৰীরিযসম্পত্তি পচ্চৰেক্খিতব্বা। অপিচ ‘‘যস্স অত্তনোযেৰ সংসারপঙ্কতো সমুদ্ধরণত্থমারম্ভো, তস্সাপি ৰীরিযস্স সিথিলভাৰেন মনোরথানং মত্থকপ্পত্তি ন সক্কা সম্ভাৰেতুং, পগেৰ সদেৰকস্স লোকস্স সমুদ্ধরণত্থং কতাভিনীহারেনা’’তি চ ‘‘রাগাদীনং দোসগণানং মত্তমহাগজানং ৰিয দুন্নিৰারযভাৰতো, তন্নিদানানঞ্চ কম্মসমাদানানং উক্খিত্তাসিকৰধকসদিসভাৰতো, তন্নিমিত্তানঞ্চ দুগ্গতীনং সব্বদা ৰিৰটমুখভাৰতো, তত্থ নিযোজকানঞ্চ পাপমিত্তানং সদা সন্নিহিতভাৰতো, তদোৰাদকারিতায চ বালস্স পুথুজ্জনভাৰস্স সতি সম্ভৰে যুত্তং সযমেৰ সংসারদুক্খতো নিস্সরিতু’’ন্তি চ ‘‘মিচ্ছাৰিতক্কা ৰীরিযানুভাৰেন দূরী ভৰন্তী’’তি চ ‘‘যদি পন সম্বোধি অত্তাধীনেন ৰীরিযেন <a name="V1.0072"></a> সক্কা সমধিগন্তুং <a name="P1.0104"></a>, কিমেত্থ দুক্কর’’ন্তি চ এৰমাদিনা নযেন ৰীরিযস্স গুণাপচ্চৰেক্খিতব্বা।</p>
<p class="bodytext">তথা ‘‘খন্তি নামাযং নিরৰসেসগুণপটিপক্খস্স কোধস্স ৰিধমনতো গুণসম্পাদনে সাধূনমপ্পটিহতমাযুধং, পরাভিভৰনে সমত্থানং অলঙ্কারো, সমণব্রাহ্মণানং বলসম্পদা, কোধগ্গিৰিনযনী উদকধারা, কল্যাণস্স কিত্তিসদ্দস্স সঞ্জাতিদেসো, পাপপুগ্গলানং ৰচীৰিসৰূপসমকরো মন্তাগদো, সংৰরে ঠিতানং পরমা ধীরপকতি, গম্ভীরাসযতায সাগরো, দোসমহাসাগরস্স ৰেলা, অপাযদ্বারস্স পিধানকৰাটং, দেৰব্রহ্মলোকানং <a name="M1.0081"></a> আরোহণসোপানং, সব্বগুণানং অধিৰাসনভূমি, উত্তমা কাযৰচীমনোৰিসুদ্ধী’’তি মনসি কাতব্বং। অপি চ ‘‘এতে সত্তা খন্তিসম্পত্তিযা অভাৰতো ইধ চেৰ তপন্তি, পরলোকে চ তপনীযধম্মানুযোগতো’’তি চ ‘‘যদিপি পরাপকারনিমিত্তং দুক্খং উপ্পজ্জতি, তস্স পন দুক্খস্স খেত্তভূতো অত্তভাৰো, বীজভূতঞ্চ কম্মং মযাৰ অভিসঙ্খত’’ন্তি চ ‘‘তস্স দুক্খস্স আণণ্যকারণমেত’’ন্তি চ ‘‘অপকারকে অসতি কথং ময্হং খন্তিসম্পদা সম্ভৰতী’’তি চ ‘‘যদিপাযং এতরহি অপকারকো, অযং নাম পুব্বে অনেন ময্হং উপকারো কতো’’তি চ ‘‘অপকারো এৰ ৰা খন্তিনিমিত্ততায উপকারো’’তি চ ‘‘সব্বেপিমে সত্তা ময্হং পুত্তসদিসা, পুত্তকতাপরাধেসু চ কো কুজ্ঝিস্সতী’’তি চ ‘‘যেন কোধভূতাৰেসেন অযং ময্হং অপরজ্ঝতি, সো কোধভূতাৰেসো মযা ৰিনেতব্বো’’তি চ ‘‘যেন অপকারেন ইদং ময্হং দুক্খং উপ্পন্নং, তস্স অহম্পি নিমিত্ত’’ন্তি চ ‘‘যেহি ধম্মেহি অপরাধো কতো, যত্থ চ কতো, সব্বেপি তে তস্মিংযেৰ খণে নিরুদ্ধা, কস্সিদানি কেন কোধো কাতব্বো’’তি চ ‘‘অনত্ততায সব্বধম্মানং কো কস্স অপরজ্ঝতী’’তি চ পচ্চৰেক্খন্তেন খন্তিসম্পদা ব্রূহেতব্বা।</p>
<p class="bodytext">যদি <a name="P1.0105"></a> পনস্স দীঘরত্তং পরিচযেন পরাপকারনিমিত্তকো কোধো চিত্তং পরিযাদায তিট্ঠেয্য, ইতি পটিসঞ্চিক্খিতব্বং ‘‘খন্তি নামেসা পরাপকারস্স পটিপক্খপটিপত্তীনং পচ্চুপকারকারণ’’ন্তি চ ‘‘অপকারো চ ময্হং দুক্খুপ্পাদনেন দুক্খুপনিসায সদ্ধায, সব্বলোকে অনভিরতিসঞ্ঞায চ পচ্চযো’’তি চ ‘‘ইন্দ্রিযপকতিরেসা, যদিদং ইট্ঠানিট্ঠৰিসযসমাযোগো, তত্থ অনিট্ঠৰিসযসমাযোগো ময্হং ন সিযাতি তং কুতেত্থ লব্ভা’’তি চ ‘‘কোধৰসিকো সত্তো কোধেন উম্মত্তো ৰিক্খিত্তচিত্তো, তত্থ কিং পচ্চপকারেনা’’তি চ ‘‘সব্বে পিমে সত্তা সম্মাসম্বুদ্ধেন ওরসপুত্তা ৰিয পরিপালিতা, তস্মা ন তত্থ মযা চিত্তকোপোপি কাতব্বো’’তি চ ‘‘অপরাধকে চ সতি গুণে গুণৰতি মযা ন কোপো কাতব্বো’’তি চ ‘‘অসতি গুণে ৰিসেসেন করুণাযিতব্বো’’তি চ ‘‘কোপেন চ ময্হং গুণযসা <a name="V1.0073"></a> নিহীযন্তী’’তি চ ‘‘কুজ্ঝনেন ময্হং দুব্বণ্ণদুক্খসেয্যাদযো সপত্তকন্তা আগচ্ছন্তী’’তি চ ‘‘কোধো চ নামাযং সব্বাহিতকারকো <a name="M1.0082"></a> সব্বহিতৰিনাসকো বলৰা পচ্চত্থিকো’’তি চ ‘‘সতি চ খন্তিযা ন কোচি পচ্চত্থিকো’’তি চ ‘‘অপরাধকেন অপরাধনিমিত্তং যং আযতিং লদ্ধব্বং দুক্খং, সতি চ খন্তিযা ময্হং তদভাৰো’’তি চ ‘‘চিন্তনেন কুজ্ঝন্তেন চ মযা পচ্চত্থিকোযেৰ অনুৰত্তিতো হোতী’’তি চ ‘‘কোধে চ মযা খন্তিযা অভিভূতে তস্স দাসভূতো পচ্চত্থিকো সম্মদেৰ অভিভূতো হোতী’’তি চ ‘‘কোধনিমিত্তং খন্তিগুণপরিচ্চাগো ময্হং ন যুত্তো’’তি চ ‘‘সতি চ কোধে গুণৰিরোধিনি (গুণৰিরোধপচ্চনীধম্মে চরিযা॰ অট্ঠ॰ পকিণ্ণককথাযং) কিং মে সীলাদিধম্মা পারিপূরিং গচ্ছেয্যুং, অসতি চ তেসু কথাহং সত্তানং উপকারবহুলো পটিঞ্ঞানুরূপং উত্তমং সম্পত্তিং পাপুণিস্সামী’’তি চ ‘‘খন্তিযা চ সতি বহিদ্ধা ৰিক্খেপাভাৰতো সমাহিতস্স সব্বে সঙ্খারা অনিচ্চতো দুক্খতো সব্বে ধম্মা অনত্ততো নিব্বানঞ্চ অসঙ্খতামতসন্তপণীতাদিভাৰতো নিজ্ঝানং খমন্তি <a name="P1.0106"></a> ‘বুদ্ধধম্মা চ অচিন্তেয্যাপরিমেয্যপভাৰা’তি’’, ততো চ ‘‘অনুলোমিযং খন্তিযং ঠিতো ‘কেৰলা ইমে চ অত্তত্তনিযভাৰরহিতা ধম্মমত্তা যথাসকং পচ্চযেহি উপ্পজ্জন্তি ৰযন্তি, ন কুতোচি আগচ্ছন্তি, ন কুহিঞ্চি গচ্ছন্তি, ন চ কত্থচি পতিট্ঠিতা, ন চেত্থ কোচি কস্সচি ব্যাপারো’তি অহংকারমমংকারানধিট্ঠানতা নিজ্ঝানং খমতি, যেন বোধিসত্তো বোধিযা নিযতো অনাৰত্তিধম্মো হোতী’’তি এৰমাদিনা খন্তিপারমিযং পচ্চৰেক্খণা ৰেদিতব্বা।</p>
<p class="bodytext">তথা ‘‘সচ্চেন ৰিনা সীলাদীনং অসম্ভৰতো, পটিঞ্ঞানুরূপং পটিপত্তিযা অভাৰতো চ সচ্চধম্মাতিক্কমে চ সব্বপাপধম্মানং সমোসরণতো, অসচ্চসন্ধস্স অপ্পচ্চযিকভাৰতো, আযতিঞ্চ অনাদেয্যৰচনতাৰহনতো, সম্পন্নসচ্চস্স চ সব্বগুণাধিট্ঠানভাৰতো, সচ্চাধিট্ঠানেন সব্ববোধিসম্ভারানং পারিসুদ্ধিপারিপূরিসমন্বাযতো, সভাৰধম্মাৰিসংৰাদনেন সব্ববোধিসম্ভারকিচ্চকরণতো, বোধিসত্তপটিপত্তিযা চ পরিনিপ্ফত্তিতো’’তিআদিনা <span class="bld">সচ্চপারমিযা</span> সম্পত্তিযো পচ্চৰেক্খিতব্বা।</p>
<p class="bodytext">তথা ‘‘দানাদীসু দল়্হসমাদানং, তম্পটিপক্খসন্নিপাতে চ নেসং অচলাৰত্থানং, তত্থ চ থিরভাৰং ৰিনা ন দানাদিসম্ভারা সম্বোধিনিমিত্তা সম্ভৰন্তী’’তিআদিনা <span class="bld">অধিট্ঠানে</span> গুণা পচ্চৰেক্খিতব্বা।</p>
<p class="bodytext">তথা <a name="M1.0083"></a> ‘‘অত্তহিতমত্তে অৰতিট্ঠন্তেনাপি সত্তেসু হিতচিত্ততং ৰিনা ন সক্কা ইধলোকপরলোকসম্পত্তিযো <a name="V1.0074"></a> পাপুণিতুং, পগেৰ সব্বসত্তে নিব্বানসম্পত্তিযং পতিট্ঠাপেতুকামেনা’’তি চ ‘‘পচ্ছা সব্বসত্তানং লোকুত্তরসম্পত্তিং আকঙ্খন্তেন ইদানি লোকিযসম্পত্তিং আকঙ্খা যুত্তরূপা’’তি চ ‘‘ইদানি আসযমত্তেন পরেসং হিতসুখূপসংহারং কাতুং অসক্কোন্তো কদা পযোগেন তং সাধেস্সামী’’তি চ ‘‘ইদানি মযা হিতসুখূপসংহারেন সংৰদ্ধিতা পচ্ছা ধম্মসংৰিভাগসহাযা <a name="P1.0107"></a> ময্হং ভৰিস্সন্তী’’তি চ ‘‘এতেহি ৰিনা ন ময্হং বোধিসম্ভারা সম্ভৰন্তি, তস্মা সব্ববুদ্ধগুণৰিভূতিনিপ্ফত্তিকারণত্তা ময্হং এতে পরমং পুঞ্ঞক্খেত্তং অনুত্তরং কুসলাযতনং উত্তমং গারৰট্ঠান’’ন্তি চ ‘‘সৰিসেসং সত্তেসু সব্বেসু হিতজ্ঝাসযতা পচ্চুপট্ঠপেতব্বা, কিঞ্চ করুণাধিট্ঠানতোপি সব্বসত্তেসু মেত্তা অনুব্রূহেতব্বা। ৰিমরিযাদীকতেন হি চেতসা সত্তেসু হিতসুখূপসংহারনিরতস্স তেসং অহিতদুক্খাপনযনকামতা বলৰতী উপ্পজ্জতি দল়্হমূলা, করুণা চ সব্বেসং বুদ্ধকারকধম্মানমাদি চরণং পতিট্ঠা মূলং মুখং পমুখ’’ন্তি এৰমাদিনা <span class="bld">মেত্তায</span> গুণা পচ্চৰেক্খিতব্বা।</p>
<p class="bodytext">তথা ‘‘উপেক্খায অভাৰে সত্তেহি কতা ৰিপ্পকারা চিত্তস্স ৰিকারং উপ্পাদেয্যুং, সতি চ চিত্তৰিকারে দানাদিসম্ভারানং সম্ভৰোযেৰ নত্থী’’তি চ ‘‘মেত্তাসিনেহেন সিনেহিতে চিত্তে উপেক্খায ৰিনা সম্ভারানং পারিসুদ্ধি ন হোতী’’তি চ ‘‘অনুপেক্খকো সম্ভারেসু পুঞ্ঞসম্ভারং তব্বিপাকঞ্চ সত্তহিতত্থং পরিণামেতুং ন সক্কোতী’’তি চ ‘‘উপেক্খায অভাৰে দেয্যপটিগ্গাহকেসু ৰিভাগং অকত্বা পরিচ্চজিতুং ন সক্কোতী’’তি চ ‘‘উপেক্খারহিতেন জীৰিতপরিক্খারানং জীৰিতস্স চ অন্তরাযং অমনসিকরিত্বা সংৰরৰিসোধনং কাতুং ন সক্কা’’তি চ ‘‘উপেক্খাৰসেন অরতিরতিসহস্সেৰ নেক্খম্মবলসিদ্ধিতো, উপপত্তিতো ইক্খনৰসেনেৰ সব্বসম্ভারকিচ্চনিপ্ফত্তিতো, অচ্চারদ্ধস্স ৰীরিযস্স অনুপেক্খনে পধানকিচ্চাকরণতো, উপেক্খতোযেৰ তিতিক্খানিজ্ঝানসম্ভৰতো, উপেক্খাৰসেন সত্তসঙ্খারানং অৰিসংৰাদনতো, লোকধম্মানং অজ্ঝুপেক্খনেন সমাদিন্নধম্মেসু অচলাধিট্ঠানসিদ্ধিতো, পরাপকারাদীসু অনাভোগৰসেনেৰ মেত্তাৰিহারনিপ্ফত্তিতোতি সব্ববোধিসম্ভারানং সমাদানাধিট্ঠানপারিপূরিনিপ্ফত্তিযো <a name="P1.0108"></a> উপেক্খানুভাৰেন সম্পজ্জন্তী’’তি এৰং আদিনা নযেন <span class="bld">উপেক্খাপারমী</span> <a name="M1.0084"></a> পচ্চৰেক্খিতব্বা। এৰং অপরিচ্চাগপরিচ্চাগাদীসু যথাক্কমং আদীনৰানিসংসপচ্চৰেক্খণা দানাদিপারমীনং পচ্চযোতি ৰেদিতব্বা।</p>
<p class="bodytext">তথা সপরিক্খারা পঞ্চদস চরণধম্মা পঞ্চ চ অভিঞ্ঞাযো। তত্থ <span class="bld">চরণধম্মা</span> নাম সীলসংৰরো, ইন্দ্রিযেসু গুত্তদ্বারতা, ভোজনে মত্তঞ্ঞুতা, জাগরিযানুযোগো, সত্ত সদ্ধম্মা, চত্তারি ঝানানি চ। তেসু সীলাদীনং চতুন্নং তেরসপি ধুতধম্মা, অপ্পিচ্ছতাদযো চ <span class="bld">পরিক্খারো</span> <a name="V1.0075"></a>। সদ্ধম্মেসু <span class="bld">সদ্ধায</span> বুদ্ধধম্মসঙ্ঘসীলচাগদেৰতূপসমানুস্সতি- লূখপুগ্গলপরিৰজ্জনসিনিদ্ধপুগ্গলসেৰনপসাদনীয- ধম্মপচ্চৰেক্খণতদধিমুত্ততা <span class="bld">পরিক্খারো, হিরোত্তপ্পানং</span> অকুসলাদীনৰপচ্চৰেক্খণঅপাযাদীনৰপচ্চৰেক্খণকুসলধম্মুপত্থম্ভন- ভাৰপচ্চৰেক্খণহিরোত্তপ্প রহিতপুগ্গলপরিৰজ্জনহিরোত্তপ্পসম্পন্নপুগ্গলসেৰনতদধিমুত্ততা, <span class="bld">বাহুসচ্চস্স</span> পুব্বযোগপরিপুচ্ছকভাৰসদ্ধম্মাভিযোগঅনৰজ্জৰিজ্জাট্ঠানাদি- পরিচযপরিপক্কিন্দ্রিযতাকিলেসদূরীভাৰঅপ্পস্সুতপরিৰজ্জনবহুস্সুতসেৰনতদধিমুত্ততা, <span class="bld">ৰীরিযস্স</span> অপাযভযপচ্চৰেক্খণগমনৰীথিপচ্চৰেক্খণধম্মমহত্তপচ্চৰেক্খণ- থিনমিদ্ধৰিনোদনকুসীতপুগ্গলপরিৰজ্জনআরদ্ধৰীরিযপুগ্গল- সেৰনসম্মপ্পধানপচ্চৰেক্খণতদধিমুত্ততা, <span class="bld">সতিযা</span> সতিসম্পজঞ্ঞমুট্ঠস্সতিপুগ্গলপরিৰজ্জনউপট্ঠিতস্সতিপুগ্গলসেৰনতদধিমুত্ততা, <span class="bld">পঞ্ঞায</span> পরিপুচ্ছকভাৰৰত্থুৰিসদকিরিযাইন্দ্রিযসমত্তপটিপাদনদুপ্পঞ্ঞ- পুগ্গলপরিৰজ্জনপঞ্ঞৰন্তপুগ্গলসেৰনগম্ভীরঞাণচরিযপচ্চ- ৰেক্খণতদধিমুত্ততা, চতুন্নং ঝানানং সীলাদিচতুক্কং অট্ঠতিংসায আরম্মণেসু <a name="P1.0109"></a> পুব্বভাগভাৰনা, আৰজ্জনাদিৰসীভাৰকরণঞ্চ <span class="bld">পরিক্খারো।</span> তত্থ সীলাদীহি পযোগসুদ্ধিযা সত্তানং অভযদানে, আসযসুদ্ধিযা আমিসদানে, উভযসুদ্ধিযা চ ধম্মদানে সমত্থো হোতীতিআদিনা চরণাদীনং দানাদিসম্ভারানং পচ্চযভাৰো যথারহং নিদ্ধারেতব্বো, অতিৰিত্থারভযেন ন নিদ্ধারযিম্হ। এৰং সম্পত্তিচক্কাদযোপি দানাদীনং পচ্চযোতি ৰেদিতব্বা।</p>
<p class="bodytext"><span class="bld">কো সংকিলেসো</span>তি অৰিসেসেন তণ্হাদীহি পরামট্ঠভাৰো পারমীনং সংকিলেসো, ৰিসেসেন দেয্যপটিগ্গাহকৰিকপ্পা দানপারমিযা সংকিলেসো, সত্তকালৰিকপ্পা সীলপারমিযা, কামভৰতদুপসমেসু অভিরতিঅনভিরতিৰিকপ্পা নেক্খম্মপারমিযা, ‘‘অহং মমা’’তি ৰিকপ্পা পঞ্ঞাপারমিযা, লীনুদ্ধচ্চৰিকপ্পা ৰীরিযপারমিযা, অত্তপরৰিকপ্পা খন্তিপারমিযা, অদিট্ঠাদীসু দিট্ঠাদিৰিকপ্পা সচ্চপারমিযা, বোধিসম্ভারতব্বিপক্খেসু দোসগুণৰিকপ্পা <a name="M1.0085"></a> অধিট্ঠানপারমিযা, হিতাহিতৰিকপ্পা মেত্তাপারমিযা, ইট্ঠানিট্ঠৰিকপ্পা উপেক্খাপারমিযা সংকিলেসোতি ৰেদিতব্বো।</p>
<p class="bodytext"><span class="bld">কিং ৰোদান</span>ন্তি তণ্হাদীহি অনুপঘাতো, যথাৰুত্তৰিকপ্পৰিরহো চ এতাসং ৰোদানন্তি ৰেদিতব্বং। অনুপহতা হি তণ্হামানদিট্ঠিকোধূপনাহমক্খপলাসইস্সামচ্ছরিযমাযাসাঠেয্যথম্ভসারম্ভ- মদপমাদাদীহি কিলেসেহি দেয্যপটিগ্গাহকৰিকপ্পাদিরহিতা চ দানাদিপারমিযো পরিসুদ্ধা পভস্সরা ভৰন্তীতি।</p>
<p class="bodytext"><span class="bld">কো</span> <a name="V1.0076"></a> <span class="bld">পটিপক্খো</span>তি অৰিসেসেন সব্বেপি কিলেসা সব্বেপি অকুসলা ধম্মা এতাসং পটিপক্খো, ৰিসেসেন পন পুব্বে ৰুত্তা মচ্ছেরাদযোতি ৰেদিতব্বা। অপিচ দেয্যপটিগ্গাহকদানফলেসু অলোভাদোসামোহগুণযোগতো লোভদোসমোহপটিপক্খং দানং, কাযাদিদোসৰঙ্কাপগমনতো লোভাদিপটিপক্খং সীলং <a name="P1.0110"></a>, কামসুখপরূপঘাতঅত্তকিলমথপরিৰজ্জনতো দোসত্তযপটিপক্খং নেক্খম্মং, লোভাদীনং অন্ধীকরণতো, ঞাণস্স চ অনন্ধীকরণতো লোভাদিপটিপক্খা পঞ্ঞা, অলীনানুদ্ধতঞাযারম্ভৰসেন লোভাদিপটিপক্খং ৰীরিযং, ইট্ঠানিট্ঠসুঞ্ঞতানং খমনতো লোভাদিপটিপক্খা খন্তি, সতিপি পরেসং উপকারে অপকারে চ যথাভূতপ্পৰত্তিযা লোভাদিপটিপক্খং সচ্চং, লোকধম্মে অভিভুয্য যথাসমাদিন্নেসু সম্ভারেসু অচলনতো লোভাদিপটিপক্খং অধিট্ঠানং, নীৰরণৰিৰেকতো লোভাদিপটিপক্খা মেত্তা, ইট্ঠানিট্ঠেসু অনুনযপটিঘৰিদ্ধংসনতো, সমপ্পৰত্তিতো চ লোভাদিপটিপক্খা উপেক্খাতি দট্ঠব্বং।</p>
<p class="bodytext"><span class="bld">কা পটিপত্তী</span>তি সুখূপকরণসরীরজীৰিতপরিচ্চাগেন ভযাপনূদনেন ধম্মোপদেসেন চ বহুধা সত্তানং অনুগ্গহকরণং দানে পটিপত্তি। তত্থাযং ৰিত্থারনযো – ‘‘ইমিনাহং দানেন সত্তানং আযুৰণ্ণসুখবলপটিভানাদিসম্পত্তিং রমণীযং অগ্গফলসম্পত্তিং নিপ্ফাদেয্য’’ন্তি অন্নদানং দেতি, তথা সত্তানং কম্মকিলেসপিপাসৰূপসমায পানং দেতি, তথা সুৰণ্ণৰণ্ণতায, হিরোত্তপ্পালঙ্কারস্স চ নিপ্ফত্তিযা ৰত্থানি দেতি, তথা ইদ্ধিৰিধস্স চেৰ নিব্বানসুখস্স চ নিপ্ফত্তিযা যানং দেতি, তথা সীলগন্ধনিপ্ফত্তিযা গন্ধং, বুদ্ধগুণসোভানিপ্ফত্তিযা মালাৰিলেপনং, বোধিমণ্ডাসননিপ্ফত্তিযা আসনং <a name="M1.0086"></a>, তথাগতসেয্যানিপ্ফত্তিযা সেয্যং, সরণভাৰনিপ্ফত্তিযা আৰসথং, পঞ্চচক্খুপটিলাভায পদীপেয্যং দেতি। ব্যামপ্পভানিপ্ফত্তিযা রূপদানং, ব্রহ্মস্সরনিপ্ফত্তিযা সদ্দদানং, সব্বলোকস্স পিযভাৰায রসদানং, বুদ্ধসুখুমালভাৰায ফোট্ঠব্বদানং, অজরামরণভাৰায ভেসজ্জদানং, কিলেসদাসব্যৰিমোচনত্থং <a name="P1.0111"></a> দাসানং ভুজিস্সতাদানং, সদ্ধম্মাভিরতিযা অনৰজ্জখিড্ডারতিহেতুদানং, সব্বেপি সত্তে অরিযায জাতিযা অত্তনো পুত্তভাৰূপনযনায পুত্তদানং, সকলস্স লোকস্স পতিভাৰূপগমনায দারদানং, সুভলক্খণসম্পত্তিযা সুৰণ্ণমণিমুত্তাপৰাল়াদিদানং, অনুব্যঞ্জনসম্পত্তিযা নানাৰিধৰিভূসনদানং, সদ্ধম্মকোসাধিগমায ৰিত্তকোসদানং, ধম্মরাজভাৰায রজ্জদানং, ঝানাদিসম্পত্তিযা আরামুয্যানাদিৰনদানং, চক্কঙ্কিতেহি পাদেহি বোধিমণ্ডূপসঙ্কমনায চরণদানং, চতুরোঘনিত্থরণায সত্তানং সদ্ধম্মহত্থদানত্থং হত্থদানং, সদ্ধিন্দ্রিযাদিপটিলাভায কণ্ণনাসাদিদানং, সমন্তচক্খুপটিলাভায চক্খুদানং, ‘‘দস্সনসৰনানুস্সরণপারিচরিযাদীসু সব্বকালং সব্বসত্তানং হিতসুখাৰহো, সব্বলোকেন চ উপজীৰিতব্বো মে কাযো ভৰেয্যা’’তি মংসলোহিতাদিদানং, ‘‘সব্বলোকুত্তমো ভৰেয্য’’ন্তি উত্তমঙ্গদানং দেতি।</p>
<p class="bodytext">এৰং <a name="V1.0077"></a> দদন্তো চ ন অনেসনায দেতি, ন পরোপঘাতেন, ন ভযেন, ন লজ্জায, ন দক্খিণেয্যরোসনেন, ন পণীতে সতি লূখং, ন অত্তুক্কংসনেন, ন পরৰম্ভনেন, ন ফলাভিকঙ্খায, ন যাচকজিগুচ্ছায, ন অচিত্তীকারেন দেতি, অথ খো সক্কচ্চং দেতি, সহত্থেন দেতি, কালেন দেতি, চিত্তিং কত্বা দেতি, অৰিভাগেন দেতি, তীসু কালেসু সোমনস্সিতো দেতি। ততোযেৰ দত্বা ন পচ্ছানুতাপী হোতি, ন পটিগ্গাহকৰসেন মানাৰমানং করোতি, পটিগ্গাহকানং পিযসমুদাচারো হোতি ৰদঞ্ঞূ যাচযোগো সপরিৰারদাযী। তঞ্চ দানসম্পত্তিং সকললোকহিতসুখায পরিণামেতি, অত্তনো চ অকুপ্পায ৰিমুত্তিযা, অপরিক্খযস্স ছন্দস্স, অপরিক্খযস্স ৰীরিযস্স, অপরিক্খযস্স সমাধানস্স, অপরিক্খযস্স ঞাণস্স, অপরিক্খযায সম্মাসম্বোধিযা <a name="P1.0112"></a> পরিণামেতি। ইমঞ্চ দানপারমিং পটিপজ্জন্তেন মহাসত্তেন জীৰিতে, ভোগেসু <a name="M1.0087"></a> চ অনিচ্চসঞ্ঞা পচ্চুপট্ঠপেতব্বা, সত্তেসু চ মহাকরুণা। এৰঞ্হি ভোগে গহেতব্বসারং গণ্হন্তো আদিত্তস্মা ৰিয অগারস্মা সব্বং সাপতেয্যং, অত্তানঞ্চ বহি নীহরন্তো ন কিঞ্চি সেসেতি, নিরৰসেসতো নিস্সজ্জতিযেৰ। অযং তাৰ <span class="bld">দানপারমিযা</span> পটিপত্তিক্কমো।</p>
<p class="bodytext"><span class="bld">সীলপারমিযা</span> পন যস্মা সব্বঞ্ঞুসীলালঙ্কারেহি সত্তে অলঙ্করিতুকামেন অত্তনোযেৰ তাৰ সীলং ৰিসোধেতব্বং, তস্মা সত্তেসু তথা দযাপন্নচিত্তেন ভৰিতব্বং, যথা সুপিনন্তেনপি ন আঘাতো উপ্পজ্জেয্য। পরূপকারনিরততায পরসন্তকো অলগদ্দো ৰিয ন পরামসিতব্বো। অব্রহ্মচরিযতোপি আরাচারী, সত্তৰিধমেথুন সংযোগৰিরতো, পগেৰ পরদারগমনতো। সচ্চং হিতং পিযং পরিমিতমেৰ চ কালেন ধম্মিং কথং ভাসিতা হোতি, অনভিজ্ঝালু অব্যাপন্নো অৰিপরীতদস্সনো সম্মাসম্বুদ্ধে নিৰিট্ঠসদ্ধো নিৰিট্ঠপেমো। ইতি চতুরাপাযৰট্টদুক্খপথেহি অকুসলকম্মপথেহি, অকুসলধম্মেহি চ ওরমিত্বা সগ্গমোক্খপথেসু কুসলকম্মপথেসু পতিট্ঠিতস্স সুদ্ধাসযপযোগতায যথাভিপত্থিতা সত্তানং হিতসুখূপসঞ্হিতা মনোরথা সীঘং অভিনিপ্ফজ্জন্তি।</p>
<p class="bodytext">তত্থ হিংসানিৰত্তিযা সব্বসত্তানং অভযদানং দেতি, অপ্পকসিরেনেৰ মেত্তাভাৰনং সম্পাদেতি, একাদস মেত্তানিসংসে অধিগচ্ছতি, অপ্পাবাধো হোতি অপ্পাতঙ্কো দীঘাযুকো সুখবহুলো, লক্খণৰিসেসে পাপুণাতি, দোসৰাসনঞ্চ সমুচ্ছিন্দতি। তথা অদিন্নাদাননিৰত্তিযা চোরাদিঅসাধারণে উল়ারে ভোগে অধিগচ্ছতি, অনাসঙ্কনীযো পিযো মনাপো ৰিস্সসনীযো, ৰিভৰসম্পত্তীসু অলগ্গচিত্তো পরিচ্চাগসীলো <a name="P1.0113"></a>, লোভৰাসনঞ্চ সমুচ্ছিন্দতি। অব্রহ্মচরিযনিৰত্তিযা অলোভো হোতি সন্তকাযচিত্তো, সত্তানং পিযো হোতি মনাপো <a name="V1.0078"></a> অপরিসঙ্কনীযো, কল্যাণো চস্স কিত্তিসদ্দো অব্ভুগ্গচ্ছতি, অলগ্গচিত্তো হোতি মাতুগামেসু অলুদ্ধাসযো, নেক্খম্মবহুলো, লক্খণৰিসেসে অধিগচ্ছতি, লোভৰাসনঞ্চ সমুচ্ছিন্দতি।</p>
<p class="bodytext">মুসাৰাদনিৰত্তিযা সত্তানং পমাণভূতো হোতি পচ্চযিকো থেতো আদেয্যৰচনো দেৰতানং পিযো মনাপো সুরভিগন্ধমুখো আরক্খিযকাযৰচীসমাচারো <a name="M1.0088"></a>, লক্খণৰিসেসে চ অধিগচ্ছতি, কিলেসৰাসনঞ্চ সমুচ্ছিন্দতি। পেসুঞ্ঞনিৰত্তিযা পরূপক্কমেহি অভেজ্জকাযো হোতি অভেজ্জপরিৰারো, সদ্ধম্মে চ অভিজ্জনকসদ্ধো, দল়্হমিত্তো ভৰন্তরপরিচিতানম্পি সত্তানং একন্তপিযো, অসংকিলেসবহুলো। ফরুসৰাচানিৰত্তিযা সত্তানং পিযো হোতি মনাপো সুখসীলো মধুরৰচনো সম্ভাৰনীযো, অট্ঠঙ্গসমন্নাগতো চস্স সরো (ম॰ নি॰ ২.৩৮৭) নিব্বত্ততি। সম্ফপ্পলাপনিৰত্তিযা চ সত্তানং পিযো হোতি মনাপো গরুভাৰনীযো চ আদেয্যৰচনো চ পরিমিতালাপো, মহেসক্খো চ হোতি মহানুভাৰো, ঠানুপ্পত্তিকেন পটিভানেন পঞ্হানং ব্যাকরণকুসলো, বুদ্ধভূমিযঞ্চ একায এৰ ৰাচায অনেকভাসানং সত্তানং অনেকেসং পঞ্হানং ব্যাকরণসমত্থো হোতি।</p>
<p class="bodytext">অনভিজ্ঝালুতায ইচ্ছিতলাভী হোতি, উল়ারেসু চ ভোগেসু রুচিং পটিলভতি, খত্তিযমহাসালাদীনং সম্মতো হোতি, পচ্চত্থিকেহি অনভিভৰনীযো, ইন্দ্রিযৰেকল্লং ন পাপুণাতি, অপ্পটিপুগ্গলো চ হোতি। অব্যাপাদেন পিযদস্সনো হোতি সত্তানং সম্ভাৰনীযো, পরহিতাভিনন্দিতায চ সত্তে অপ্পকসিরেনেৰ পসাদেতি, অলূখসভাৰো চ হোতি মেত্তাৰিহারী, মহেসক্খো চ হোতি মহানুভাৰো। মিচ্ছাদস্সনাভাৰেন কল্যাণে সহাযে পটিলভতি, সীসচ্ছেদম্পি পাপুণন্তো পাপকম্মং ন করোতি, কম্মস্সকতাদস্সনতো অকোতূহলমঙ্গলিকো চ হোতি, সদ্ধম্মে চস্স সদ্ধা পতিট্ঠিতা হোতি মূলজাতা, সদ্দহতি চ তথাগতানং বোধিং <a name="P1.0114"></a>, সমযন্তরেসু নাভিরমতি উক্কারট্ঠানে ৰিয রাজহংসো, লক্খণত্তযপরিজাননকুসলো হোতি, অন্তে চ অনাৰরণঞাণলাভী, যাৰ বোধিং ন পাপুণাতি, তাৰ তস্মিং তস্মিং সত্তনিকাযে উক্কট্ঠুক্কট্ঠো চ হোতি, উল়ারুল়ারসম্পত্তিযো পাপুণাতি।</p>
<p class="bodytext">‘‘ইতি হিদং সীলং নাম সব্বসম্পত্তীনং অধিট্ঠানং, সব্ববুদ্ধগুণানং পভৰভূমি, সব্ববুদ্ধকরধম্মানমাদি চরণং মুখং পমুখ’’ন্তি বহুমানং উপ্পাদেত্বা কাযৰচীসংযমে, ইন্দ্রিযদমনে, আজীৰসম্পদায, পচ্চযপরিভোগে চ সতিসম্পজঞ্ঞবলেন অপ্পমত্তেন লাভসক্কারসিলোকং মিত্তমুখপচ্চত্থিকং ৰিয সল্লক্খেত্বা ‘‘কিকীৰ অণ্ড’’ন্তিআদিনা (ৰিসুদ্ধি॰ ১.১৯; দী॰ নি॰ অট্ঠ॰ ১.৭) ৰুত্তনযেন <a name="V1.0079"></a> সক্কচ্চং সীলং সম্পাদেতব্বং <a name="M1.0089"></a>। অযমেত্থ সঙ্খেপো, ৰিত্থারো পন <span class="bld">ৰিসুদ্ধিমগ্গে</span> (ৰিসুদ্ধি॰ ১.৬) ৰুত্তনযেন ৰেদিতব্বো। তঞ্চ পনেতং সীলং ন অত্তনো দুগ্গতিপরিকিলেসৰিমুত্তিযা, সুগতিযম্পি, ন রজ্জসম্পত্তিযা, নচক্কৰত্তি-নদেৰ-নসক্ক-নমার-নব্রহ্মসম্পত্তিযা, নাপি অত্তনো তেৰিজ্জতাদিহেতু, ন পচ্চেকবোধিযা, অথ খো সব্বঞ্ঞুভাৰেন সব্বসত্তানং অনুত্তরসীলালঙ্কারসম্পাদনত্থমেৰাতি পরিণামেতব্বং।</p>
<p class="bodytext">তথা সকলসংকিলেসনিৰাসট্ঠানতায, পুত্তদারাদীহি মহাসম্বাধতায, কসিৰণিজ্জাদিনানাৰিধকম্মন্তাধিট্ঠানব্যাকুলতায চ ঘরাৰাসস্স নেক্খম্মসুখাদীনং অনোকাসতং, কামানঞ্চ ‘‘সত্থধারালগ্গমধুবিন্দু ৰিয চ অৰলেয্হমানা পরিত্তস্সাদা ৰিপুলানত্থানুবন্ধা’’তি চ ‘‘ৰিজ্জুলতোভাসেন গহেতব্বং নচ্চং ৰিয পরিত্তকালোপলব্ভা, উম্মত্তকালঙ্কারো ৰিয ৰিপরীতসঞ্ঞায অনুভৰিতব্বা <a name="P1.0115"></a>, করীসাৰচ্ছাদনসুখং ৰিয পটিকারভূতা, উদকতেমিতঙ্গুলিযা উস্সাৰকোদকপানং ৰিয অতিত্তিকরা, ছাতজ্ঝত্তভোজনং ৰিয সাবাধা, বলিসামিসং ৰিয ব্যসনসন্নিপাতকারণা, অগ্গিসন্তাপো ৰিয কালত্তযেপি দুক্খুপ্পত্তিহেতুভূতা, মক্কটালেপো ৰিয বন্ধনিমিত্তা ঘাতকাৰচ্ছাদনকিমিলযো ৰিয অনত্থচ্ছাদনা, সপত্তগামৰাসো ৰিয ভযট্ঠানভূতা, পচ্চত্থিকপোসকো ৰিয কিলেসমারাদীনং আমিসভূতা, ছণসম্পত্তিযো ৰিয ৰিপরিণামদুক্খা, কোটরগ্গি ৰিয অন্তোদাহকা, পুরাণকূপাৰলম্ববীরণমধুপিণ্ডং ৰিয অনেকাদীনৰা, লোণূদকপানং ৰিয পিপাসহেতুভূতা, সুরামেরযং ৰিয নীচজনসেৰিতা, অপ্পস্সাদতায অট্ঠিকঙ্কলূপমা’’তিআদিনা চ নযেন আদীনৰং সল্লক্খেত্বা তব্বিপরিযাযেন নেক্খম্মে আনিসংসং পস্সন্তেন নেক্খম্মপৰিৰেকউপসমসুখাদীসু নিন্নপোণপব্ভারচিত্তেন নেক্খম্মপারমী পূরেতব্বা।</p>
<p class="bodytext">তথা যস্মা পঞ্ঞা আলোকো ৰিয অন্ধকারেন, মোহেন সহ ন ৰত্ততি, তস্মা মোহকারণানি তাৰ বোধিসত্তেন পরিৰজ্জিতব্বানি। তত্থিমানি মোহকারণানি – অরতি তন্দী ৰিজম্ভিতা আলসিযং গণসঙ্গণিকারামতা নিদ্দাসীলতা অনিচ্ছযসীলতা ঞাণস্মিং অকুতূহলতা মিচ্ছাধিমানো অপরিপুচ্ছকতা কাযস্স ন সম্মাপরিহারো অসমাহিতচিত্ততা <a name="M1.0090"></a> দুপ্পঞ্ঞানং পুগ্গলানং সেৰনা পঞ্ঞৰন্তানং অপযিরুপাসনা অত্তপরিভৰো মিচ্ছাৰিকপ্পো <a name="P1.0116"></a> ৰিপরীতাভিনিৰেসো কাযদল়্হীবহুলতা অসংৰেগসীলতা পঞ্চ নীৰরণানি। সঙ্খেপতো যে ৰা পন ধম্মে আসেৰতো অনুপ্পন্না পঞ্ঞা ন উপ্পজ্জতি, উপ্পন্না পরিহাযতি, ইতি ইমানি সম্মোহকারণানি পরিৰজ্জন্তেন বাহুসচ্চে ঝানাদীসু চ যোগো করণীযো।</p>
<p class="bodytext">তত্থাযং <a name="V1.0080"></a> বাহুসচ্চস্স ৰিসযৰিভাগো – পঞ্চ খন্ধা দ্বাদসাযতনানি, অট্ঠারস ধাতুযো চত্তারি সচ্চানি বাৰীসতিন্দ্রিযানি দ্বাদসপদিকো পটিচ্চসমুপ্পাদো, তথা সতিপট্ঠানাদযো কুসলাদিধম্মপ্পকারভেদা চ। যানি চ লোকে অনৰজ্জানি ৰিজ্জট্ঠানানি, যে চ সত্তানং হিতসুখৰিধানযোগ্যা ব্যাকরণৰিসেসা। ইতি এৰং পকারং সকলমেৰ সুতৰিসযং উপাযকোসল্লপুব্বঙ্গমায পঞ্ঞায সতিৰীরিযুপত্থম্ভকারণায সাধুকং উগ্গহণসৰনধারণপরিচযপরিপুচ্ছাহি ওগাহেত্বা তত্থ চ পরেসং পতিট্ঠপনেন সুতমযা পঞ্ঞা নিব্বত্তেতব্বা, তথা খন্ধাদীনং সভাৰধম্মানং আকারপরিৰিতক্কনমুখেন তে নিজ্ঝানং খমাপেন্তেন চিন্তামযা, খন্ধাদীনংযেৰ পন সলক্খণসামঞ্ঞলক্খণপরিগ্গহৰসেন লোকিযং পরিঞ্ঞং নিব্বত্তেন্তেন পুব্বভাগভাৰনাপঞ্ঞা সম্পাদেতব্বা। এৰঞ্হি ‘‘নামরূপমত্তমিদং যথারহং পচ্চযেহি উপ্পজ্জতি চেৰ নিরুজ্ঝতি চ, ন এত্থ কোচি কত্তা ৰা কারেতা ৰা, হুত্বা অভাৰট্ঠেন অনিচ্চং, উদযব্বযপটিপীল়নট্ঠেন দুক্খং, অৰসৰত্তনট্ঠেন অনত্তা’’তি অজ্ঝত্তিকবাহিরে ধম্মে নিব্বিসেসং পরিজানন্তো তত্থ আসঙ্গং পজহিত্বা, পরে চ তত্থ তং জহাপেত্বা কেৰলং করুণাৰসেনেৰ যাৰ ন বুদ্ধগুণা হত্থতলং আগচ্ছন্তি, তাৰ যানত্তযে সত্তে অৰতারণপরিপাচনেহি পতিট্ঠাপেন্তো, ঝানৰিমোক্খসমাধিসমাপত্তিযো চ ৰসীভাৰং পাপেন্তো পঞ্ঞায অতিৰিয মত্থকং পাপুণাতীতি।</p>
<p class="bodytext">তথা <a name="P1.0117"></a> সম্মাসম্বোধিযা কতাভিনীহারেন মহাসত্তেন ‘‘কো নু অজ্জ পুঞ্ঞঞাণসম্ভারো উপচিতো, কিঞ্চ মযা কতং পরহিত’’ন্তি দিৰসে দিৰসে পচ্চৰেক্খন্তেন সত্তহিতত্থং উস্সাহো করণীযো, সব্বেসম্পি সত্তানং উপকারায অত্তনো কাযং জীৰিতঞ্চ ওস্সজ্জিতব্বং, সব্বেপি সত্তা অনোধিসো মেত্তায করুণায চ ফরিতব্বা, যা কাচি <a name="M1.0091"></a> সত্তানং দুক্খুপ্পত্তি, সব্বা সা অত্তনি পাটিকঙ্খিতব্বা, সব্বেসঞ্চ সত্তানং পুঞ্ঞং অব্ভনুমোদিতব্বং, বুদ্ধমহন্ততা অভিণ্হং পচ্চৰেক্খিতব্বা, যঞ্চ কিঞ্চি কম্মং করোতি কাযেন ৰাচায ৰা, তং সব্বং বোধিনিন্নচিত্তপুব্বঙ্গমং কাতব্বং। ইমিনা হি উপাযেন বোধিসত্তানং অপরিমেয্যো পুঞ্ঞভাগো উপচীযতি। অপিচ সত্তানং পরিভোগত্থং পরিপালনত্থঞ্চ অত্তনো সরীরং জীৰিতঞ্চ পরিচ্চজিত্বা খুপ্পিপাসাসীতুণ্হৰাতাতপাদিদুক্খপটিকারো পরিযেসিতব্বো। যঞ্চ যথাৰুত্তদুক্খপটিকারজং সুখং অত্তনা পটিলভতি, তথা রমণীযেসু আরামুয্যানপাসাদতলাদীসু, অরঞ্ঞাযতনেসু চ কাযচিত্তসন্তাপাভাৰেন অভিনিব্বুতত্তা সুখং ৰিন্দতি, যঞ্চ সুণাতি বুদ্ধানুবুদ্ধপচ্চেকবুদ্ধবোধিসত্তানং দিট্ঠধম্মসুখৰিহারভূতং ঝানসমাপত্তিসুখং, তং সব্বং সত্তেসু অনোধিসো উপসংহরতি। অযং তাৰ অসমাহিতভূমিযং নযো।</p>
<p class="bodytext">সমাহিতো <a name="V1.0081"></a> পন অত্তনা যথানুভূতং ৰিসেসাধিগমনিব্বত্তং পীতিপস্সদ্ধিসুখং সব্বসত্তেসু অধিমুচ্চতি, তথা মহতি সংসারদুক্খে, তন্নিমিত্তভূতে চ কিলেসাভিসঙ্খারদুক্খে নিমুগ্গং সত্তনিকাযং দিস্বা তত্থপি ছেদনভেদনফালনপিসনগ্গিসন্তাপাদিজনিতা দুক্খা তিব্বা খরা কটুকা ৰেদনা নিরন্তরং চিরকালং ৰেদিযন্তে নারকে, অঞ্ঞমঞ্ঞং কুজ্ঝনসন্তাপনৰিহেঠনহিংসনপরাধীনতাদীহি দুক্খং অনুভৰন্তে তিরচ্ছানে, জোতিমালা’কুলসরীরে উদ্ধবাহুৰিরৰন্তে <a name="P1.0118"></a> উক্কামুখে খুপ্পিপাসাদীহি ডয্হমানে চ ৰন্তখেল়াদিআহারে চ মহাদুক্খং ৰেদযমানে পেতে চ পরিযেট্ঠিমূলকং মহন্তং অনযব্যসনং পাপুণন্তে হত্থচ্ছেদাদিকারণযোগেন দুব্বণ্ণদুদ্দসিকদলিদ্দতাদিভাৰেন খুপ্পিপাসাদিযোগেন বলৰন্তেহি অভিভৰনীযতো, পরেসং ৰহনতো, পরাধীনতো চ নারকে পেতে তিরচ্ছানে চ অতিসযন্তে অপাযদুক্খনিব্বিসেসং দুক্খং অনুভৰন্তে মনুস্সে চ তথা ৰিসযৰিসপরিভোগৰিক্খিত্তচিত্ততায রাগাদিপরিযুট্ঠানেন ডয্হমানে ৰাযুৰেগসমুট্ঠিতজালাসমিদ্ধসুক্খকট্ঠসন্নিপাতে অগ্গিক্খন্ধে ৰিয অনুপসন্তপরিল়াহৰুত্তিকে অনিহতপরাধীনে কামাৰচরদেৰে চ মহতা ৰাযামেন ৰিদূরমাকাসং ৰিগাহিতসকুন্তা ৰিয, বলৰন্তেহি খিত্তসরা ৰিয চ ‘‘সতিপি চিরপ্পৰত্তিযং অনচ্চন্তিকতায পাতপরিযোসানা অনতিক্কন্তজাতিজরামরণা এৰা’’তি রূপাৰচরারূপাৰচরদেৰে চ <a name="M1.0092"></a> পস্সন্তেন মেত্তায করুণায চ অনোধিসো সত্তা ফরিতব্বা। এৰং কাযেন ৰাচায মনসা চ বোধিসম্ভারে নিরন্তরং উপচিনন্তেন উস্সাহো পৰত্তেতব্বো।</p>
<p class="bodytext">অপিচ ‘‘অচিন্তেয্যাপরিমিতৰিপুলোল়ারৰিমলনিরুপমনিরুপক্কিলেসগুণনিচযনিদানভূতস্স বুদ্ধভাৰস্স উস্সক্কিত্বা সম্পহংসনযোগ্যং ৰীরিযং নাম অচিন্তেয্যানুভাৰমেৰ। যং ন পচুরজনা সোতুম্পি সক্কুণন্তি, পগেৰ পটিপজ্জিতুং। তথা হি তিৰিধা অভিনীহারচিত্তুপ্পত্তি, চতস্সো বুদ্ধভূমিযো, চত্তারি সঙ্গহৰত্থূনি (দী॰ নি॰ ৩.২১০, ৩১৩; অ॰ নি॰ ৪.৩২), করুণোকাসতা, বুদ্ধধম্মেসু নিজ্ঝানক্খন্তি, সব্বধম্মেসু নিরুপলেপো, সব্বসত্তেসু পুত্তসঞ্ঞা, সংসারদুক্খেহি অপরিখেদো, সব্বদেয্যধম্মপরিচ্চাগো, তেন চ নিরতিমানতা, অধিসীলসিক্খাদিঅধিট্ঠানং, তত্থ <a name="P1.0119"></a> চ অচলতা, কুসলকিরিযাসু পীতিপামোজ্জং, ৰিৰেকনিন্নচিত্ততা, ঝানানুযোগো, অনৰজ্জসুতেন অতিত্তি, যথাসুতস্স ধম্মস্স পরেসং হিতজ্ঝাসযেন দেসনা, সত্তানং ঞাযে নিৰেসনং, আরম্ভদল়্হতা, ধীরৰীরভাৰো, পরাপৰাদপরাপকারেসু ৰিকারাভাৰো, সচ্চাধিট্ঠানং, সমাপত্তীসু ৰসীভাৰো, অভিঞ্ঞাসু বলপ্পত্তি, লক্খণত্তযাৰবোধো, সতিপট্ঠানাদীসু অভিযোগেন লোকুত্তরমগ্গসম্ভারসম্ভরণং, নৰলোকুত্তরাৰক্কন্তী’’তি এৰমাদিকা সব্বা বোধিসম্ভারপটিপত্তি ৰীরিযানুভাৰেনেৰ সমিজ্ঝতীতি <a name="V1.0082"></a> অভিনীহারতো যাৰ মহাবোধি অনোস্সজ্জন্তেন সক্কচ্চং নিরন্তরং ৰীরিযং সম্পাদেতব্বং। সম্পজ্জমানে চ ৰীরিযে খন্তিআদযো দানাদযো চ সব্বেপি বোধিসম্ভারা তদধীনৰুত্তিতায সম্পন্না এৰ হোন্তীতি। খন্তিআদীসুপি ইমিনা নযেন পটিপত্তি ৰেদিতব্বা।</p>
<p class="bodytext">ইতি সত্তানং সুখূপকরণপরিচ্চাগেন বহুধা অনুগ্গহকরণং দানেন পটিপত্তি, সীলেন তেসং জীৰিতসাপতেয্যদাররক্খঅভেদপিযহিতৰচনাৰিহিংসাদিকরণানি, নেক্খম্মেন নেসং আমিসপটিগ্গহণধম্মদানাদিনা অনেকধা হিতচরিযা, পঞ্ঞায তেসং হিতকরণূপাযকোসল্লং, ৰীরিযেন তত্থ উস্সাহারম্ভঅসংহীরানি, খন্তিযা তদপরাধসহনং, সচ্চেন তেসং <a name="M1.0093"></a> অৰঞ্চনতদুপকারকিরিযাসমাদানাৰিসংৰাদনাদি, অধিট্ঠানেন তদুপকারকরণে অনত্থসম্পাতেপি অচলনং, মেত্তায তেসং হিতসুখানুচিন্তনং, উপেক্খায তেসং উপকারাপকারেসু ৰিকারানাপত্তীতি এৰং অপরিমাণে সত্তে আরব্ভ অনুকম্পিতসব্বসত্তস্স বোধিসত্তস্স পুথুজ্জনেহি অসাধারণো অপরিমাণো পুঞ্ঞঞাণসম্ভারূপচযো এত্থ পটিপত্তীতি ৰেদিতব্বং। যো চেতাসং পচ্চযো ৰুত্তো, তস্স চ সক্কচ্চং সম্পাদনং।</p>
<p class="bodytext"><span class="bld">কো ৰিভাগো</span>তি দস <a name="P1.0120"></a> পারমিযো, দস উপপারমিযো, দস পরমত্থপারমিযোতি সমত্তিংস পারমিযো। তত্থ কতাভিনীহারস্স বোধিসত্তস্স পরহিতকরণাভিনিন্নআসযপ্পযোগস্স কণ্হধম্মৰোকিণ্ণা সুক্কধম্মা পারমিযো, তেহি অৰোকিণ্ণা সুক্কা ধম্মা উপপারমিযো, অকণ্হা অসুক্কা পরমত্থপারমিযোতি কেচি। সমুদাগমনকালেসু পূরিযমানা পারমিযো, বোধিসত্তভূমিযং পুণ্ণা উপপারমিযো, বুদ্ধভূমিযং সব্বাকারপরিপুণ্ণা পরমত্থপারমিযো। বোধিসত্তভূমিযং ৰা পরহিতকরণতো পারমিযো, অত্তহিতকরণতো উপপারমিযো, বুদ্ধভূমিযং বলৰেসারজ্জসমধিগমেন উভযহিতপরিপূরণতো পরমত্থপারমিযোতি এৰং আদিমজ্ঝপরিযোসানেসু পণিধানারম্ভপরিনিট্ঠানেসু তেসং ৰিভাগোতি অপরে। দোসুপসমকরুণাপকতিকানং ভৰসুখৰিমুত্তিসুখপরমসুখপ্পত্তানং পুঞ্ঞূপচযভেদতো তব্বিভাগোতি অঞ্ঞে।</p>
<p class="bodytext">লজ্জাসতিমানাপস্সযানং লোকুত্তরধম্মাধিপতীনং সীলসমাধিপঞ্ঞাগরুকানং তারিততরিততারযিতূনং অনুবুদ্ধপচ্চেকবুদ্ধসম্মাসম্বুদ্ধানং পারমী, উপপারমী, পরমত্থপারমীতি বোধিত্তযপ্পত্তিতো যথাৰুত্তৰিভাগোতি কেচি। চিত্তপণিধিতো যাৰ ৰচীপণিধি, তাৰ পৰত্তা সম্ভারা পারমিযো, ৰচীপণিধিতো যাৰ কাযপণিধি, তাৰ পৰত্তা উপপারমিযো, কাযপণিধিতো পভুতি পরমত্থপারমিযোতি অপরে। অঞ্ঞে পন ‘‘পরপুঞ্ঞানুমোদনৰসেন পৰত্তা সম্ভারা পারমিযো, পরেসং কারাপনৰসেন পৰত্তা উপপারমিযো, সযং করণৰসেন পৰত্তা পরমত্থপারমিযো’’তি <a name="V1.0083"></a> ৰদন্তি। তথা ভৰসুখাৰহো পুঞ্ঞঞাণসম্ভারো পারমী, অত্তনো নিব্বানসুখাৰহো উপপারমী, পরেসং তদুভযসুখাৰহো পরমত্থপারমীতি একে।</p>
<p class="bodytext">পুত্তদারধনাদিউপকরণপরিচ্চাগো <a name="M1.0094"></a> পন দানপারমী, অত্তনো অঙ্গপরিচ্চাগো দানউপপারমী, অত্তনো জীৰিতপরিচ্চাগো <a name="P1.0121"></a> দানপরমত্থপারমী। তথা পুত্তদারাদিকস্স তিৰিধস্সপি হেতু অৰীতিক্কমনৰসেন তিস্সো সীলপারমিযো, তেসু এৰ তিৰিধেসু ৰত্থূসু আলযং উপচ্ছিন্দিত্বা নিক্খমনৰসেন তিস্সো নেক্খম্মপারমিযো, উপকরণঙ্গজীৰিততণ্হং সমূহনিত্বা সত্তানং হিতাহিতৰিনিচ্ছযকরণৰসেন তিস্সো পঞ্ঞাপারমিযো, যথাৰুত্তভেদানং পরিচ্চাগাদীনং ৰাযমনৰসেন তিস্সো ৰীরিযপারমিযো, উপকরণঙ্গজীৰিতন্তরাযকরানং খমনৰসেন তিস্সো খন্তিপারমিযো, উপকরণঙ্গজীৰিতহেতু সচ্চাপরিচ্চাগৰসেন তিস্সো সচ্চপারমিযো, দানাদিপারমিযো অকুপ্পাধিট্ঠানৰসেনেৰ সমিজ্ঝন্তীতি উপকরণাদিৰিনাসেপি অচলাধিট্ঠানৰসেন তিস্সো অধিট্ঠানপারমিযো, উপকরণাদিউপঘাতকেসুপি সত্তেসু মেত্তায অৰিজহনৰসেন তিস্সো মেত্তাপারমিযো, যথাৰুত্তৰত্থুত্তযস্স উপকারাপকারেসু সত্তসঙ্খারেসু মজ্ঝত্ততাপটিলাভৰসেন তিস্সো উপেক্খাপারমিযোতি এৰমাদিনা এতাসং ৰিভাগো ৰেদিতব্বো।</p>
<p class="bodytext"><span class="bld">কো সঙ্গহো</span>তি এত্থ পন যথা এতা ৰিভাগতো তিংসৰিধাপি দানপারমীআদিভাৰতো দসৰিধা, এৰং দানসীলখন্তিৰীরিযঝানপঞ্ঞাসভাৰেন ছব্বিধা। এতাসু হি নেক্খম্মপারমী সীলপারমিযা সঙ্গহিতা তস্সা পব্বজ্জাভাৰে, নীৰরণৰিৰেকভাৰে পন ঝানপারমিযা, কুসলধম্মভাৰে ছহিপি সঙ্গহিতা। সচ্চপারমী সীলপারমিযা একদেসোযেৰ ৰচীসচ্চৰিরতিসচ্চপক্খে, ঞাণসচ্চপক্খে পন পঞ্ঞাপারমিযা সঙ্গহিতা। মেত্তাপারমী ঝানপারমিযা এৰ, উপেক্খাপারমী ঝানপঞ্ঞাপারমীহি, অধিট্ঠানপারমী সব্বাহিপি সঙ্গহিতাতি।</p>
<p class="bodytext">এতেসঞ্চ দানাদীনং ছন্নং গুণানং অঞ্ঞমঞ্ঞং সম্বন্ধানং পঞ্চদসযুগল়াদীনি পঞ্চদসযুগল়াদিসাধকানি হোন্তি – সেয্যথিদং? দানসীলযুগল়েন পরহিতাহিতানং করণাকরণযুগল়সিদ্ধি, দানখন্তিযুগল়েন <a name="P1.0122"></a> অলোভাদোসযুগল়সিদ্ধি, দানৰীরিযযুগল়েন চাগসুতযুগল়সিদ্ধি, দানঝানযুগল়েন কামদোসপ্পহানযুগল়সিদ্ধি, দানপঞ্ঞাযুগল়েন অরিযযানধুরযুগল়সিদ্ধি, সীলখন্তিদ্বযেন পযোগাসযসুদ্ধিদ্বযসিদ্ধি, সীলৰীরিযদ্বযেন ভাৰনাদ্বযসিদ্ধি, সীলঝানদ্বযেন দুস্সীল্যপরিযুট্ঠানপ্পহানদ্বযসিদ্ধি, সীলপঞ্ঞাদ্বযেন দানদ্বযসিদ্ধি, খন্তিৰীরিযযুগল়েন খমাতেজদ্বযসিদ্ধি, খন্তিঝানযুগল়েন <a name="M1.0095"></a> ৰিরোধানুরোধপ্পহানযুগল়সিদ্ধি <a name="V1.0084"></a>, খন্তিপঞ্ঞাযুগল়েন সুঞ্ঞতাখন্তিপটিৰেধদুকসিদ্ধি, ৰীরিযঝানদুকেন পগ্গাহাৰিক্খেপদুকসিদ্ধি, ৰীরিযপঞ্ঞাদুকেন সরণদুকসিদ্ধি, ঝানপঞ্ঞাদুকেন যানদুকসিদ্ধি। দানসীলখন্তিত্তিকেন লোভদোসমোহপ্পহানত্তিকসিদ্ধি, দানসীলৰীরিযত্তিকেন ভোগজীৰিতকাযসারাদানত্তিকসিদ্ধি, দানসীলঝানত্তিকেন পুঞ্ঞকিরিযৰত্থুত্তিকসিদ্ধি, দানসীলপঞ্ঞাতিকেন আমিসাভযধম্মদানত্তিকসিদ্ধীতি এৰং ইতরেহিপি তিকেহি চতুক্কাদীহি চ যথাসম্ভৰং তিকানি চতুক্কাদীনি চ যোজেতব্বানি।</p>
<p class="bodytext">এৰং ছব্বিধানম্পি পন ইমাসং পারমীনং চতূহি অধিট্ঠানেহি সঙ্গহো ৰেদিতব্বো। সব্বপারমীনং সমূহসঙ্গহতো হি চত্তারি অধিট্ঠানানি। সেয্যথিদং – সচ্চাধিট্ঠানং, চাগাধিট্ঠানং, উপসমাধিট্ঠানং, পঞ্ঞাধিট্ঠানন্তি। তত্থ অধিতিট্ঠতি এতেন, এত্থ ৰা অধিতিট্ঠতি, অধিট্ঠানমত্তমেৰ ৰা তন্তি অধিট্ঠানং। সচ্চঞ্চ তং অধিট্ঠানঞ্চ, সচ্চস্স ৰা অধিট্ঠানং, সচ্চং অধিট্ঠানং এতস্সাতি ৰা সচ্চাধিট্ঠানং। এৰং সেসেসুপি। তত্থ অৰিসেসতো তাৰ লোকুত্তরগুণে কতাভিনীহারস্স অনুকম্পিতসব্বসত্তস্স মহাসত্তস্স পরিঞ্ঞানুরূপং সব্বপারমিপরিগ্গহতো সচ্চাধিট্ঠানং, তেসং পটিপক্খপরিচ্চাগতো চাগাধিট্ঠানং, সব্বপারমিতাগুণেহি উপসমতো উপসমাধিট্ঠানং <a name="P1.0123"></a>, তেহিযেৰ পরহিতোপাযকোসল্লতো পঞ্ঞাধিট্ঠানং। ৰিসেসতো পন ‘‘অত্থিকজনং অৰিসংৰাদেত্বা দস্সামী’’তি পটিজানতো, পটিঞ্ঞং অৰিসংৰাদেত্বা দানতো, দানং অৰিসংৰাদেত্বা অনুমোদনতো, মচ্ছরিযাদিপটিপক্খপরিচ্চাগতো, দেয্যপটিগ্গাহকদানদেয্যধম্মক্খযেসু লোভদোসমোহভযৰূপসমতো, যথারহং যথাকালং যথাৰিধানঞ্চ দানতো, পঞ্ঞুত্তরতো চ কুসলধম্মানং চতুরধিট্ঠানপদট্ঠানং দানং। তথা সংৰরসমাদানস্স অৰীতিক্কমতো, দুস্সীল্যপরিচ্চাগতো, দুচ্চরিতৰূপসমতো, পঞ্ঞুত্তরতো চ চতুরধিট্ঠানপদট্ঠানং সীলং। যথাপটিঞ্ঞং খমনতো, পরাপরাধৰিকপ্পপরিচ্চাগতো, কোধপরিযুট্ঠানৰূপসমতো, পঞ্ঞুত্তরতো চ চতুরধিট্ঠানপদট্ঠানা খন্তি। পটিঞ্ঞানুরূপং পরহিতকরণতো, ৰিসাদপরিচ্চাগতো, অকুসলধম্মানং ৰূপসমতো, পঞ্ঞুত্তরতো চ চতুরধিট্ঠানপদট্ঠানং ৰীরিযং। পটিঞ্ঞানুরূপং লোকহিতানুচিন্তনতো, নীৰরণপরিচ্চাগতো, চিত্তৰূপসমতো, পঞ্ঞুত্তরতো চ চতুরধিট্ঠানপদট্ঠানং ঝানং। যথাপটিঞ্ঞং পরহিতূপাযকোসল্লতো, অনুপাযকিরিযাপরিচ্চাগতো <a name="M1.0096"></a>, মোহজপরিল়াহৰূপসমতো, সব্বঞ্ঞুতাপটিলাভতো চ চতুরধিট্ঠানপদট্ঠানা পঞ্ঞা।</p>
<p class="bodytext">তত্থ ঞেয্যপটিঞ্ঞানুৰিধানেহি সচ্চাধিট্ঠানং, ৰত্থুকামকিলেসকামপরিচ্চাগেহি চাগাধিট্ঠানং, দোসদুক্খৰূপসমেহি উপসমাধিট্ঠানং, অনুবোধপটিৰেধেহি পঞ্ঞাধিট্ঠানং। তিৰিধসচ্চপরিগ্গহিতং <a name="V1.0085"></a> দোসত্তযৰিরোধি সচ্চাধিট্ঠানং, তিৰিধচাগপরিগ্গহিতং দোসত্তযৰিরোধি চাগাধিট্ঠানং, তিৰিধৰূপসমপরিগ্গহিতং দোসত্তযৰিরোধি উপসমাধিট্ঠানং, তিৰিধঞাণপরিগ্গহিতং দোসত্তযৰিরোধি পঞ্ঞাধিট্ঠানং। সচ্চাধিট্ঠানপরিগ্গহিতানি চাগূপসমপঞ্ঞাধিট্ঠানানি অৰিসংৰাদনতো <a name="P1.0124"></a>, পটিঞ্ঞানুৰিধানতো চ। চাগাধিট্ঠানপরিগ্গহিতানি সচ্চূপসমপঞ্ঞাধিট্ঠানানি পটিপক্খপরিচ্চাগতো, সব্বপরিচ্চাগফলত্তা চ। উপসমাধিট্ঠানপরিগ্গহিতানি সচ্চচাগপঞ্ঞাধিট্ঠানানি কিলেসপরিল়াহূপসমতো, কামূপসমতো, কামপরিল়াহূপসমতো চ। পঞ্ঞাধিট্ঠানপরিগ্গহিতানি সচ্চচাগূপসমাধিট্ঠানানি ঞাণপুব্বঙ্গমতো, ঞাণানুপরিৰত্তনতো চাতি এৰং সব্বাপি পারমিযো সচ্চপ্পভাৰিতা চাগপরিব্যঞ্জিতা উপসমোপব্রূহিতা পঞ্ঞাপরিসুদ্ধা। সচ্চঞ্হি এতাসং জনকহেতু, চাগো পরিগ্গাহকহেতু, উপসমো পরিৰুড্ঢিহেতু, পঞ্ঞা পারিসুদ্ধিহেতু। তথা আদিম্হি সচ্চাধিট্ঠানং সচ্চপটিঞ্ঞত্তা, মজ্ঝে চাগাধিট্ঠানং কতপণিধানস্স পরহিতায অত্তপরিচ্চাগতো, অন্তে উপসমাধিট্ঠানং সব্বূপসমপরিযোসানত্তা, আদিমজ্ঝপরিযোসানেসু পঞ্ঞাধিট্ঠানং তস্মিং সতি সম্ভৰতো, অসতি অভাৰতো, যথাপটিঞ্ঞঞ্চ ভাৰতো।</p>
<p class="bodytext">তত্থ মহাপুরিসা অত্তহিতপরহিতকরেহি গরুপিযভাৰকরেহি সচ্চচাগাধিট্ঠানেহি গিহিভূতা আমিসদানেন পরে অনুগ্গণ্হন্তি। তথা অত্তহিতপরহিতকরেহি গরুপিযভাৰকরেহি উপসমপঞ্ঞাধিট্ঠানেহি চ পব্বজিতভূতা ধম্মদানেন পরে অনুগ্গণ্হন্তি।</p>
<p class="bodytext">তত্থ অন্তিমভৰে বোধিসত্তস্স চতুরধিট্ঠানপরিপূরণং। পরিপুণ্ণচতুরধিট্ঠানস্স হি চরিমকভৰূপপত্তীতি একে। তত্র হি গব্ভোক্কন্তিঠিতিঅভিনিক্খমনেসু পঞ্ঞাধিট্ঠানসমুদাগমেন সতো সম্পজানো সচ্চাধিট্ঠানপারিপূরিযা সম্পতিজাতো উত্তরাভিমুখো সত্তপদৰীতিহারেন গন্ত্বা সব্বা দিসা ওলোকেত্বা সচ্চানুপরিৰত্তিনা ৰচসা ‘‘অগ্গোহমস্মি লোকস্স, জেট্ঠো…পে॰… সেট্ঠোহমস্মি লোকস্সা’’তি (দী॰ নি॰ ২.৩১; ম॰ নি॰ ৩.২০৭) তিক্খত্তুং <a name="M1.0097"></a> <a name="P1.0125"></a> সীহনাদং নদি, উপসমাধিট্ঠানসমুদাগমেন জিণ্ণাতুরমতপব্বজিতদস্সাৰিনো চতুধম্মপদেসকোৰিদস্স যোব্বনারোগ্যজীৰিতসম্পত্তিমদানং উপসমো, চাগাধিট্ঠানসমুদাগমেন মহতো ঞাতিপরিৰট্টস্স হত্থগতস্স চ চক্কৰত্তিরজ্জস্স অনপেক্খপরিচ্চাগোতি।</p>
<p class="bodytext">দুতিযে ঠানে অভিসম্বোধিযং চতুরধিট্ঠানং পরিপুণ্ণন্তি কেচি। তত্থ হি যথাপটিঞ্ঞং সচ্চাধিট্ঠানসমুদাগমেন চতুন্নং অরিযসচ্চানং অভিসমযো, ততো হি সচ্চাধিট্ঠানং পরিপুণ্ণং। চাগাধিট্ঠানসমুদাগমেন <a name="V1.0086"></a> সব্বকিলেসোপক্কিলেসপরিচ্চাগো, ততো হি চাগাধিট্ঠানং পরিপুণ্ণং। উপসমাধিট্ঠানসমুদাগমেন পরমূপসমসম্পত্তি, ততো হি উপসমাধিট্ঠানং পরিপুণ্ণং। পঞ্ঞাধিট্ঠানসমুদাগমেন অনাৰরণঞাণপটিলাভো, ততো হি পঞ্ঞাধিট্ঠানং পরিপুণ্ণন্তি, তং অসিদ্ধং অভিসম্বোধিযাপি পরমত্থভাৰতো।</p>
<p class="bodytext">ততিযে ঠানে ধম্মচক্কপ্পৰত্তনে (সং॰ নি॰ ৫.১০৮১; মহাৰ॰ ১৩; পটি॰ ম॰ ২.৩০) চতুরধিট্ঠানং পরিপুণ্ণন্তি অঞ্ঞে। তত্থ হি সচ্চাধিট্ঠানসমুদাগতস্স দ্বাদসহি আকারেহি অরিযসচ্চদেসনায সচ্চাধিট্ঠানং পরিপুণ্ণং, চাগাধিট্ঠানসমুদাগতস্স সদ্ধম্মমহাযাগকরণেন চাগাধিট্ঠানং পরিপুণ্ণং। উপসমাধিট্ঠানসমুদাগতস্স সযং উপসন্তস্স পরেসং উপসমনেন উপসমাধিট্ঠানং পরিপুণ্ণং, পঞ্ঞাধিট্ঠানসমুদাগতস্স ৰিনেয্যানং আসযাদিপরিজাননেন পঞ্ঞাধিট্ঠানং পরিপুণ্ণন্তি, তদপি অসিদ্ধং অপরিযোসিতত্তা বুদ্ধকিচ্চস্স।</p>
<p class="bodytext">চতুত্থে ঠানে পরিনিব্বানে চতুরধিট্ঠানপরিপুণ্ণন্তি অপরে। তত্র হি পরিনিব্বুতত্তা পরমত্থসচ্চসম্পত্তিযা সচ্চাধিট্ঠানপরিপূরণং, সব্বূপধিপটিনিস্সগ্গেন চাগাধিট্ঠানপরিপূরণং, সব্বসঙ্খারূপসমেন <a name="P1.0126"></a> উপসমাধিট্ঠানপরিপূরণং, পঞ্ঞাপযোজনপরিনিট্ঠানেন পঞ্ঞাধিট্ঠানপরিপূরণন্তি।</p>
<p class="bodytext">তত্র মহাপুরিসস্স ৰিসেসেন মেত্তাখেত্তে অভিজাতিযং সচ্চাধিট্ঠানসমুদাগতস্স সচ্চাধিট্ঠানপরিপূরণমভিব্যত্তং, ৰিসেসেন করুণাখেত্তে অভিসম্বোধিযং পঞ্ঞাধিট্ঠানসমুদাগতস্স পঞ্ঞাধিট্ঠানপরিপূরণমভিব্যত্তং, ৰিসেসেন মুদিতাখেত্তে ধম্মচক্কপ্পৰত্তনে (সং॰ নি॰ ৫.১০৮১; মহাৰ॰ ১৩; পটি॰ ম॰ ২.৩০) চাগাধিট্ঠানসমুদাগতস্স চাগাধিট্ঠানপরিপূরণমভিব্যত্তং, ৰিসেসেন উপেক্খাখেত্তে পরিনিব্বানে উপসমাধিট্ঠানসমুদাগতস্স উপসমাধিট্ঠানপরিপূরণমভিব্যত্তন্তি দট্ঠব্বং।</p>
<p class="bodytext">তত্রপি <a name="M1.0098"></a> সচ্চাধিট্ঠানসমুদাগতস্স সংৰাসেন সীলং ৰেদিতব্বং, চাগাধিট্ঠানসমুদাগতস্স সংৰোহারেন সোচেয্যং ৰেদিতব্বং, উপসমাধিট্ঠানসমুদাগতস্স আপদাসু থামো ৰেদিতব্বো, পঞ্ঞাধিট্ঠানসমুদাগতস্স সাকচ্ছায পঞ্ঞা ৰেদিতব্বা। এৰং সীলাজীৰচিত্তদিট্ঠিৰিসুদ্ধিযো ৰেদিতব্বা।</p>
<p class="bodytext">তথা <a name="V1.0087"></a> সচ্চাধিট্ঠানসমুদাগমেন দোসা অগতিং ন গচ্ছতি অৰিসংৰাদনতো, চাগাধিট্ঠানসমুদাগমেন লোভা অগতিং ন গচ্ছতি অনভিসঙ্গতো, উপসমাধিট্ঠানসমুদাগমেন ভযা অগতিং ন গচ্ছতি অনপরাধতো, পঞ্ঞাধিট্ঠানসমুদাগমেন মোহা অগতিং ন গচ্ছতি যথাভূতাৰবোধতো।</p>
<p class="bodytext">তথা পঠমেন অদুট্ঠো অধিৰাসেতি, দুতিযেন অলুদ্ধো পটিসেৰতি, ততিযেন অভীতো পরিৰজ্জেতি, চতুত্থেন অসম্মূল়্হো ৰিনোদেতি। পঠমেন নেক্খম্মসুখপ্পত্তি, ইতরেহি পৰিৰেকউপসমসম্বোধিসুখপ্পত্তিযো হোন্তীতি দট্ঠব্বা। তথা ৰিৰেকজপীতিসুখসমাধিজপীতিসুখঅপ্পীতিজকাযসুখসতিপারিসুদ্ধিজউপেক্খাসুখপ্পত্তিযো এতেহি চতূহি যথাক্কমং হোন্তীতি। এৰমনেকগুণানুবন্ধেহি চতূহি অধিট্ঠানেহি সব্বপারমিসমূহসঙ্গহো ৰেদিতব্বো। যথা চ চতূহি অধিট্ঠানেহি সব্বপারমিসঙ্গহো, এৰং করুণাপঞ্ঞাহিপীতি দট্ঠব্বং। সব্বোপি <a name="P1.0127"></a> হি বোধিসম্ভারো করুণাপঞ্ঞাহি সঙ্গহিতো। করুণাপঞ্ঞাপরিগ্গহিতা হি দানাদিগুণা মহাবোধিসম্ভারা ভৰন্তি বুদ্ধত্তসিদ্ধিপরিযোসানাতি এৰমেতাসং সঙ্গহো ৰেদিতব্বো।</p>
<p class="bodytext"><span class="bld">কো সম্পাদনূপাযো</span>তি সকলস্সাপি পুঞ্ঞাদিসম্ভারস্স সম্মাসম্বোধিং, উদ্দিস্স <span class="bld">অনৰসেসসম্ভরণং</span> অৰেকল্লকারিতাযোগেন, তত্থ চ <span class="bld">সক্কচ্চকারিতা</span> আদরবহুমানযোগেন, <span class="bld">সাতচ্চকারিতা</span> নিরন্তরপযোগেন, চিরকালাদিযোগো চ অন্তরা অৰোসানাপজ্জনেনাতি চতুরঙ্গযোগো এতাসং সম্পাদনূপাযো। অপিচ সমাসতো কতাভিনীহারস্স অত্তনি সিনেহস্স পরিযাদানং, পরেসু চ সিনেহস্স পরিৰড্ঢনং এতাসং সম্পাদনূপাযো। সম্মাসম্বোধিসমধিগমায হি কতমহাপণিধানস্স মহাসত্তস্স যাথাৰতো পরিজাননেন সব্বেসু ধম্মেসু অনুপলিত্তস্স অত্তনি সিনেহো পরিক্খযং পরিযাদানং গচ্ছতি, মহাকরুণাসমাযোগৰসেন পন পিযে পুত্তে ৰিয সব্বসত্তে সম্পস্সমানস্স তেসু মেত্তাসিনেহো পরিৰড্ঢতি। ততো চ তংতদাৰত্থানুরূপমত্তপরসন্তানেসু <a name="M1.0099"></a> লোভদোসমোহৰিগমেন ৰিদূরীকতমচ্ছরিযাদিবোধিসম্ভারপটিপক্খো মহাপুরিসো দানপিযৰচনঅত্থচরিযাসমানত্ততাসঙ্খাতেহি চতূহি সঙ্গহৰত্থূহি (দী॰ নি॰ ৩.২১০; অ॰ নি॰ ৪.৩২) চতুরধিট্ঠানানুগতেহি অচ্চন্তং জনস্স সঙ্গহকরণৰসেন উপরি যানত্তযে অৰতারণং পরিপাচনঞ্চ করোতি। মহাসত্তানঞ্হি মহাপঞ্ঞা মহাকরুণা চ দানেন অলঙ্কতা; দানং পিযৰচনেন; পিযৰচনং অত্থচরিযায; অত্থচরিযা সমানত্ততায অলঙ্কতা সঙ্গহিতা চ। সব্বভূতত্তভূতস্স হি বোধিসত্তস্স সব্বত্থ সমানসুখদুক্খতায সমানত্ততাসিদ্ধি। বুদ্ধভূতো পন তেহেৰ সঙ্গহৰত্থূহি চতুরধিট্ঠানপরিপূরিতাভিবুদ্ধেহি জনস্স অচ্চন্তিকসঙ্গহকরণেন অভিৰিনযনং করোতি। দানঞ্হি <a name="V1.0088"></a> সম্মাসম্বুদ্ধানং চাগাধিট্ঠানেন পরিপূরিতাভিবুদ্ধং <a name="P1.0128"></a>; পিযৰচনং সচ্চাধিট্ঠানেন; অত্থচরিযা পঞ্ঞাধিট্ঠানেন; সমানত্ততা উপসমাধিট্ঠানেন পরিপূরিতাভিবুদ্ধা। তথাগতানঞ্হি সব্বসাৰকপচ্চেকবুদ্ধেহি সমানত্ততা পরিনিব্বানে। তত্র হি তেসং অৰিসেসতো একীভাৰো। তেনেৰাহ ‘‘নত্থি ৰিমুত্তিযা নানত্ত’’ন্তি।</p>
<p class="bodytext">হোন্তি চেত্থ –</p>
<p class="gatha1">‘‘সচ্চো চাগী উপসন্তো, পঞ্ঞৰা অনুকম্পকো,</p>
<p class="gathalast">সম্ভতসব্বসম্ভারো, কং নামত্থং ন সাধযে॥</p>
<p class="gatha1">মহাকারুণিকো সত্থা, হিতেসী চ উপেক্খকো,</p>
<p class="gathalast">নিরপেক্খো চ সব্বত্থ, অহো অচ্ছরিযো জিনো॥</p>
<p class="gatha1">ৰিরত্তো সব্বধম্মেসু, সত্তেসু চ উপেক্খকো,</p>
<p class="gathalast">সদা সত্তহিতে যুত্তো, অহো অচ্ছরিযো জিনো॥</p>
<p class="gatha1">সব্বদা সব্বসত্তানং, হিতায চ সুখায চ,</p>
<p class="gathalast">উয্যুত্তো অকিলাসূ চ, অহো অচ্ছরিযো জিনো’’তি॥ (চরিযা॰ অট্ঠ॰ ৩২০ পকিণ্ণককথা)।</p>
<p class="bodytext"><span class="bld">কিত্তকেন কালেন সম্পাদন</span>ন্তি হেট্ঠিমেন তাৰ পরিচ্ছেদেন চত্তারি অসঙ্খ্যেয্যানি কপ্পসতসহস্সঞ্চ, মজ্ঝিমেন অট্ঠাসঙ্খ্যেয্যানি কপ্পসতসহস্সঞ্চ, উপরিমেন সোল়সাসঙ্খ্যেয্যানি কপ্পসতসহস্সঞ্চ, এতে চ <a name="M1.0100"></a> ভেদা যথাক্কমং পঞ্ঞাধিকসদ্ধাধিকৰীরিযাধিকৰসেন ঞাতব্বা। পঞ্ঞাধিকানঞ্হি সদ্ধা মন্দা হোতি, পঞ্ঞা তিক্খা। সদ্ধাধিকানং পঞ্ঞা মজ্ঝিমা হোতি, ৰীরিযাধিকানং পঞ্ঞা মন্দা। পঞ্ঞানুভাৰেন চ সম্মাসম্বোধি অভিগন্তব্বাতি অট্ঠকথাযং ৰুত্তং। অৰিসেসেন পন ৰিমুত্তিপরিপাচনীযানং ধম্মানং তিক্খমজ্ঝিমমুদুভাৰেন তযোপেতে ভেদা যুত্তাতি ৰদন্তি। তিৰিধা হি বোধিসত্তা অভিনীহারক্খণে <a name="P1.0129"></a> ভৰন্তি উগ্ঘটিতঞ্ঞূৰিপঞ্চিতঞ্ঞূনেয্যভেদেন। তেসু উগ্ঘটিতঞ্ঞূ সম্মাসম্বুদ্ধস্স সম্মুখা চতুপ্পদিকং গাথং সুণন্তো ততিযপদে অপরিযোসিতেযেৰ ছঅভিঞ্ঞাহি সহ পটিসম্ভিদাহি অরহত্তং পত্তুং সমত্থুপনিস্সযো হোতি, দুতিযো সত্থু সম্মুখা চতুপ্পদিকং গাথং সুণন্তো অপরিযোসিতেযেৰ চতুত্থপদে ছহি অভিঞ্ঞাহি অরহত্তং পত্তুং সমত্থুপনিস্সযো হোতি, ইতরো ভগৰতো সম্মুখা চতুপ্পদিকং গাথং <a name="V1.0089"></a> সুত্বা পরিযোসিতায গাথায ছহি অভিঞ্ঞাহি অরহত্তং পত্তুং সমত্থুপনিস্সযো ভৰতি। তযোপেতে ৰিনা কালভেদেন কতাভিনীহারলদ্ধব্যাকরণা পারমিযো পূরেন্তা যথাক্কমং যথাৰুত্তভেদেন কালেন সম্মাসম্বোধিং পাপুণন্তি। তেসু তেসু পন কালভেদেসু অপরিপুণ্ণেসু তে তে মহাসত্তা দিৰসে দিৰসে ৰেস্সন্তরদানসদিসং দানং দেন্তাপি তদনুরূপে সীলাদিসব্বপারমিধম্মে আচিনন্তাপি অন্তরা বুদ্ধা ভৰিস্সন্তীতি অকারণমেতং। কস্মা? ঞাণস্স অপরিপচ্চনতো। পরিচ্ছিন্নকালনিপ্ফাদিতং ৰিয হি সস্সং পরিচ্ছিন্নকালে পরিনিপ্ফাদিতা সম্মাসম্বোধি। তদন্তরা পন সব্বুস্সাহেন ৰাযমন্তেনাপি ন সক্কা পাপুণিতুন্তি পারমিপারিপূরী যথাৰুত্তকালৰিসেসং ৰিনা ন সম্পজ্জতীতি ৰেদিতব্বং।</p>
<p class="bodytext"><span class="bld">কো আনিসংসো</span>তি যে তে কতাভিনীহারানং বোধিসত্তানং –</p>
<p class="gatha1">‘‘এৰং সব্বঙ্গসম্পন্না, বোধিযা নিযতা নরা।</p>
<p class="gatha2">সংসরং দীঘমদ্ধানং, কপ্পকোটিসতেহিপি।</p>
<p class="gathalast">অৰীচিম্হি নুপ্পজ্জন্তি, তথা লোকন্তরেসু চা’’তি॥ আদিনা (অভি॰ অট্ঠ॰ ১.নিদানকথা; অপ॰ অট্ঠ॰ ১.দূরেনিদানকথা; জা॰ অট্ঠ॰ ১.দূরেনিদানকথা; বু॰ ৰং॰ অট্ঠ॰ ২৭.দূরেনিদানকথা; চরিযা॰ অট্ঠ॰ পকিণ্ণককথা) –</p>
<p class="unindented">অট্ঠারস অভব্বট্ঠানানুপগমনপ্পকারা আনিসংসা সংৰণ্ণিতা। যে চ ‘‘সতো <a name="P1.0130"></a> সম্পজানো আনন্দ বোধিসত্তো তুসিতাকাযা চৰিত্বা <a name="M1.0101"></a> মাতুকুচ্ছিং ওক্কমী’’তিআদিনা (ম॰ নি॰ ৩.১৯৯) সোল়স অচ্ছরিযব্ভুতধম্মপ্পকারা, যে চ ‘‘সীতং ব্যপগতং হোতি, উণ্হঞ্চ উপসম্মতী’’তিআদিনা (বু॰ ৰং॰ ৮৩), ‘‘জাযমানে খো সারিপুত্ত বোধিসত্তে অযং দসসহস্সিলোকধাতু সঙ্কম্পতি সম্পকম্পতি সম্পৰেধতী’’তিআদিনা চ দ্বত্তিংস পুব্বনিমিত্তপ্পকারা, যে ৰা পনঞ্ঞেপি ‘‘বোধিসত্তানং অধিপ্পাযসমিজ্ঝনং কম্মাদীসু ৰসীভাৰো’’তি এৰমাদযো তত্থ তত্থ জাতকবুদ্ধৰংসাদীসু দস্সিতপ্পকারা আনিসংসা, তে সব্বেপি এতাসং আনিসংসা, তথা যথানিদস্সিতভেদা অলোভাদোসাদিগুণযুগল়াদযো চাতি ৰেদিতব্বা।</p>
<p class="bodytext"><span class="bld">কিং</span> <a name="V1.0090"></a> <span class="bld">ফল</span>ন্তি সমাসতো তাৰ সম্মাসম্বুদ্ধভাৰো এতাসং ফলং, ৰিত্থারতো পন দ্বত্তিংসমহাপুরিসলক্খণ- (দী॰ নি॰ ২.২৪ আদযো; ৩.১৬৮ আদযো; ম॰ নি॰ ২.৩৮৫) অসীতিঅনুব্যঞ্জনব্যামপ্পভাদিঅনেকগুণগণসমুজ্জলরূপকাযসম্পত্তিঅধিট্ঠানা দসবলচতুৰেসারজ্জছঅসাধারণঞাণঅট্ঠারসাৰেণিকবুদ্ধধম্ম- (দী॰ নি॰ অট্ঠ॰ ৩.৩০৫; মূলটী॰ ২.সুত্তন্তভাজনীযৰণ্ণনা) -পভুতিঅনেকসতসহস্সগুণসমুদযোপসোভিনী ধম্মকাযসিরী, যাৰতা পন বুদ্ধগুণা যে অনেকেহিপি কপ্পেহি সম্মাসম্বুদ্ধেনাপি ৰাচায পরিযোসাপেতুং ন সক্কা, ইদং এতাসং ফলন্তি অযমেত্থ সঙ্খেপো, ৰিত্থারো পন বুদ্ধৰংসচরিযাপিটকজাতকমহাপদানসুত্তাদীনং ৰসেন ৰেদিতব্বো।</p>
<p class="bodytext">যথাৰুত্তায পটিপদায যথাৰুত্তৰিভাগানং পারমীনং পূরিতভাৰং সন্ধাযাহ <span class="bld">‘‘সমতিংস পারমিযো পূরেত্বা’’</span>তি। সতিপি মহাপরিচ্চাগানং দানপারমিভাৰে পরিচ্চাগৰিসেসভাৰদস্সনত্থঞ্চেৰ সুদুক্করভাৰদস্সনত্থঞ্চ <a name="P1.0131"></a> <span class="bld">‘‘পঞ্চ মহাপরিচ্চাগে’’</span>তি ৰিসুং গহণং, ততোযেৰ চ অঙ্গপরিচ্চাগতো ৰিসুং নযনপরিচ্চাগগ্গহণং, পরিগ্গহপরিচ্চাগভাৰসামঞ্ঞেপি ধনরজ্জপরিচ্চাগতো পুত্তদারপরিচ্চাগগ্গহণঞ্চ কতং। গতপচ্চাগতিকৰত্তসঙ্খাতায পুব্বভাগপটিপদায সদ্ধিং অভিঞ্ঞাসমাপত্তিনিপ্ফাদনং <span class="bld">পুব্বযোগো।</span> দানাদীসুযেৰ সাতিসযপটিপত্তিনিপ্ফাদনং <span class="bld">পুব্বচরিযা,</span> যা চরিযাপিটকসঙ্গহিতা। অভিনীহারো <span class="bld">পুব্বযোগো,</span> দানাদিপটিপত্তি, কাযৰিৰেকৰসেন একচরিযা ৰা <span class="bld">পুব্বচরিযা</span>তি কেচি। দানাদীনঞ্চেৰ অপ্পিচ্ছতাদীনঞ্চ সংসারনিব্বানেসু <a name="M1.0102"></a> আদীনৰানিসংসাদীনঞ্চ ৰিভাৰনৰসেন সত্তানং বোধিত্তযে পতিট্ঠাপনপরিপাচনৰসেন পৰত্তা কথা <span class="bld">ধম্মক্খানং।</span> ঞাতীনং অত্থচরিযা <span class="bld">ঞাতত্থচরিযা,</span> সাপি করুণাযনৰসেনেৰ। <span class="bld">আদি</span>-সদ্দেন লোকত্থচরিযাদযো সঙ্গণ্হাতি। কম্মস্সকতাঞাণৰসেন, অনৰজ্জকম্মাযতনৰিজ্জাট্ঠানপরিচযৰসেন, খন্ধাযতনাদিপরিচযৰসেন, লক্খণত্তযতীরণৰসেন চ ঞাণচারো <span class="bld">বুদ্ধিচরিযা,</span> সা পন অত্থতো পঞ্ঞাপারমীযেৰ, ঞাণসম্ভারদস্সনত্থং ৰিসুং গহণং। <span class="bld">কোটি</span>ন্তি পরিযন্তো, উক্কংসোতি অত্থো। চত্তারো সতিপট্ঠানে ভাৰেত্বা ব্রূহেত্বাতি সম্বন্ধো। তত্থ <span class="bld">ভাৰেত্বা</span>তি উপ্পাদেত্বা। <span class="bld">ব্রূহেত্বা</span>তি ৰড্ঢেত্বা। সতিপট্ঠানাদিগ্গহণেন আগমনপটিপদং মত্থকং পাপেত্বা দস্সেতি, ৰিপস্সনাসহগতা এৰ ৰা সতিপট্ঠানাদযো দট্ঠব্বা। এত্থ চ ‘‘যেন অভিনীহারেনা’’তিআদিনা আগমনপটিপদায আদিং দস্সেতি, ‘‘দানপারমী’’তিআদিনা মজ্ঝং, ‘‘চত্তারো সতিপট্ঠানে’’তিআদিনা পরিযোসানন্তি ৰেদিতব্বং।</p>
<p class="bodytext"><span class="bld">সম্পতিজাতো</span>তি হত্থতো মুচ্চিত্বা মুহুত্তজাতো, ন মাতুকুচ্ছিতো নিক্খন্তমত্তো। নিক্খন্তমত্তঞ্হি <a name="V1.0091"></a> মহাসত্তং পঠমং ব্রহ্মানো সুৰণ্ণজালেন পটিগ্গণ্হিংসু, তেসং হত্থতো চত্তারো মহারাজানো অজিনপ্পৰেণিযা, তেসং হত্থতো মনুস্সা দুকূলচুম্বটকেন পটিগ্গণ্হিংসু, মনুস্সানং হত্থতো মুঞ্চিত্বা পথৰিযং পতিট্ঠিতোতি <span class="bld">যথাহ</span> <a name="P1.0132"></a> ভগৰা মহাপদানদেসনাযং। <span class="bld">সেতম্হি ছত্তে</span>তি দিব্বসেতচ্ছত্তে। <span class="bld">অনুহীরমানে</span>তি ধারিযমানে। এত্থ চ ছত্তগ্গহণেনেৰ খগ্গাদীনি পঞ্চ ককুধভণ্ডানিপি (জা॰ ২.১৯.৭২) ৰুত্তানেৰাতি ৰেদিতব্বং। খগ্গতালৰণ্টমোরহত্থকৰাল়বীজনীউণ্হীসপট্টাপি হি ছত্তেন সহ তদা উপট্ঠিতা অহেসুং। ছত্তাদীনিযেৰ চ তদা পঞ্ঞাযিংসু, ন ছত্তাদিগাহকা। <span class="bld">সব্বা চ দিসা</span>তি দসপি দিসা। নযিদং সব্বদিসাৰিলোকনং সত্তপদৰীতিহারুত্তরকালং দট্ঠব্বং। মহাসত্তো হি মনুস্সানং হত্থতো মুচ্চিত্বা পুরত্থিমদিসং ওলোকেসি, তত্থ দেৰমনুস্সা গন্ধমালাদীহি পূজযমানা ‘‘মহাপুরিস ইধ তুম্হেহি সদিসোপি নত্থি, কুতো উত্তরিতরো’’তি আহংসু। এৰং চতস্সো দিসা, চতস্সো অনুদিসা, হেট্ঠা, উপরীতি সব্বা দিসা অনুৰিলোকেত্বা সব্বত্থ অত্তনা সদিসং অদিস্বা ‘‘অযং উত্তরা দিসা’’তি তত্থ সত্তপদৰীতিহারেন <a name="M1.0103"></a> অগমাসি। <span class="bld">আসভি</span>ন্তি উত্তমং। <span class="bld">অগ্গো</span>তি সব্বপঠমো। <span class="bld">জেট্ঠো সেট্ঠো</span>তি চ তস্সেৰ ৰেৰচনং। <span class="bld">অযমন্তিমা জাতি, নত্থি দানি পুনব্ভৰো</span>তি ইমস্মিং অত্তভাৰে পত্তব্বং অরহত্তং ব্যাকাসি।</p>
<p class="bodytext"><span class="bld">‘‘অনেকেসং ৰিসেসাধিগমানং পুব্বনিমিত্তভাৰেনা’’</span>তি সঙ্খিত্তেন ৰুত্তমত্থং <span class="bld">‘‘যঞ্হী’’</span>তিআদিনা ৰিত্থারতো দস্সেতি। তত্থ <span class="bld">এত্থা</span>তি –</p>
<p class="gatha1">‘‘অনেকসাখঞ্চ সহস্সমণ্ডলং,</p>
<p class="gatha2">ছত্তং মরূ ধারযুমন্তলিক্খে।</p>
<p class="gatha3">সুৰণ্ণদণ্ডা ৰীতিপতন্তি চামরা,</p>
<p class="gathalast">ন দিস্সরে চামরছত্তগাহকা’’তি॥ (সু॰ নি॰ ৬৯৩)।</p>
<p class="bodytext">ইমিস্সা গাথায। সব্বঞ্ঞুতঞ্ঞাণমেৰ সব্বত্থ অপ্পটিহতচারতায অনাৰরণঞাণন্তি আহ <span class="bld">‘‘সব্বঞ্ঞুতানাৰরণঞাণপটিলাভস্সা’’</span>তি। <span class="bld">‘‘তথা অযং ভগৰাপি গতো…পে॰… পুব্বনিমিত্তভাৰেনা’’</span>তি এতেন অভিজাতিযং ধম্মতাৰসেন উপ্পজ্জনৰিসেসা <a name="P1.0133"></a> সব্ববোধিসত্তানং সাধারণাতি দস্সেতি। পারমিতানিস্সন্দা হি তেতি।</p>
<p class="bodytext"><span class="bld">ৰিক্কমী</span>তি অগমাসি। <span class="bld">মরূ</span>তি দেৰা। <span class="bld">সমা</span>তি ৰিলোকনসমতায সমা সদিসিযো। মহাপুরিসো হি যথা একং দিসং ৰিলোকেসি, এৰং সেসা দিসাপি, ন কত্থচি ৰিলোকনে ৰিবন্ধো <a name="V1.0092"></a> তস্স অহোসীতি। <span class="bld">সমা</span>তি ৰা ৰিলোকেতুং যুত্তাতি অত্থো। ন হি তদা বোধিসত্তস্স ৰিরূপবীভচ্ছৰিসমরূপানি ৰিলোকেতুং অযুত্তানি দিসাসু উপট্ঠহন্তীতি।</p>
<p class="bodytext">‘‘এৰং তথাগতো’’তি কাযগমনট্ঠেন গত-সদ্দেন তথাগত-সদ্দং নিদ্দিসিত্বা ইদানি ঞাণগমনট্ঠেন তং দস্সেতুং <span class="bld">‘‘অথ ৰা’’</span>তিআদিমাহ। তত্থ <span class="bld">নেক্খম্মেনা</span>তি অলোভপ্পধানেন কুসলচিত্তুপ্পাদেন। কুসলা হি ধম্মা ইধ নেক্খম্মং, ন পব্বজ্জাদযো, ‘‘পঠমজ্ঝানেনা’’তি চ ৰদন্তি। <span class="bld">পহাযা</span>তি পজহিত্বা। <span class="bld">গতো</span> অধিগতো, পটিপন্নো উত্তরিৰিসেসন্তি অত্থো। <span class="bld">পহাযা</span>তি ৰা পহানহেতু, পহানলক্খণং ৰা। হেতুলক্খণত্থো হি অযং পহায-সদ্দো। ‘‘কামচ্ছন্দাদিপ্পহানহেতুকং গতো’’তি হেত্থ ৰুত্তং গমনং অৰবোধো, পটিপত্তি এৰ ৰা। কামচ্ছন্দাদিপ্পহানেন চ তং লক্খীযতি। এস নযো <span class="bld">‘‘পদালেত্বা’’</span>তিআদীসুপি। <span class="bld">অব্যাপাদেনা</span>তি মেত্তায। <span class="bld">আলোকসঞ্ঞাযা</span>তি ৰিভূতং কত্বা মনসিকরণেন উপট্ঠিতআলোকসঞ্জাননেন <a name="M1.0104"></a>। <span class="bld">অৰিক্খেপেনা</span>তি সমাধিনা। <span class="bld">ধম্মৰৰত্থানেনা</span>তি কুসলাদিধম্মানং যাথাৰৰিনিচ্ছযেন, ‘‘সপ্পচ্চযনামরূপৰৰত্থানেনা’’তিপি ৰদন্তি।</p>
<p class="bodytext">এৰং কামচ্ছন্দাদিনীৰরণপ্পহানেন ‘‘অভিজ্ঝং লোকে পহাযা’’তিআদিনা (ৰিভ॰ ৫০৮) ৰুত্তায পঠমজ্ঝানস্স পুব্বভাগপটিপদায ভগৰতো তথাগতভাৰং দস্সেত্বা ইদানি সহ উপাযেন অট্ঠহি সমাপত্তীহি, অট্ঠারসহি চ মহাৰিপস্সনাহি তং দস্সেতুং <span class="bld">‘‘ঞাণেনা’’</span>তিআদিমাহ। নামরূপপরিগ্গহকঙ্খাৰিতরণানঞ্হি ৰিবন্ধভূতস্স মোহস্স দূরীকরণেন ঞাতপরিঞ্ঞাযং <a name="P1.0134"></a> ঠিতস্স অনিচ্চসঞ্ঞাদযো সিজ্ঝন্তি, তথা ঝানসমাপত্তীসু অভিরতিনিমিত্তেন পামোজ্জেন, তত্থ অনভিরতিযা ৰিনোদিতায ঝানাদি সমধিগমোতি সমাপত্তিৰিপস্সনানং অরতিৰিনোদনঅৰিজ্জাপদালনাদি উপাযো, উপ্পটিপাটিনিদ্দেসো পন নীৰরণসভাৰায অৰিজ্জায হেট্ঠা নীৰরণেসুপি সঙ্গহদস্সনত্থন্তি দট্ঠব্বং। সমাপত্তিৰিহারপ্পৰেসৰিবন্ধনেন নীৰরণানি কৰাটসদিসানীতি আহ <span class="bld">‘‘নীৰরণকৰাটং উগ্ঘাটেত্বা’’</span>তি। ‘‘রত্তিং ৰিতক্কেত্বা ৰিচারেত্বা দিৰা কম্মন্তে পযোজেতী’’তি ৰুত্তট্ঠানে ৰিয ৰিতক্কৰিচারা ধূমাযনাতি অধিপ্পেতাতি আহ <span class="bld">‘‘ৰিতক্কৰিচারধূম’’</span>ন্তি। কিঞ্চাপি পঠমজ্ঝানূপচারেযেৰ চ দুক্খং, চতুত্থজ্ঝানূপচারেযেৰ সুখং পহীযতি, অতিসযপ্পহানং পন সন্ধাযাহ <span class="bld">‘‘চতুত্থজ্ঝানেন সুখদুক্খং পহাযা’’</span>তি।</p>
<p class="bodytext">অনিচ্চস্স, অনিচ্চন্তি অনুপস্সনা <span class="bld">অনিচ্চানুপস্সনা,</span> তেভূমকধম্মানং অনিচ্চতং গহেত্বা পৰত্তায ৰিপস্সনাযেতং নামং। <span class="bld">নিচ্চসঞ্ঞ</span>ন্তি সঙ্খতধম্মে ‘‘নিচ্চা, সস্সতা’’তি এৰং পৰত্তমিচ্ছাসঞ্ঞং <a name="V1.0093"></a>, সঞ্ঞাসীসেন দিট্ঠিচিত্তানম্পি গহণং দট্ঠব্বং। এস নযো ইতো পরেসুপি। <span class="bld">নিব্বিদানুপস্সনাযা</span>তি সঙ্খারেসু নিব্বিজ্জনাকারেন পৰত্তায অনুপস্সনায। <span class="bld">নন্দি</span>ন্তি সপ্পীতিকতণ্হং। তথা <span class="bld">ৰিরাগানুপস্সনাযা</span>তি ৰিরজ্জনাকারেন পৰত্তায অনুপস্সনায। <span class="bld">নিরোধানুপস্সনাযা</span>তি সঙ্খারানং নিরোধস্স অনুপস্সনায। ‘‘তে সঙ্খারা নিরুজ্ঝন্তিযেৰ, আযতিং সমুদযৰসেন ন উপ্পজ্জন্তী’’তি এৰং ৰা অনুপস্সনা <span class="bld">নিরোধানুপস্সনা</span>। তেনেৰাহ ‘‘নিরোধানুপস্সনায নিরোধেতি, নো সমুদেতী’’তি। মুঞ্চিতুকম্যতা হি অযং বলপ্পত্তাতি। পটিনিস্সজ্জনাকারেন <a name="P1.0135"></a> পৰত্তা অনুপস্সনা <span class="bld">পটিনিস্সগ্গানুপস্সনা</span> <a name="M1.0105"></a>। পটিসঙ্খা সন্তিট্ঠনা হি অযং। <span class="bld">আদান</span>ন্তি নিচ্চাদিৰসেন গহণং। সন্ততিসমূহকিচ্চারম্মণানং ৰসেন একত্তগ্গহণং <span class="bld">ঘনসঞ্ঞা। আযূহনং</span> অভিসঙ্খরণং। অৰত্থাৰিসেসাপত্তি <span class="bld">ৰিপরিণামো। ধুৰসঞ্ঞ</span>ন্তি থিরভাৰগ্গহণং। <span class="bld">নিমিত্ত</span>ন্তি সমূহাদিঘনৰসেন, সকিচ্চপরিচ্ছেদতায চ সঙ্খারানং সৰিগ্গহগ্গহণং। <span class="bld">পণিধি</span>ন্তি রাগাদিপণিধিং, সা পনত্থতো তণ্হানং ৰসেন সঙ্খারেসু নিন্নতা।</p>
<p class="bodytext"><span class="bld">অভিনিৰেস</span>ন্তি অত্তানুদিট্ঠিং। অনিচ্চদুক্খাদিৰসেন সব্বধম্মতীরণং <span class="bld">অধিপঞ্ঞাধম্মৰিপস্সনা। সারাদানাভিনিৰেস</span>ন্তি অসারে সারগ্গহণৰিপল্লাসং। ‘‘ইস্সরকুত্তাদিৰসেন লোকো সমুপ্পন্নো’’তি অভিনিৰেসো <span class="bld">সম্মোহাভিনিৰেসো।</span> কেচি পন ‘‘অহোসিং নু খো অহমতীতমদ্ধানন্তিআদিনা পৰত্তসংসযাপত্তি <span class="bld">সম্মোহাভিনিৰেসো’’</span>তি ৰদন্তি। সঙ্খারেসু লেণতাণভাৰগ্গহণং <span class="bld">আলযাভিনিৰেসো।</span> ‘‘আলযরতা আলযসমুদিতা’’তি ৰচনতো আলযো তণ্হা, সাযেৰ চক্খাদীসু রূপাদীসু চ অভিনিৰিসনৰসেন পৰত্তিযা <span class="bld">আলযাভিনিৰেসো</span>তি কেচি। ‘‘এৰংৰিধা সঙ্খারা পটিনিস্সজ্জীযন্তী’’তি পৰত্তং ঞাণং <span class="bld">পটিসঙ্খানুপস্সনা।</span> ৰট্টতো ৰিগতত্তা ৰিৰট্টং নিব্বানং, তত্থ আরম্মণকরণসঙ্খাতেন অনুপস্সনেন পৰত্তিযা <span class="bld">ৰিৰট্টানুপস্সনা</span> গোত্রভু। <span class="bld">সংযোগাভিনিৰেস</span>ন্তি সংযুজ্জনৰসেন সঙ্খারেসু অভিনিৰিসনং। <span class="bld">দিট্ঠেকট্ঠে</span>তি দিট্ঠিযা সহজাতেকট্ঠে, পহানেকট্ঠে চ। <span class="bld">‘‘ওল়ারিকে’’</span>তি উপরিমগ্গৰজ্ঝে কিলেসে অপেক্খিত্বা <a name="P1.0136"></a> ৰুত্তং, অঞ্ঞথা দস্সনপহাতব্বাপি দুতিযমগ্গৰজ্ঝেহি ওল়ারিকাতি। <span class="bld">অণুসহগতে</span>তি অণুভূতে, ইদং হেট্ঠিমমগ্গৰজ্ঝে অপেক্খিত্বা ৰুত্তং। <span class="bld">সব্বকিলেসে</span>তি অৰসিট্ঠসব্বকিলেসে। ন হি পঠমাদিমগ্গেহি পহীনা কিলেসা পুন পহীযন্তীতি।</p>
<p class="bodytext"><span class="bld">কক্খল়ত্তং</span> কঠিনভাৰো। <span class="bld">পগ্ঘরণং</span> দ্রৰভাৰো। লোকিযৰাযুনা ভস্তস্স ৰিয যেন তংতংকলাপস্স উদ্ধুমাযনং, থম্ভভাৰো ৰা, তং <span class="bld">ৰিত্থম্ভনং।</span> ৰিজ্জমানেপি কলাপন্তরভূতানং কলাপন্তরভূতেহি অসম্ফুট্ঠভাৰে, তংতংভূতৰিৰিত্ততা রূপপরিযন্তো আকাসোতি যেসং যো পরিচ্ছেদো, তেহি সো অসম্ফুট্ঠোৰ, অঞ্ঞথা ভূতানং পরিচ্ছেদসভাৰো ন সিযা ব্যাপীভাৰাপত্তিতো <a name="V1.0094"></a>। অব্যাপিতা হি অসম্ফুট্ঠতাতি। যস্মিং <a name="M1.0106"></a> কলাপে ভূতানং পরিচ্ছেদো, তেহি অসম্ফুট্ঠভাৰো <span class="bld">অসম্ফুট্ঠলক্খণং।</span> তেনাহ ভগৰা আকাসধাতুনিদ্দেসে ‘‘অসম্ফুট্ঠং চতূহি মহাভূতেহী’’তি (ধ॰ স॰ ৬৩৭)।</p>
<p class="bodytext">ৰিরোধিপচ্চযসন্নিপাতে ৰিসদিসুপ্পত্তি <span class="bld">রুপ্পনং।</span> চেতনাপধানত্তা সঙ্খারক্খন্ধধম্মানং চেতনাৰসেনেতং ৰুত্তং <span class="bld">‘‘সঙ্খারানং অভিসঙ্খরণলক্খণ’’</span>ন্তি। তথা হি সুত্তন্তভাজনীযে সঙ্খারক্খন্ধৰিভঙ্গে ‘‘চক্খুসম্ফস্সজা চেতনা’’তিআদিনা (ৰিভ॰ ৯২) চেতনাৰ ৰিভত্তা, অভিসঙ্খরণলক্খণা চ চেতনা। যথাহ ‘‘তত্থ কতমো পুঞ্ঞাভিসঙ্খারো? কুসলা চেতনা কামাৰচরা’’তিআদি <a name="P1.0137"></a> (ৰিভ॰ ২২৬)। <span class="bld">ফরণং</span> সৰিপ্ফারিকতা। <span class="bld">অস্সদ্ধিযে</span>তি অস্সদ্ধিযহেতু, নিমিত্তত্থে ভুম্মং। এস নযো <span class="bld">‘‘কোসজ্জে’’</span>তিআদীসু। <span class="bld">ৰূপসমলক্খণ</span>ন্তি কাযচিত্তপরিল়াহূপসমলক্খণং। লীনুদ্ধচ্চরহিতে অধিচিত্তে পৰত্তমানে পগ্গহনিগ্গহসম্পহংসনেসু অব্যাৰটতায অজ্ঝুপেক্খনং <span class="bld">পটিসঙ্খানং</span> পক্খপাতুপচ্ছেদতো।</p>
<p class="bodytext">মুসাৰাদাদীনং ৰিসংৰাদনাদিকিচ্চতায লূখানং অপরিগ্গাহকানং পটিপক্খভাৰতো পরিগ্গাহিকা সম্মাৰাচা সিনিদ্ধভাৰতো সম্পযুত্তধম্মে, সম্মাৰাচাপচ্চযসুভাসিতানং সোতারঞ্চ পুগ্গলং পরিগ্গণ্হাতীতি সা পরিগ্গহলক্খণা সম্মাৰাচা। কাযিককিরিযা কিঞ্চি কত্তব্বং সমুট্ঠাপেতি। সযঞ্চ সমুট্ঠহনং ঘটনং হোতীতি সম্মাকম্মন্তসঙ্খাতা ৰিরতি সমুট্ঠানলক্খণা দট্ঠব্বা, সম্পযুত্তধম্মানং ৰা উক্খিপনং সমুট্ঠাপনং কাযিককিরিযায ভারুক্খিপনং ৰিয। জীৰমানস্স সত্তস্স, সম্পযুত্তধম্মানং ৰা জীৰিতিন্দ্রিযৰুত্তিযা, আজীৰস্সেৰ ৰা সুদ্ধি <span class="bld">ৰোদানং।</span> সসম্পযুত্তধম্মস্স চিত্তস্স সংকিলেসপক্খে পতিতুং অদত্বা সম্মদেৰ পগ্গণ্হনং <span class="bld">পগ্গহো।</span></p>
<p class="bodytext">‘‘সঙ্খারা’’তি ইধ চেতনা অধিপ্পেতাতি ৰুত্তং <span class="bld">‘‘সঙ্খারানং চেতনালক্খণ’’</span>ন্তি। <span class="bld">নমনং</span> আরম্মণাভিমুখভাৰো। <span class="bld">আযতনং</span>পৰত্তনং। আযতনানং ৰসেন হি আযসঙ্খাতানং চিত্তচেতসিকানং পৰত্তি। <span class="bld">তণ্হায হেতুলক্খণ</span>ন্তি ৰট্টস্স জনকহেতুভাৰো, মগ্গস্স পন নিব্বানসম্পাপকত্তন্তি অযমেৰ তেসং ৰিসেসো।</p>
<p class="bodytext"><span class="bld">তথলক্খণং</span> <a name="M1.0107"></a> অৰিপরীতসভাৰো। <span class="bld">একরসো</span> অঞ্ঞমঞ্ঞানতিৰত্তনং অনূনাধিকভাৰো। <span class="bld">যুগনদ্ধা</span> সমথৰিপস্সনাৰ, ‘‘সদ্ধাপঞ্ঞা পগ্গহাৰিক্খেপা’’তিপি ৰদন্তি।</p>
<p class="bodytext">খিণোতি <a name="V1.0095"></a> কিলেসেতি <span class="bld">খযো,</span> মগ্গো। অনুপ্পাদপরিযোসানতায <span class="bld">অনুপ্পাদো,</span> ফলং। <span class="bld">পস্সদ্ধি</span> কিলেসৰূপসমো।</p>
<p class="bodytext"><span class="bld">ছন্দস্সা</span>তি <a name="P1.0138"></a> কত্তুকম্যতাছন্দস্স। <span class="bld">মূললক্খণং</span> পতিট্ঠাভাৰো। <span class="bld">সমুট্ঠাপনলক্খণং</span> আরম্মণপটিপাদকতায সম্পযুত্তধম্মানং উপ্পত্তিহেতুতা। <span class="bld">সমোধানং</span> ৰিসযাদিসন্নিপাতেন গহেতব্বাকারো, যা ‘‘সঙ্গতী’’তি ৰুচ্চতি। সমং সহ ওদহন্তি অনেন সম্পযুত্তধম্মাতি ৰা <span class="bld">সমোধানং,</span> ফস্সো। সমোসরন্তি সন্নিপতন্তি এত্থাতি <span class="bld">সমোসরণং।</span> ৰেদনায ৰিনা অপ্পৰত্তমানা সম্পযুত্তধম্মা ৰেদনানুভৰননিমিত্তং সমোসটা ৰিয হোন্তীতি এৰং ৰুত্তং। গোপানসীনং কূটং ৰিয সম্পযুত্তানং পামোক্খভাৰো <span class="bld">পমুখলক্খণং।</span> ততো, তেসং ৰা সম্পযুত্তধম্মানং উত্তরি পধানন্তি <span class="bld">তদুত্তরি।</span> পঞ্ঞুত্তরা হি কুসলা ধম্মা। <span class="bld">ৰিমুত্তিযা</span>তি ফলস্স। তঞ্হি সীলাদিগুণসারস্স পরমুক্কংসভাৰেন সারং। অযঞ্চ লক্খণৰিভাগো ছধাতুপঞ্চঝানঙ্গাদিৰসেন তংতংসুত্তপদানুসারেন, পোরাণট্ঠকথায আগতনযেন চ কতোতি দট্ঠব্বং। তথা হি ৰুত্তোপি কোচি ধম্মো পরিযাযন্তরপ্পকাসনত্থং পুন দস্সিতো, ততো এৰ চ ‘‘ছন্দমূলকা কুসলা ধম্মা মনসিকারসমুট্ঠানা, ফস্সসমোধানা, ৰেদনাসমোসরণা’’তি, ‘‘পঞ্ঞুত্তরা কুসলা ধম্মা’’তি, ‘‘ৰিমুত্তিসারমিদং ব্রহ্মচরিয’’ন্তি, ‘‘নিব্বানোগধঞ্হি আৰুসো ব্রহ্মচরিযং নিব্বানপরিযোসান’’ন্তি চ সুত্তপদানং ৰসেন <span class="bld">‘‘ছন্দস্স মূললক্খণ’’</span>ন্তিআদি ৰুত্তং।</p>
<p class="bodytext"><span class="bld">তথধম্মা</span> <a name="P1.0139"></a> <span class="bld">নাম চত্তারি অরিযসচ্চানি</span> অৰিপরীতসভাৰত্তা। <span class="bld">তথানি</span> তংসভাৰত্তা। <span class="bld">অৰিতথানি</span> অমুসাসভাৰত্তা। <span class="bld">অনঞ্ঞথানি</span> অঞ্ঞাকাররহিতত্তা।</p>
<p class="bodytext"><span class="bld">জাতিপচ্চযসম্ভূতসমুদাগতট্ঠো</span>তি জাতিপচ্চযা সম্ভূতং হুত্বা সহিতস্স অত্তনো পচ্চযানুরূপস্স উদ্ধং উদ্ধং আগতভাৰো, অনুপৰত্তত্থোতি অত্থো। অথ ৰা সম্ভূতট্ঠো চ সমুদাগতট্ঠো চ সম্ভূতসমুদাগতট্ঠো, ন জাতিতো জরামরণং ন হোতি, ন চ জাতিং ৰিনা অঞ্ঞতো হোতীতি জাতিপচ্চযসম্ভূতট্ঠো। ইত্থঞ্চ জাতিতো সমুদাগচ্ছতীতি <a name="M1.0108"></a> জাতিপচ্চযসমুদাগতট্ঠো। যা যা জাতি যথা যথা পচ্চযো হোতি, তদনুরূপং পাতুভাৰোতি অত্থো। <span class="bld">অৰিজ্জায সঙ্খারানং পচ্চযট্ঠো</span>তি এত্থাপি ন অৰিজ্জা সঙ্খারানং পচ্চযো ন হোতি, ন চ অৰিজ্জং ৰিনা সঙ্খারা উপ্পজ্জন্তি। যা যা অৰিজ্জা যেসং যেসং সঙ্খারানং যথা যথা পচ্চযো হোতি, অযং অৰিজ্জায সঙ্খারানং পচ্চযট্ঠো, পচ্চযভাৰোতি অত্থো।</p>
<p class="bodytext">ভগৰা <a name="V1.0096"></a> তং জানাতি পস্সতীতি সম্বন্ধো। <span class="bld">তেনা</span>তি ভগৰতা। তং ৰিভজ্জমানন্তি যোজেতব্বং। <span class="bld">ত</span>ন্তি রূপাযতনং। <span class="bld">ইট্ঠানিট্ঠাদী</span>তি <span class="bld">আদি</span>-সদ্দেন মজ্ঝত্তং সঙ্গণ্হাতি, তথা অতীতানাগতপচ্চুপ্পন্নপরিত্তঅজ্ঝত্তবহিদ্ধাতদুভযাদিভেদং। <span class="bld">লব্ভমানকপদৰসেনা</span>তি ‘‘রূপাযতনং দিট্ঠং সদ্দাযতনং সুতং গন্ধাযতনং রসাযতনং ফোট্ঠব্বাযতনং মুতং, সব্বং রূপং মনসা ৰিঞ্ঞাত’’ন্তি (ধ॰ স॰ ৯৬৬) ৰচনতো দিট্ঠপদঞ্চ ৰিঞ্ঞাতপদঞ্চ রূপারম্মণে লব্ভতি। ‘‘রূপারম্মণং ইট্ঠং অনিট্ঠং মজ্ঝত্তং পরিত্তং অতীতং অনাগতং পচ্চুপ্পন্নং অজ্ঝত্তং বহিদ্ধা দিট্ঠং ৰিঞ্ঞাতং রূপং রূপাযতনং রূপধাতু ৰণ্ণনিভা সনিদস্সনং সপ্পটিঘং নীলং পীতক’’ন্তি এৰমাদীহি <span class="bld">অনেকেহি নামেহি। ‘‘তেরসহি ৰারেহী’’</span>তি রূপকণ্ডে (ধ॰ স॰ ৬১৪ আদযো) আগতে তেরস নিদ্দেসৰারে সন্ধাযাহ। একেকস্মিঞ্চ ৰারে চতুন্নং চতুন্নং ৰৰত্থাপননযানং ৰসেন <span class="bld">‘‘দ্বিপঞ্ঞাসায</span> <a name="P1.0140"></a> <span class="bld">নযেহী’’</span>তি আহ। <span class="bld">তথমেৰ</span> অৰিপরীতদস্সিতায, অপ্পটিৰত্তিযদেসনতায চ। <span class="bld">জানামি অব্ভঞ্ঞাসি</span>ন্তি ৰত্তমানাতীতকালেসু ঞাণপ্পৰত্তিদস্সনেন অনাগতেপি ঞাণপ্পৰত্তি ৰুত্তাযেৰাতি দট্ঠব্বা। <span class="bld">ৰিদিত</span>-সদ্দো অনামট্ঠকালৰিসেসো ৰেদিতব্বো, ‘‘দিট্ঠং সুতং মুত’’ন্তিআদীসু (ধ॰ স॰ ৯৬৬) ৰিয। <span class="bld">ন উপট্ঠাসী</span>তি অত্তত্তনিযৰসেন ন উপগচ্ছি। যথা রূপারম্মণাদযো ধম্মা যংসভাৰা যংপকারা চ, তথা নে পস্সতি জানাতি গচ্ছতীতি <span class="bld">তথাগতো</span>তি এৰং পদসম্ভৰো ৰেদিতব্বো। কেচি পন ‘‘নিরুত্তিনযেন পিসোদরাদিপক্খেপেন ৰা দস্সী-সদ্দস্স লোপং, আগত-সদ্দস্স চাগমং কত্বা <span class="bld">তথাগতো’’</span>তি ৰণ্ণেন্তি।</p>
<p class="bodytext">নিদ্দোসতায <span class="bld">অনুপৰজ্জং।</span> পক্খিপিতব্বাভাৰেন <span class="bld">অনূনং। </span> অপনেতব্বাভাৰেন <span class="bld">অনধিকং।</span> অত্থব্যঞ্জনাদিসম্পত্তিযা <span class="bld">সব্বাকারপরিপুণ্ণং। নো অঞ্ঞথা</span>তি ‘‘তথেৰা’’তি ৰুত্তমেৰত্থং ব্যতিরেকেন সম্পাদেতি। তেন যদত্থং <a name="M1.0109"></a> ভাসিতং, একন্তেন তদত্থনিপ্ফাদনতো যথা ভাসিতং ভগৰতা, তথেৰাতি অৰিপরীতদেসনতং দস্সেতি। <span class="bld">‘‘গদত্থো’’</span>তি এতেন তথং গদতীতি তথাগতোতি <span class="bld">দ</span>-কারস্স <span class="bld">ত</span>-কারো কতো নিরুত্তিনযেনাতি দস্সেতি।</p>
<p class="bodytext">তথা গতমস্সাতি <span class="bld">তথাগতো,</span> গতন্তি চ কাযস্স ৰাচায ৰা পৰত্তীতি অত্থো। <span class="bld">তথা</span>তি চ ৰুত্তে <span class="bld">যংতং</span>-সদ্দানং অব্যভিচারিসম্বন্ধিতায ‘‘যথা’’তি অযমত্থো উপট্ঠিতোযেৰ হোতি। কাযৰচীকিরিযানঞ্চ অঞ্ঞমঞ্ঞানুলোমেন ৰচনিচ্ছাযং, কাযস্স ৰাচা, ৰাচায চ কাযো সম্বন্ধীভাৰেন উপতিট্ঠতীতি ইমমত্থং দস্সেন্তো আহ <span class="bld">‘‘ভগৰতো হী’’</span>তিআদি। ইমস্মিং পন অত্থে তথাৰাদিতায <span class="bld">তথাগতো</span>তি অযম্পি অত্থো সিদ্ধো হোতি। সো পন পুব্বে পকারন্তরেন দস্সিতোতি আহ <span class="bld">‘‘এৰং তথাকারিতায তথাগতো’’</span>তি।</p>
<p class="bodytext"><span class="bld">‘‘তিরিযং</span> <a name="V1.0097"></a> <span class="bld">অপরিমাণাসু লোকধাতূসূ’’</span>তি এতেন যদেকে ‘‘তিরিযং <a name="P1.0141"></a> ৰিয উপরি অধো চ সন্তি লোকধাতুযো’’তি ৰদন্তি, তং পটিসেধেতি। দেসনাৰিলাসোযেৰ <span class="bld">দেসনাৰিলাসমযো</span> যথা ‘‘পুঞ্ঞমযং, দানময’’ন্তিআদীসু।</p>
<p class="bodytext">উপসগ্গনিপাতানং ৰাচকসদ্দসন্নিধানে তদত্থজোতনভাৰেন পৰত্তনতো গত-সদ্দোযেৰ অৰগতত্থং অতীতত্থঞ্চ ৰদতীতি আহ <span class="bld">‘‘গতোতি অৰগতো অতীতো’’</span>তি। অথ ৰা অভিনীহারতো পট্ঠায যাৰ সম্বোধি, এত্থন্তরে মহাবোধিযানপটিপত্তিযা হানঠানসংকিলেসনিৰত্তীনং অভাৰতো যথা পণিধানং, তথা গতো অভিনীহারানুরূপং পটিপন্নোতি <span class="bld">তথাগতো।</span> অথ ৰা মহিদ্ধিকতায, পটিসম্ভিদানং উক্কংসাধিগমেন অনাৰরণতায চ কত্থচি পটিঘাতাভাৰতো যথা রুচি, তথা কাযৰচীচিত্তানং গতানি গমনানি পৰত্তিযো এতস্সাতি <span class="bld">তথাগতো।</span> যস্মা চ লোকে ৰিধযুত্তগতপকার-সদ্দা সমানত্থা দিস্সন্তি, তস্মা যথা ৰিধা ৰিপস্সীআদযো ভগৰন্তো, অযম্পি ভগৰা তথা ৰিধোতি <span class="bld">তথাগতো। </span> যথা যুত্তা চ তে ভগৰন্তো অযম্পি ভগৰা তথা যুত্তোতি <span class="bld">তথাগতো।</span> অথ ৰা যস্মা সচ্চং তচ্ছং তথন্তি ঞাণস্সেতং অধিৰচনং, তস্মা তথেন ঞাণেন আগতোতি <span class="bld">তথাগতো</span>তি। এৰম্পি তথাগত-সদ্দস্স অত্থো ৰেদিতব্বো –</p>
<p class="gatha1">‘‘পহায <a name="M1.0110"></a> কামাদিমলে যথা গতা,</p>
<p class="gatha2">সমাধিঞাণেহি ৰিপস্সিআদযো।</p>
<p class="gatha3">মহেসিনো সক্যমুনী জুতিন্ধরো,</p>
<p class="gathalast">তথাগতো তেন <span class="bld">তথাগতো</span> মতো॥</p>
<p class="gatha1">তথঞ্চ ধাতাযতনাদিলক্খণং,</p>
<p class="gatha2">সভাৰসামঞ্ঞৰিভাগভেদতো।</p>
<p class="gatha3">সযম্ভুঞাণেন জিনো সমাগতো,</p>
<p class="gathalast"><span class="bld">তথাগতো</span> ৰুচ্চতি সক্যপুঙ্গৰো॥</p>
<p class="gatha1">তথানি <a name="P1.0142"></a> সচ্চানি সমন্তচক্খুনা,</p>
<p class="gatha2">তথা ইদপ্পচ্চযতা চ সব্বসো।</p>
<p class="gatha3">অনঞ্ঞনেয্যেন যতো ৰিভাৰিতা,</p>
<p class="gathalast">যাথাৰতো তেন জিনো <span class="bld">তথাগতো॥</span></p>
<p class="gatha1">অনেকভেদাসুপি <a name="V1.0098"></a> লোকধাতুসু,</p>
<p class="gatha2">জিনস্স রূপাযতনাদিগোচরে।</p>
<p class="gatha3">ৰিচিত্তভেদং তথমেৰ দস্সনং,</p>
<p class="gathalast"><span class="bld">তথাগতো</span> তেন সমন্তলোচনো॥</p>
<p class="gatha1">যতো চ ধম্মং তথমেৰ ভাসতি,</p>
<p class="gatha2">করোতি ৰাচাযনুলোম মত্তনো।</p>
<p class="gatha3">গুণেহি লোকং অভিভুয্য ইরিযতি,</p>
<p class="gathalast"><span class="bld">তথাগতো</span> তেনপি লোকনাযকো॥</p>
<p class="gatha1">যথাভিনীহারমতো যথারুচি,</p>
<p class="gatha2">পৰত্তৰাচাতনুচিত্তভাৰতো।</p>
<p class="gatha3">যথাৰিধা যেন পুরা মহেসিনো,</p>
<p class="gathalast">তথাৰিধো তেন জিনো <span class="bld">তথাগতো’’</span>তি॥ (ইতিৰু॰ অট্ঠ॰ ৩৮)।</p>
<p class="unindented">সঙ্গহগাথা মুখমত্তমেৰ। কস্মা? অপ্পমাদপদং ৰিয সকলধম্মপটিপত্তিযা সব্ববুদ্ধগুণানং সঙ্গাহকত্তা। তেনেৰাহ <span class="bld">‘‘সব্বাকারেনা’’</span>তিআদি।</p>
<p class="bodytext"><span class="bld">‘‘তং</span> <a name="M1.0111"></a> <span class="bld">কতমন্তি পুচ্ছতী’’</span>তি এতেন ‘‘কতমঞ্চ তং ভিক্খৰে’’তিআদিৰচনস্স সামঞ্ঞতো পুচ্ছাভাৰো দস্সিতো অৰিসেসতো হি তস্স পুচ্ছাৰিসেসভাৰঞাপনত্থং মহানিদ্দেসে আগতা সব্বাৰ পুচ্ছা অত্থুদ্ধারনযেন দস্সেতি <span class="bld">‘‘তত্থ পুচ্ছা নামা’’</span>তিআদিনা। তত্থ <span class="bld">তত্থা</span>তি ‘‘তং কতমন্তি পুচ্ছতী’’তি এত্থ যদেতং সামঞ্ঞতো পুচ্ছাৰচনং, তস্মিং।</p>
<p class="bodytext"><span class="bld">লক্খণ</span>ন্তি ঞাতুং ইচ্ছিতো যো কোচি সভাৰো। <span class="bld">‘‘অঞ্ঞাত’’</span>ন্তি যেন কেনচি ঞাণেন অঞ্ঞাতভাৰমাহ, <span class="bld">‘‘অদিট্ঠ’’</span>ন্তি দস্সনভূতেন ঞাণেন পচ্চক্খং ৰিয অদিট্ঠতং। <span class="bld">‘‘অতুলিত’’</span>ন্তি <a name="P1.0143"></a> ‘‘এত্তকমেত’’ন্তি তুলনভূতেন অতূলিততং, <span class="bld">‘‘অতীরিত’’</span>ন্তি তীরণভূতেন অকতঞাণকিরিযাসমাপনতং, <span class="bld">‘‘অৰিভূত’’</span>ন্তি ঞাণস্স অপাকটভাৰং, <span class="bld">‘‘অৰিভাৰিত’’</span>ন্তি ঞাণেন অপাকটীকতভাৰং। অদিট্ঠং জোতীযতি এতাযাতি <span class="bld">অদিট্ঠজোতনা।</span> দিট্ঠং সংসন্দীযতি এতাযাতি <span class="bld">দিট্ঠসংসন্দনা,</span> সাকচ্ছাৰসেন ৰিনিচ্ছযকরণং। ৰিমতি ছিজ্জতি এতাযাতি <span class="bld">ৰিমতিচ্ছেদনা।</span> অনুমতিযা পুচ্ছা <span class="bld">অনুমতিপুচ্ছা</span>। ‘‘তং কিং মঞ্ঞথ ভিক্খৰে’’তিআদি পুচ্ছায <a name="V1.0099"></a> হি ‘‘কা তুম্হাকং অনুমতী’’তি অনুমতি পুচ্ছিতা হোতি। <span class="bld">কথেতুকম্যতা</span>তি কথেতুকম্যতায।</p>
<p class="bodytext"><a name="para8"></a><span class="paranum">৮</span>. সরসেনেৰ পতনসভাৰস্স অন্তরা এৰ অতীৰ পাতনং <span class="bld">অতিপাতো,</span> সণিকং পতিতুং অদত্বা সীঘং পাতনন্তি অত্থো। অতিক্কম্ম ৰা সত্থাদীহি অভিভৰিত্বা পাতনং <span class="bld">অতিপাতো। সত্তো</span>তি খন্ধসন্তানো। তত্থ হি সত্তপঞ্ঞত্তি। <span class="bld">জীৰিতিন্দ্রিয</span>ন্তি রূপারূপজীৰিতিন্দ্রিযং। রূপজীৰিতিন্দ্রিযে হি ৰিকোপিতে ইতরম্পি তংসম্বন্ধতায ৰিনস্সতি। কস্মা পনেত্থ ‘‘পাণস্স অতিপাতো, পাণোতি চেত্থ ৰোহারতো সত্তো’’তি চ একৰচননিদ্দেসো কতো, ননু নিরৰসেসানং পাণানং অতিপাততো ৰিরতি ইধ অধিপ্পেতা। তথা হি ৰক্খতি ‘‘সব্বপাণভূতহিতানুকম্পীতি সব্বে পাণভূতে’’তিআদিনা (দী॰ নি॰ অট্ঠ॰ ১.চূল়সীলৰণ্ণনা) বহুৰচননিদ্দেসন্তি? সচ্চমেতং, পাণভাৰসামঞ্ঞৰসেন পনেত্থ একৰচননিদ্দেসো কতো, সব্বসদ্দসন্নিধানেন তত্থ পুথুত্তং ৰিঞ্ঞাযমানমেৰাতি সামঞ্ঞনিদ্দেসং অকত্বা ভেদৰচনিচ্ছাৰসেন বহুৰচননিদ্দেসো কতোতি <a name="M1.0112"></a>। কিঞ্চ ভিয্যোসামঞ্ঞতো সংৰরসমাদানং, তব্বিসেসতো সংৰরভেদোতি ইমস্স ৰিসেসস্স ঞাপনত্থং অযং ৰচনভেদো কতোতি ৰেদিতব্বো। যায চেতনায ৰত্তমানস্স জীৰিতিন্দ্রিযস্স নিস্সযভূতেসু মহাভূতেসু <a name="P1.0144"></a> উপক্কমকরণহেতু তং মহাভূতপ্পচ্চযা উপ্পজ্জনকমহাভূতা নুপ্পজ্জিস্সন্তি, সা তাদিসপ্পযোগসমুট্ঠাপিকা চেতনা পাণাতিপাতো। লদ্ধুপক্কমানি হি ভূতানি ইতরভূতানি ৰিয ন ৰিসদানীতি সমানজাতিযানং কারণং ন হোন্তীতি। <span class="bld">‘‘কাযৰচীদ্বারান’’</span>ন্তি এতেন মনোদ্বারে পৰত্তায ৰধকচেতনায পাণাতিপাতভাৰং পটিক্খিপতি।</p>
<p class="bodytext">পযোগৰত্থুমহন্ততাদীহি মহাসাৰজ্জতা তেহি পচ্চযেহি উপ্পজ্জমানায চেতনায বলৰভাৰতো ৰেদিতব্বা। যথাধিপ্পেতস্স হি পযোগস্স সহসা নিপ্ফাদনৰসেন কিচ্চসাধিকায বহুক্খত্তুং পৰত্তজৰনেহি লদ্ধাসেৰনায চ সন্নিট্ঠাপকচেতনায ৰসেন পযোগস্স মহন্তভাৰো। সতিপি কদাচি খুদ্দকে চেৰ মহন্তে চ পাণে পযোগস্স সমভাৰে মহন্তং হনন্তস্স চেতনা তিব্বতরা উপ্পজ্জতীতি ৰত্থুস্স মহন্তভাৰো। ইতি উভযং পেতং চেতনায বলৰভাৰেনেৰ হোতি। তথা হি হন্তব্বস্স মহাগুণভাৰেন তত্থ পৰত্তউপকারচেতনা ৰিয খেত্তৰিসেসনিব্বত্তিযা অপকারচেতনাপি বলৰতী, তিব্বতরা চ উপ্পজ্জতীতি তস্সা মহাসাৰজ্জতা দট্ঠব্বা। তস্মা পযোগৰত্থুআদিপচ্চযানং অমহত্তেপি মহাগুণতাদিপচ্চযেহি চেতনায বলৰভাৰাদিৰসেনেৰ মহাসাৰজ্জভাৰো ৰেদিতব্বো।</p>
<p class="bodytext">সম্ভরীযন্তি <a name="V1.0100"></a> এতেহীতি <span class="bld">সম্ভারা,</span> অঙ্গানি। তেসু পাণসঞ্ঞিতাৰধকচিত্তানি পুব্বভাগিযানিপি হোন্তি। <span class="bld">উপক্কমো</span> ৰধকচেতনাসমুট্ঠাপিতো। পঞ্চসম্ভারৰতী পাণাতিপাতচেতনাতি সা পঞ্চসম্ভারৰিনিমুত্তা দট্ঠব্বা। <span class="bld">ৰিজ্জামযো</span> মন্তপরিজপ্পনপযোগো আথব্বণিকাদীনং ৰিয। <span class="bld">ইদ্ধিমযো</span> কম্মৰিপাকজিদ্ধিমযো দাঠাকোটকাদীনং ৰিয। <span class="bld">অতিৰিয পপঞ্চো</span>তি অতিমহাৰিত্থারো।</p>
<p class="bodytext">এত্থাহ – খণে খণে নিরুজ্ঝনসভাৰেসু সঙ্খারেসু কো হন্তি, কো ৰা হঞ্ঞতি, যদি চিত্তচেতসিকসন্তানো, সো অরূপতায ন ছেদনভেদনাদিৰসেন <a name="M1.0113"></a> ৰিকোপনসমত্থো, নাপি <a name="P1.0145"></a> ৰিকোপনীযো, অথ রূপসন্তানো, সো অচেতনতায কট্ঠকলিঙ্গরূপমোতি ন তত্থ ছেদনাদিনা পাণাতিপাতো লব্ভতি যথা মতসরীরে, পযোগোপি পাণাতিপাতস্স পহরণপ্পকারাদি অতীতেসু ৰা সঙ্খারেসু ভৰেয্য অনাগতেসু ৰা পচ্চুপ্পন্নেসু ৰা, তত্থ ন তাৰ অতীতানাগতেসু সম্ভৰতি তেসং অভাৰতো, পচ্চুপ্পন্নেসু চ সঙ্খারানং খণিকত্তা সরসেনেৰ নিরুজ্ঝনসভাৰতায ৰিনাসাভিমুখেসু নিপ্পযোজনো পযোগো সিযা, ৰিনাসস্স চ কারণরহিতত্তা ন পহরণপ্পকারাদিপযোগহেতুকং মরণং, নিরীহকতায চ সঙ্খারানং কস্স সো পযোগো, খণিকত্তা ৰধাধিপ্পাযসমকালভিজ্জনকস্স কিরিযাপরিযোসানকালানৰট্ঠানতো কস্স ৰা পাণাতিপাতকম্মবদ্ধোতি।</p>
<p class="bodytext">ৰুচ্চতে – যথাৰুত্তৰধকচেতনাসহিতো সঙ্খারানং পুঞ্জো সত্তসঙ্খাতো হন্তা, তেন পৰত্তিতৰধকপযোগনিমিত্তং অপগতুস্মাৰিঞ্ঞাণজীৰিতিন্দ্রিযো মতৰোহারপ্পৰত্তিনিবন্ধো যথাৰুত্তৰধপ্পযোগাকরণে উপ্পজ্জনারহো রূপারূপধম্মসমূহো হঞ্ঞতি, কেৰলো ৰা চিত্তচেতসিকসন্তানো। ৰধপ্পযোগাৰিসযভাৰেপি তস্স পঞ্চৰোকারভৰে রূপসন্তানাধীনৰুত্তিতায রূপসন্তানে পরেন পযোজিতজীৰিতিন্দ্রিযুপচ্ছেদকপযোগৰসেন তন্নিব্বত্তিৰিবন্ধকৰিসদিসরূপুপ্পত্তিযা ৰিহতে ৰিচ্ছেদো হোতীতি ন পাণাতিপাতস্স অসম্ভৰো, নাপি অহেতুকো পাণাতিপাতো, ন চ পযোগো নিপ্পযোজনো পচ্চুপ্পন্নেসু সঙ্খারেসু কতপযোগৰসেন তদনন্তরং উপ্পজ্জনারহস্স সঙ্খারকলাপস্স তথা অনুপ্পত্তিতো, খণিকানং সঙ্খারানং খণিকমরণস্স ইধ মরণভাৰেন অনধিপ্পেতত্তা, সন্ততিমরণস্স চ যথাৰুত্তনযেন সহেতুকভাৰতো ন অহেতুকং মরণং, ন চ কত্তুরহিতো পাণাতিপাতপ্পযোগো নিরীহকেসুপি সঙ্খারেসু সন্নিহিততামত্তেন উপকারকেসু অত্তনো অনুরূপফলুপ্পাদননিযতেসু <a name="P1.0146"></a> কারণেসু কত্তুৰোহারসিদ্ধিতো যথা ‘‘পদীপো পকাসেতি নিসাকরো চন্দিমা’’তি চ, ন চ কেৰলস্স ৰধাধিপ্পাযসহভুনো চিত্তচেতসিককলাপস্স পাণাতিপাতো ইচ্ছিতো সন্তানৰসেন অৰট্ঠিতস্সেৰ পটিজাননতো, সন্তানৰসেন <a name="V1.0101"></a> পৰত্তমানানঞ্চ পদীপাদীনং অত্থকিরিযাসিদ্ধি দিস্সতীতি অত্থেৰ পাণাতিপাতেন কম্মবদ্ধো। অযঞ্চ ৰিচারো অদিন্নাদানাদীসুপি যথাসম্ভৰং ৰিভাৰেতব্বো।</p>
<p class="bodytext"><span class="bld">‘‘পহীনকালতো</span> <a name="M1.0114"></a> <span class="bld">পট্ঠায ৰিরতোৰা’’</span>তি এতেন পহানহেতুকা ইধাধিপ্পেতা সমুচ্ছেদৰিরতীতি দস্সেতি। কম্মক্খযঞাণেন হি পাণাতিপাতদুস্সীল্যস্স পহীনত্তা ভগৰা অচ্চন্তমেৰ ততো পটিৰিরতোতি ৰুচ্চতি সমুচ্ছেদৰসেন পহানৰিরতীনং অধিপ্পেতত্তা। কিঞ্চাপি পহানৰিরমণানং পুরিমপচ্ছিমকালতা নত্থি, মগ্গধম্মানং পন সম্মাদিট্ঠিআদীনং সম্মাৰাচাদীনঞ্চ পচ্চযপচ্চযুপ্পন্নভাৰে অপেক্খিতে সহজাতানম্পি পচ্চযপচ্চযুপ্পন্নভাৰেন গহণং পুরিমপচ্ছিমভাৰেনেৰ হোতীতি গহণপ্পৰত্তিআকারৰসেন পচ্চযভূতেসু সম্মাদিট্ঠিআদীসু পহাযকধম্মেসু পহানকিরিযায পুরিমকালৰোহারো, পচ্চযুপ্পন্নাসু চ ৰিরতীসু ৰিরমণকিরিযায অপরকালৰোহারো চ হোতীতি এৰমেত্থ অত্থো দট্ঠব্বো। পহানং ৰা সমুচ্ছেদৰসেন, ৰিরতি পটিপ্পস্সদ্ধিৰসেন যোজেতব্বা। অথ ৰা পাণো অতিপাতীযতি এতেনাতি <span class="bld">পাণাতিপাতো,</span> পাণঘাতহেতুভূতো ধম্মসমূহো। কো পনেসো? অহিরিকানোত্তপ্পদোসমোহৰিহিংসাদযো কিলেসা। তে হি ভগৰা অরিযমগ্গেন পহায সমুগ্ঘাটেত্বা পাণাতিপাতদুস্সীল্যতো অচ্চন্তমেৰ পটিৰিরতোতি ৰুচ্চতি কিলেসেসু পহীনেসু কিলেসনিমিত্তস্স কম্মস্স অনুপ্পজ্জনতো। ‘‘অদিন্নাদানং পহাযা’’তিআদীসুপি এসেৰ নযো। <span class="bld">ৰিরতোৰা</span>তি অৰধারণেন তস্সা ৰিরতিযা কালাদিৰসেন অপরিযন্ততং দস্সেতি। যথা হি অঞ্ঞে সমাদিন্নৰিরতিকাপি <a name="P1.0147"></a> অনৰট্ঠিতচিত্ততায লাভজীৰিতাদিহেতু সমাদানং ভিন্দন্তি, ন এৰং ভগৰা। ভগৰা পন সব্বসো পহীনপাণাতিপাতত্তা অচ্চন্তৰিরতো এৰাতি। <span class="bld">ৰীতিক্কমিস্সামী</span>তি অনৰজ্জধম্মেহি ৰোকিণ্ণা অন্তরন্তরা উপ্পজ্জনকা দুব্বলাকুসলা। যস্মা পন কাযৰচীপযোগং উপলভিত্বা ‘‘ইমস্স কিলেসা উপ্পন্না’’তি ৰিঞ্ঞুনা সক্কা ঞাতুং, তস্মা তে ইমিনা পরিযাযেন <span class="bld">‘‘চক্খুসোতৰিঞ্ঞেয্যা’’</span>তি ৰুত্তাতি দট্ঠব্বা। <span class="bld">কাযিকা</span>তি পাণাতিপাতাদিনিপ্ফাদকে বলৰাকুসলে সন্ধাযাহ।</p>
<p class="bodytext">গোত্তৰসেন লদ্ধৰোহারোতি সম্বন্ধো। <span class="bld">দীপেতুং ৰট্টতি</span> ব্রহ্মদত্তেন ভাসিতৰণ্ণস্স অনুসন্ধিদস্সনৰসেন ইমিস্সা দেসনায আরদ্ধত্তা। তত্থাযং দীপনা – ‘‘পাণাতিপাতং পহায পাণাতিপাতা পটিৰিরতো সমণস্স গোতমস্স সাৰকসঙ্ঘো নিহিতদণ্ডো নিহিতসত্থো’’তি ৰিত্থারেতব্বং। ননু চ ধম্মস্সাপি ৰণ্ণো <a name="M1.0115"></a> ব্রহ্মদত্তেন ভাসিতো? সচ্চং ভাসিতো, সো পন সম্মাসম্বুদ্ধপভৰত্তা, অরিযসঙ্ঘাধারত্তা চ ধম্মস্স ধম্মানুভাৰসিদ্ধত্তা চ তেসং তদুভযদীপনেনেৰ দীপিতো হোতীতি ৰিসুং ন উদ্ধটো। সদ্ধম্মানুভাৰেনেৰ হি ভগৰা ভিক্খুসঙ্ঘো <a name="V1.0102"></a> চ পাণাতিপাতাদিপ্পহানসমত্থো অহোসি, দেসনা পন আদিতো পট্ঠায এৰং আগতাতি।</p>
<p class="bodytext">এত্থাযং অধিপ্পাযো – ‘‘অত্থি ভিক্খৰে অঞ্ঞে চ ধম্মা’’তিআদিনা অনঞ্ঞসাধারণে বুদ্ধগুণে আরব্ভ উপরি দেসনং ৰড্ঢেতুকামো ভগৰা আদিতো পট্ঠায ‘‘তথাগতস্স ৰণ্ণং ৰদমানো ৰদেয্যা’’তিআদিনা বুদ্ধগুণৰসেনেৰ দেসনং আরভি, ন ভিক্খুসঙ্ঘৰসেনাতি। এসা হি ভগৰতো দেসনায পকতি, যং একরসেনেৰ দেসনং দস্সেতুং লব্ভমানস্সাপি কস্সচি অগ্গহণং। তথা হি রূপকণ্ডে দুকাদীসু তন্নিদ্দেসেসু চ হদযৰত্থু ন গহিতং। ইতরৰত্থূহি অসমানগতিকত্তা দেসনাভেদো হোতীতি। যথা হি <a name="P1.0148"></a> চক্খুৰিঞ্ঞাণাদীনি একন্ততো চক্খাদিনিস্সযানি, ন এৰং মনোৰিঞ্ঞাণং একন্তেন হদযৰত্থুনিস্সযং, নিস্সিতৰসেন চ ৰত্থুদুকাদিদেসনা পৰত্তা ‘‘অত্থি রূপং চক্খুৰিঞ্ঞাণস্স ৰত্থু, অত্থি রূপং ন চক্খুৰিঞ্ঞাণস্স ৰত্থূ’’তিআদিনা। যম্পি একন্ততো হদযৰত্থুনিস্সযং, তস্স ৰসেন ‘‘অত্থি রূপং মনোৰিঞ্ঞাণস্স ৰত্থূ’’তিআদিনা দুকাদীসু ৰুচ্চমানেসুপি ন তদনুরূপা আরম্মণদুকাদযো সম্ভৰন্তি। ন হি ‘‘অত্থি রূপং মনোৰিঞ্ঞাণস্স আরম্মণং, অত্থি রূপং ন মনোৰিঞ্ঞাণস্স আরম্মণ’’ন্তি সক্কা ৰত্তুন্তি ৰত্থারম্মণদুকা ভিন্নগতিকা সিযুন্তি ন একরসা দেসনা ভৰেয্যাতি। তথা নিক্খেপকণ্ডে চিত্তুপ্পাদৰিভাগেন অৰুচ্চমানত্তা অৰিতক্কঅৰিচারপদৰিস্সজ্জনে ‘‘ৰিচারো চা’’তি ৰত্তুং ন সক্কাতি অৰিতক্কৰিচারমত্তপদৰিস্সজ্জনে লব্ভমানোপি ৰিতক্কো ন উদ্ধটো, অঞ্ঞথা ‘‘ৰিতক্কো চা’’তি ৰত্তব্বং সিযা।</p>
<p class="bodytext">দণ্ডনসঙ্খাতস্স দণ্ডস্স পরৰিহেঠনস্স ৰিৰজ্জিতভাৰদীপনত্থং দণ্ডসত্থানং নিক্খেপৰচনন্তি আহ <span class="bld">‘‘পরূপঘাতত্থাযা’’</span>তিআদি। <span class="bld">ৰিহেঠনভাৰতো</span>তি ৰিহিংসনভাৰতো। ‘‘ভিক্খুসঙ্ঘৰসেনাপি দীপেতুং ৰট্টতী’’তি ৰুত্তত্তা তম্পি একদেসেন দীপেন্তো <span class="bld">‘‘যং পন ভিক্খূ’’</span>তিআদিমাহ।</p>
<p class="bodytext"><span class="bld">লজ্জী</span>তি <a name="M1.0116"></a> এত্থ ৰুত্তলজ্জায ওত্তপ্পম্পি ৰুত্তমেৰাতি দট্ঠব্বং। ন হি পাপজিগুচ্ছনং পাপুত্তাসনরহিতং, পাপভযং ৰা অলজ্জনং অত্থীতি। ধম্মগরুতায ৰা বুদ্ধানং, ধম্মস্স চ অত্তাধীনত্তা অত্তাধিপতিভূতা লজ্জাৰ ৰুত্তা, ন পন লোকাধিপতি ওত্তপ্পং। ‘‘দযং মেত্তচিত্ততং আপন্নো’’তি কস্মা ৰুত্তং, ননু দযা-সদ্দো ‘‘দযাপন্নো’’তিআদীসু করুণায পৰত্ততীতি? সচ্চমেতং <a name="P1.0149"></a>, অযং পন দযা-সদ্দো অনুরক্খণমত্থং অন্তোনীতং কত্বা পৰত্তমানো মেত্তায <a name="V1.0103"></a> করুণায চ পৰত্ততীতি ইধ মেত্তায পৰত্তমানো ৰুত্তো। মিদতি সিনিয্হতীতি মেত্তা, মেত্তা এতস্স অত্থীতি মেত্তং, মেত্তং চিত্তং এতস্সাতি মেত্তচিত্তো, তস্স ভাৰো <span class="bld">মেত্তচিত্ততা,</span> মেত্তা ইচ্চেৰ অত্থো। <span class="bld">‘‘সব্বপাণভূতহিতানুকম্পী’’</span>তি এতেন তস্সা ৰিরতিযা সত্তৰসেন অপরিযন্ততং দস্সেতি। <span class="bld">পাণভূতে</span>তি পাণজাতে। <span class="bld">অনুকম্পকো</span>তি করুণাযনকো। যস্মা পন মেত্তা করুণায ৰিসেসপচ্চযো হোতি, তস্মা ৰুত্তং <span class="bld">‘‘তায এৰ দযাপন্নতাযা’’</span>তি। এৰং যেহি ধম্মেহি পাণাতিপাতা ৰিরতি সম্পজ্জতি, তেহি লজ্জামেত্তাকরুণাহি সমঙ্গীভাৰো দস্সিতো। <span class="bld">ৰিহরতী</span>তি এৰংভূতো হুত্বা একস্মিং ইরিযাপথে উপ্পন্নং দুক্খং অঞ্ঞেন ইরিযাপথেন ৰিচ্ছিন্দিত্বা হরতি পৰত্তেতি, অত্তভাৰং ৰা যাপেতীতি অত্থো। তেনেৰাহ <span class="bld">‘‘ইরিযতি যপেতি যাপেতি পালেতী’’</span>তি।</p>
<p class="bodytext"><span class="bld">আচারসীলমত্তক</span>ন্তি সাধুজনাচারসীলমত্তকং, তেন ইন্দ্রিযসংৰরাদিগুণেহিপি লোকিযপুথুজ্জনো তথাগতস্স ৰণ্ণং ৰত্তুং ন সক্কোতীতি দস্সেতি। তথা হি ইন্দ্রিযসংৰরপচ্চযপরিভোগসীলানি ইধ সীলকথাযং ন ৰিভত্তানি।</p>
<p class="bodytext"><span class="bld">পরসংহরণ</span>ন্তি পরস্স সন্তকহরণং। থেনো ৰুচ্চতি চোরো, তস্স ভাৰো <span class="bld">থেয্যং।</span> ইধাপি খুদ্দকে পরসন্তকে অপ্পসাৰজ্জং, মহন্তে মহাসাৰজ্জং। কস্মা? পযোগমহন্ততায, ৰত্থুগুণানং পন সমভাৰে সতি কিলেসানং উপক্কমানঞ্চ মুদুতায অপ্পসাৰজ্জং, তিব্বতায মহাসাৰজ্জন্তি অযম্পি নযো যোজেতব্বো।</p>
<p class="bodytext"><span class="bld">সাহত্থিকাদযো</span>তি এত্থ মন্তপরিজপ্পনেন পরসন্তকহরণং ৰিজ্জামযো, ৰিনা মন্তেন কাযৰচীপযোগেন পরসন্তকস্স আকড্ঢনং তাদিসইদ্ধানুভাৰেন ইদ্ধিমযো পযোগো।</p>
<p class="bodytext"><span class="bld">সেস</span>ন্তি <a name="M1.0117"></a> ‘‘পহায পটিৰিরতো’’তি এৰমাদিকং। তঞ্হি পুব্বে ৰুত্তনযং। কিঞ্চাপি নযিধ সিক্খাপদৰোহারেন ৰিরতি ৰুত্তা, ইতো অঞ্ঞেসু পন সুত্তপদেসেসু ৰিনযাভিধম্মেসু চ পৰত্তৰোহারেন ৰিরতিযো চেতনা চ অধিসীলসিক্খাদীনং অধিট্ঠানভাৰতো, তেসু অঞ্ঞতরকোট্ঠাসভাৰতো <a name="P1.0150"></a> চ সিক্খাপদন্তি আহ <span class="bld">‘‘পঠমসিক্খাপদে’’</span>তি। কামঞ্চেত্থ ‘‘লজ্জী দযাপন্নো’’তি ন ৰুত্তং, অধিকারৰসেন পন অত্থতো ৰা ৰুত্তমেৰাতি ৰেদিতব্বং। যথা হি লজ্জাদযো পাণাতিপাতপ্পহানস্স ৰিসেসপ্পচ্চযো, এৰং অদিন্নাদানপ্পহানস্সাপীতি, তস্মা সাপি পাল়ি আনেত্বা ৰত্তব্বা। এসেৰ নযো ইতো পরেসুপি। অথ ৰা ‘‘সুচিভূতেনা’’তি এতেন <a name="V1.0104"></a> হিরোত্তপ্পাদীহি সমন্নাগমো, অহিরিকাদীনঞ্চ পহানং ৰুত্তমেৰাতি ‘‘লজ্জী’’তিআদি ন ৰুত্তন্তি দট্ঠব্বং।</p>
<p class="bodytext"><span class="bld">অসেট্ঠচরিয</span>ন্তি অসেট্ঠানং হীনানং, অসেট্ঠং ৰা লামকং নিহীনং ৰুত্তিং, মেথুনন্তি অত্থো। <span class="bld">‘‘ব্রহ্মং সেট্ঠং আচার’’</span>ন্তি মেথুনৰিরতিমাহ। <span class="bld">‘‘আরাচারী মেথুনা’’</span>তি এতেন ‘‘ইধ ব্রাহ্মণ একচ্চো…পে॰… ন হেৰ খো মাতুগামেন সদ্ধিং দ্বযংদ্বযসমাপত্তিং সমাপজ্জতি, অপিচ খো মাতুগামস্স উচ্ছাদনপরিমদ্দনন্হাপনসম্বাহনং সাদিযতি, সো তং অস্সাদেতি, তং নিকামেতি, তেন চ ৰিত্তিং আপজ্জতী’’তিআদিনা (অ॰ নি॰ ৭.৫০) ৰুত্তা সত্তৰিধমেথুনসংযোগাপি পটিৰিরতি দস্সিতাতি দট্ঠব্বা। ইধাপি অসদ্ধম্মসেৰনাধিপ্পাযেন কাযদ্বারপ্পৰত্তা মগ্গেনমগ্গপটিপত্তিসমুট্ঠাপিকা চেতনা অব্রহ্মচরিযং, মিচ্ছাচারে পন অগমনীযট্ঠানৰীতিক্কমচেতনাতি যোজেতব্বং। তত্থ অগমনীযট্ঠানং নাম পুরিসানং মাতুরক্খিতাদযো দস, ধনক্কীতাদযো দসাতি ৰীসতি ইত্থিযো। ইত্থীসু পন দসন্নং ধনক্কিতাদীনং সারক্খসপরিদণ্ডানঞ্চ ৰসেন দ্বাদসন্নং অঞ্ঞে পুরিসা। গুণৰিরহিতে ৰিপ্পটিপত্তি অপ্পসাৰজ্জা, মহাগুণে মহাসাৰজ্জা। গুণরহিতেপি চ অভিভৰিত্বা পৰত্তি মহাসাৰজ্জা, উভিন্নং সমানচ্ছন্দভাৰেপি কিলেসানং উপক্কমানঞ্চ মুদুতায অপ্পসাৰজ্জা, তিব্বতায মহাসাৰজ্জাতি <a name="P1.0151"></a> ৰেদিতব্বা। তস্স দ্বে সম্ভারা সেৰেতুকামতাচিত্তং, মগ্গেনমগ্গপটিপত্তীতি। মিচ্ছাচারে পন অগমনীযট্ঠানতা, সেৰনাচিত্তং মগ্গেনমগ্গপটিপত্তি, সাদিযনঞ্চাতি চত্তারো। ‘‘অভিভৰিত্বা ৰীতিক্কমনে মগ্গেনমগ্গপটিপত্তিঅধিৰাসনে সতিপি পুরিমুপ্পন্নসেৰনাভিসন্ধিপযোগাভাৰতো <a name="M1.0118"></a> অভিভুয্যমানস্স মিচ্ছাচারো ন হোতী’’তি ৰদন্তি। সেৰনাচিত্তে সতি পযোগাভাৰো ন পমাণং ইত্থিযা সেৰনাপযোগস্স যেভুয্যেন অভাৰতো, ইত্থিযা পুরেতরং উপট্ঠাপিতসেৰনাচিত্তাযপি মিচ্ছাচারো ন সিযাতি আপজ্জতি পযোগাভাৰতো। তস্মা পুরিসস্স ৰসেন উক্কংসতো চত্তারো ৰুত্তাতি দট্ঠব্বং, অঞ্ঞথা ইত্থিযা পুরিসকিচ্চকরণকালে পুরিসস্সপি সেৰনাপযোগাভাৰতো মিচ্ছাচারো ন সিযাতি একে। ইদং পনেত্থ সন্নিট্ঠানং – অত্তনো রুচিযা পৰত্তিতস্স তযো, বলক্কারেন পৰত্তিতস্স তযো, অনৰসেসগ্গহণেন পন চত্তারোতি। একো পযোগো সাহত্থিকোৰ।</p>
<p class="bodytext"><a name="para9"></a><span class="paranum">৯</span>. কম্মপথপ্পত্তং দস্সেতুং <span class="bld">‘‘অত্থভঞ্জনকো’’</span>তি ৰুত্তং। <span class="bld">ৰচীপযোগো কাযপযোগো ৰা</span>তি <span class="bld">মুসা</span>-সদ্দস্স কিরিযাপধানতং দস্সেতি। <span class="bld">ৰিসংৰাদনাধিপ্পাযো</span> পুব্বভাগক্খণে তঙ্খণে চ। ৰুত্তঞ্হি ‘‘পুব্বেৰস্স হোতি ‘মুসা ভণিস্স’ন্তি, ভণন্তস্স হোতি ‘মুসা ভণামী’তি’’ (পারা॰ ২০৫)। এতঞ্হি দ্বযং অঙ্গভূতং, ইতরং পন হোতু ৰা মা ৰা, অকারণমেতং। <span class="bld">অস্সা</span>তি ৰিসংৰাদকস্স <a name="V1.0105"></a>। যথাৰুত্তং পযোগভূতং মুসা ৰদতি ৰিঞ্ঞাপেতি, সমুট্ঠাপেতি ৰা এতাযাতি <span class="bld">চেতনা মুসাৰাদো।</span></p>
<p class="bodytext">পুরিমনযে লক্খণস্স অব্যাপিততায, মুসা-সদ্দস্স চ ৰিসংৰদিতব্বত্থৰাচকত্তসম্ভৰতো <a name="P1.0152"></a> পরিপুণ্ণং কত্বা মুসাৰাদলক্খণং দস্সেতুং <span class="bld">‘‘মুসাতি অভূতং অতচ্ছং ৰত্থূ’’</span>তিআদিনা দুতিযনযো আরদ্ধো। ইমস্মিঞ্চ নযে মুসা ৰদীযতি ৰুচ্চতি এতাযাতি <span class="bld">চেতনা মুসাৰাদো। ‘‘যমত্থং ভঞ্জতী’’</span>তি ৰত্থুৰসেন মুসাৰাদস্স অপ্পসাৰজ্জমহাসাৰজ্জতমাহ। যস্স অত্থং ভঞ্জতি, তস্স অপ্পগুণতায অপ্পসাৰজ্জো, মহাগুণতায মহাসাৰজ্জোতি অদিন্নাদানে ৰিয গুণৰসেনাপি যোজেতব্বং। কিলেসানং মুদুতিব্বতাৰসেনাপি অপ্পসাৰজ্জমহাসাৰজ্জতা লব্ভতিযেৰ।</p>
<p class="bodytext">অত্তনো সন্তকং অদাতুকামতায, পূরণকথানযেন চ ৰিসংৰাদনপুরেক্খারস্সেৰ মুসাৰাদো। তত্থ পন চেতনা বলৰতী ন হোতীতি অপ্পসাৰজ্জতা <a name="M1.0119"></a> ৰুত্তা। অপ্পতায ঊনস্স অত্থস্স পূরণৰসেন পৰত্তা কথা <span class="bld">পূরণকথা।</span></p>
<p class="bodytext"><span class="bld">তজ্জো</span>তি তস্সারুপ্পো, ৰিসংৰাদনানুরূপোতি অত্থো। <span class="bld">‘‘ৰাযামো’’</span>তি ৰাযামসীসেন পযোগমাহ। ৰিসংৰাদনাধিপ্পাযেন পযোগে কতেপি পরেন তস্মিং অত্থে অৰিঞ্ঞাতে ৰিসংৰাদনস্স অসিজ্ঝনতো পরস্স তদত্থৰিজাননং একো সম্ভারো ৰুত্তো। কেচি পন ‘‘অভূতৰচনং ৰিসংৰাদনচিত্তং পরস্স তদত্থৰিজাননন্তি তযো সম্ভারা’’তি ৰদন্তি। <span class="bld">কিরিযাসমুট্ঠাপকচেতনাক্খণেযেৰ মুসাৰাদককম্মুনা বজ্ঝতি</span> সন্নিট্ঠাপকচেতনায নিব্বত্তত্তা, সচেপি দন্ধতায ৰিচারেত্বা পরো তমত্থং জানাতীতি অধিপ্পাযো।</p>
<p class="bodytext">‘‘সচ্চতো থেততো’’তিআদীসু (ম॰ নি॰ ১.১৯) ৰিয <span class="bld">থেত</span>-সদ্দো থিরপরিযাযো, থিরভাৰো চ সচ্চৰাদিতায অধিকতত্তা কথাৰসেন ৰেদিতব্বোতি আহ <span class="bld">‘‘থিরকথোতি অত্থো’’</span>তি। <span class="bld">নথিরকথো</span>তি যথা হলিদ্দিরাগাদযো <a name="P1.0153"></a> অনৰট্ঠিতসভাৰতায ন থিরা, এৰং ন থিরা কথা যস্স সো ন থিরকথোতি হলিদ্দিরাগাদযো যথা কথায উপমা হোন্তি, এৰং যোজেতব্বং। এস নযো <span class="bld">‘‘পাসাণলেখা ৰিযা’’</span>তিআদীসুপি।</p>
<p class="bodytext">সদ্ধা অযতি পৰত্ততি এত্থাতি সদ্ধাযো, সদ্ধাযো এৰ <span class="bld">সদ্ধাযিকো</span> যথা ‘‘ৰেনযিকো’’তি <a name="V1.0106"></a> (অ॰ নি॰ ৮.১১; পারা॰ ৮)। সদ্ধায ৰা অযিতব্বো <span class="bld">সদ্ধাযিকো,</span> সদ্ধেয্যোতি অত্থো। <span class="bld">ৰত্তব্বতং আপজ্জতি</span> ৰিসংৰাদনতোতি অধিপ্পাযো।</p>
<p class="bodytext"><span class="bld">সুঞ্ঞভাৰ</span>ন্তি পীতিৰিরহিততায রিত্ততং। <span class="bld">সা পিসুণৰাচা</span>তি যাযং যথাৰুত্তা সদ্দসভাৰা ৰাচা, সা পিযসুঞ্ঞকরণতো পিসুণৰাচাতি নিরুত্তিনযেন অত্থমাহ। পিসতীতি ৰা পিসুণা, সমগ্গে সত্তে অৰযৰভূতে ৰগ্গে ভিন্নে করোতীতি অত্থো।</p>
<p class="bodytext"><span class="bld">ফরুস</span>ন্তি সিনেহাভাৰেন লূখং। <span class="bld">সযম্পি ফরুসা</span>তি দোমনস্সসমুট্ঠিতত্তা সভাৰেনপি কক্কসা। এত্থ চ ফরুসং করোতীতি ফলূপচারেন, ফরুসযতীতি ৰা ৰাচায ফরুস-সদ্দপ্পৰত্তি ৰেদিতব্বা। <span class="bld">সযম্পি ফরুসা</span>তি পরেসং মম্মচ্ছেদৰসেন পৰত্তিযা একন্তনিট্ঠুরতায সভাৰেন, কারণৰোহারেন <a name="M1.0120"></a> চ ৰাচায ফরুস-সদ্দপ্পৰত্তি দট্ঠব্বা। ততোযেৰ চ <span class="bld">নেৰ কণ্ণসুখা।</span> অত্থৰিপন্নতায <span class="bld">ন হদযঙ্গমা</span>।</p>
<p class="bodytext"><span class="bld">যেন সম্ফং পলপতী</span>তি যেন পলাপসঙ্খাতেন নিরত্থকৰচনেন সুখং হিতঞ্চ ফলতি ৰিদরতি ৰিনাসেতীতি ‘‘সম্ফ’’ন্তি লদ্ধনামং অত্তনো পরেসঞ্চ অনুপকারকং যং কিঞ্চি পলপতি।</p>
<p class="bodytext"><span class="bld">সংকিলিট্ঠচিত্তস্সা</span>তি লোভেন দোসেন ৰা ৰিবাধিতচিত্তস্স, উপতাপিতচিত্তস্স ৰা, দূসিতচিত্তস্সাতি অত্থো। <span class="bld">চেতনা পিসুণৰাচা</span> পিসুণং ৰদন্তি এতাযাতি। যস্স যতো ভেদং করোতি, তেসু অভিন্নেসু অপ্পসাৰজ্জং, ভিন্নেসু মহাসাৰজ্জং, তথা কিলেসানং মুদুতিব্বতাৰিসেসেসু।</p>
<p class="bodytext">যস্স পেসুঞ্ঞং <a name="P1.0154"></a> উপসংহরতি, সো ভিজ্জতু ৰা মা ৰা, তস্স অত্থস্স ৰিঞ্ঞাপনমেৰ পমাণন্তি আহ <span class="bld">‘‘তদত্থৰিজানন’’</span>ন্তি, কম্মপথপ্পত্তি পন ভিন্নে এৰ।</p>
<p class="bodytext"><span class="bld">অনুপ্পদাতা</span>তি অনুবলপ্পদাতা, অনুৰত্তনৰসেন ৰা পদাতা। কস্স পন অনুৰত্তনং পদানঞ্চ? ‘‘সহিতান’’ন্তি ৰুত্তত্তা ‘‘সন্ধানস্সা’’তি ৰিঞ্ঞাযতি। তেনেৰাহ <span class="bld">‘‘সন্ধানানুপ্পদাতা’’</span>তি। যস্মা পন অনুৰত্তনৰসেন সন্ধানস্স পদানং আধানং, রক্খণং ৰা দল়্হীকরণং হোতি, তেন ৰুত্তং <span class="bld">‘‘দল়্হীকম্মং কত্তাতি অত্থো’’</span>তি। আরমন্তি এত্থাতি <span class="bld">আরামো,</span> রমিতব্বট্ঠানং <a name="V1.0107"></a>। যস্মা পন আকারেন ৰিনাপি অযমেৰত্থো লব্ভতি, তস্মা ৰুত্তং <span class="bld">‘‘সমগ্গরামোতিপি পাল়ি, অযমেৰেত্থ অত্থো’’</span>তি।</p>
<p class="bodytext">মম্মানি ৰিয মম্মানি, যেসু ফরুসৰাচায ছুপিতমত্তেসু দুট্ঠারূসু ৰিয ঘট্টিতেসু চিত্তং অধিমত্তং দুক্খপ্পত্তং হোতি। কানি পন তানি? জাতিআদীনি অক্কোসৰত্থূনি। তানি ছিজ্জন্তি, ভিজ্জন্তি ৰা যেন কাযৰচীপযোগেন, সো <span class="bld">মম্মচ্ছেদকো।</span> একন্তেন ফরুসচেতনা ফরুসৰাচা ফরুসং ৰদতি এতাযাতি। কথং পন একন্তফরুসচেতনা হোতি? দুট্ঠচিত্ততায। <span class="bld">তস্সা</span>তি একন্তফরুসচেতনায এৰ ফরুসৰাচাভাৰস্স। <span class="bld">মম্মচ্ছেদকো</span> সৰনফরুসতাযাতি অধিপ্পাযো। <span class="bld">চিত্তসণ্হতায ফরুসৰাচা ন হোতি</span> কম্মপথ’প্পত্তত্তা, কম্মভাৰং পন ন সক্কা ৰারেতুন্তি। এৰং অন্বযৰসেন চেতনাফরুসতায ফরুসৰাচং সাধেত্বা ইদানি তমেৰ পটিপক্খনযেন সাধেতুং <span class="bld">‘‘ৰচনসণ্হতাযা’’</span>তিআদি ৰুত্তং। <span class="bld">সা</span> ফরুসৰাচা <a name="M1.0121"></a>। <span class="bld">য</span>ন্তি যং পুগ্গলং। এত্থাপি কম্মপথভাৰং অপ্পত্তা অপ্পসাৰজ্জা, ইতরা মহাসাৰজ্জা, তথা কিলেসানং মুদুতিব্বতাভাৰে। কেচি পন ‘‘যং উদ্দিস্স ফরুসৰাচা পযুজ্জন্তি, তস্স সম্মুখাৰ সীসং এতী’’তি, একে ‘‘পরম্মুখাপি ফরুসৰাচা হোতিযেৰা’’তি ৰদন্তি। তত্থাযমধিপ্পাযো যুত্তো সিযা – সম্মুখা পযোগে অগারৰাদীনং বলৰভাৰতো সিযা চেতনা <a name="P1.0155"></a> বলৰতী, পরস্স চ তদত্থজাননং, ন তথা অসম্মুখাতি। যথা পন অক্কোসিতে মতে আল়হনে কতা খমনা উপৰাদন্তরাযং নিৰত্তেতি, এৰং ‘‘পরম্মুখা পযুত্তাপি ফরুসৰাচা হোতিযেৰা’’তি সক্কা ৰিঞ্ঞাতুন্তি। <span class="bld">কুপিতচিত্ত</span>ন্তি অক্কোসাধিপ্পাযেনেৰ কুপিতচিত্তং, ন মরণাধিপ্পাযেন। মরণাধিপ্পাযেন হি চিত্তকোপে সতি ব্যাপাদোযেৰ হোতীতি। <span class="bld">এত্থা</span>তি –</p>
<p class="gatha1">‘‘নেলঙ্গো সেতপচ্ছাদো, একারো ৰত্ততী রথো।</p>
<p class="gathalast">অনীঘং পস্স আযন্তং, ছিন্নসোতং অবন্ধন’’ন্তি॥ (সং॰ নি॰ ৪.৩৪৭; উদা॰ ৬৫)।</p>
<p class="unindented">ইমিস্সা গাথায। সীলঞ্হেত্থ ‘‘নেলঙ্গ’’ন্তি ৰুত্তং। তেনেৰাহ চিত্তো গহপতি ‘‘নেলঙ্গন্তি খো ভন্তে সীলানমেতং অধিৰচন’’ন্তি (সং॰ নি॰ ৪.৩৪৭)। <span class="bld">সুকুমারা</span>তি অফরুসতায মুদুকা। <span class="bld">পুরস্সা</span>তি এত্থ <span class="bld">পুর</span>-সদ্দো তন্নিৰাসীৰাচকো দট্ঠব্বো ‘‘গামো আগতো’’তিআদীসু ৰিয। তেনেৰাহ <span class="bld">‘‘নগরৰাসীন’’</span>ন্তি। মনং অপ্পাযতি ৰড্ঢেতীতি <span class="bld">মনাপা।</span> তেন ৰুত্তং <span class="bld">‘‘চিত্তৰুড্ঢিকরা’’</span>তি। <span class="bld">আসেৰনং</span> ভাৰনং বহুলীকরণং। যং গাহযিতুং পৰত্তিতো, তেন অগ্গহিতে অপ্পসাৰজ্জো <a name="V1.0108"></a> গহিতে মহাসাৰজ্জোতি, ইধাপি কিলেসানং মুদুতিব্বতাৰসেনাপি অপ্পসাৰজ্জমহাসাৰজ্জতা লব্ভতিযেৰ।</p>
<p class="bodytext"><span class="bld">‘‘কালৰাদী’’</span>তিআদি সম্ফপ্পলাপা পটিৰিরতস্স পটিপত্তিদস্সনং। যথা হি ‘‘পাণাতিপাতা পটিৰিরতো’’তিআদি পাণাতিপাতপ্পহানপটিপত্তিদস্সনং। ‘‘পাণাতিপাতং পহায ৰিহরতী’’তি হি ৰুত্তে কথং পাণাতিপাতপ্পহানং হোতীতি? অপেক্খাসব্ভাৰতো ‘‘পাণাতিপাতা পটিৰিরতো হোতী’’তি ৰুত্তং, সা পন ৰিরতি কথন্তি <a name="P1.0156"></a> আহ ‘‘নিহিতদণ্ডো নিহিতসত্থো’’তি, তঞ্চ দণ্ডসত্থনিধানং কথন্তি ৰুত্তং ‘‘লজ্জী’’তিআদি, এৰং উত্তরুত্তরং পুরিমস্স পুরিমস্স উপাযসন্দস্সনং, তথা অদিন্নাদানাদীসু <a name="M1.0122"></a> যথাসম্ভৰং যোজেতব্বং। তেন ৰুত্তং ‘‘কালৰাদীতিআদি সম্ফপ্পলাপা পটিৰিরতস্স পটিপত্তিদস্সন’’ন্তি। অত্থসঞ্হিতাপি হি ৰাচা অযুত্তকালপ্পযোগেন অত্থাৰহা ন সিযাতি অনত্থৰিঞ্ঞাপনৰাচং অনুলোমেতি, তস্মা সম্ফপ্পলাপং পজহন্তেন অকালৰাদিতা পরিৰজ্জেতব্বাতি ৰুত্তং <span class="bld">‘‘কালৰাদী’’</span>তি। কালেন ৰদন্তেনাপি উভযানত্থসাধনতো অভূতং পরিৰজ্জেতব্বন্তি আহ <span class="bld">‘‘ভূতৰাদী’’</span>তি। ভূতঞ্চ ৰদন্তেন যং ইধলোকপরলোকহিতসম্পাদকং, তদেৰ ৰত্তব্বন্তি দস্সেতুং <span class="bld">‘‘অত্থৰাদী’’</span>তি ৰুত্তং। অত্থং ৰদন্তেনাপি ন লোকিযধম্মসন্নিস্সিতমেৰ ৰত্তব্বং, অথ খো লোকুত্তরধম্মসন্নিস্সিতং পীতি দস্সেতুং <span class="bld">‘‘ধম্মৰাদী’’</span>তি ৰুত্তং। যথা চ অত্থো লোকুত্তরধম্মসন্নিস্সিতো হোতি, তং দস্সনত্থং <span class="bld">‘‘ৰিনযৰাদী’’</span>তি ৰুত্তং। পাতিমোক্খসংৰরো সতিসংৰরো ঞাণসংৰরো খন্তিসংৰরো ৰীরিযসংৰরোতি হি পঞ্চন্নং সংৰরানং, তদঙ্গৰিনযো ৰিক্খম্ভনৰিনযো সমুচ্ছেদৰিনযো পটিপ্পস্সদ্ধিৰিনযো নিস্সরণৰিনযোতি পঞ্চন্নং ৰিনযানঞ্চ ৰসেন ৰুচ্চমানো অত্থো নিব্বানাধিগমহেতুভাৰতো লোকুত্তরধম্মসন্নিস্সিতো হোতীতি।</p>
<p class="bodytext">এৰং গুণৰিসেসযুত্তো চ অত্থো ৰুচ্চমানো দেসনাকোসল্লে সতি সোভতি, কিচ্চকরো চ হোতি, নাঞ্ঞথাতি দস্সেতুং <span class="bld">‘‘নিধানৰতিং ৰাচং ভাসিতা’’</span>তি ৰুত্তং। ইদানি তং দেসনাকোসল্লং ৰিভাৰেতুং <span class="bld">‘‘কালেনা’’</span>তিআদিমাহ। অজ্ঝাসযট্ঠুপ্পত্তীনং পুচ্ছায চ ৰসেন ওতিণ্ণে দেসনাৰিসযে একংসাদিব্যাকরণৰিভাগং সল্লক্খেত্বা ঠপনাহেতুদাহরণসংসন্দনানি তংতংকালানুরূপং ৰিভাৰেন্তিযা পরিমিতপরিচ্ছিন্নরূপায ৰিপুলতরগম্ভীরুদারপহূতত্থৰিত্থারসঙ্গাহকায <a name="P1.0157"></a> দেসনায পরে যথাজ্ঝাসযং পরমত্থসিদ্ধিযং পতিট্ঠাপেন্তো ‘‘দেসনাকুসলো’’তি ৰুচ্চতীতি এৰমেত্থ অত্থযোজনা ৰেদিতব্বা।</p>
<p class="bodytext"><a name="para10"></a><span class="paranum">১০</span>. এৰং পটিপাটিযা সত্ত মূলসিক্খাপদানি ৰিভজিত্বা সতিপি অভিজ্ঝাদিপ্পহানস্স <a name="V1.0109"></a> সংৰরসীলসিক্খাসঙ্গহে উপরিগুণসঙ্গহতো, লোকিযপুথুজ্জনাৰিসযতো চ উত্তরদেসনায সঙ্গণ্হিতুং তং পরিহরিত্বা পচুরজনপাকটং আচারসীলমেৰ ৰিভজন্তো ভগৰা <span class="bld">‘‘বীজগামভূতগামসমারম্ভা’’</span>তিআদিমাহ। তত্থ <span class="bld">গামো</span>তি সমূহো। ননু চ রুক্খাদযো চিত্তরহিততায ন জীৰা, চিত্তরহিততা চ পরিপ্ফন্দাভাৰতো <a name="M1.0123"></a>, ছিন্নে ৰিরুহনতো, ৰিসদিসজাতিকভাৰতো, চতুযোনিঅপ্পরিযাপন্নতো চ ৰেদিতব্বা, ৰুড্ঢি পন পৰাল়সিলালৰণানম্পি ৰিজ্জতীতি ন তেসং জীৰভাৰে কারণং, ৰিসযগ্গহণঞ্চ পরিকপ্পনামত্তং সুপনং ৰিয চিঞ্চাদীনং, তথা দোহল়াদযো, তত্থ কস্মা বীজগামভূতগামসমারম্ভা পটিৰিরতি ইচ্ছিতাতি? সমণসারুপ্পতো, সন্নিস্সিতসত্তানুরক্খণতো চ। তেনেৰাহ ‘‘জীৰসঞ্ঞিনো হি মোঘপুরিসা মনুস্সা রুক্খস্মি’’ন্তিআদি (পাচি॰ ৮৯)। <span class="bld">নীলতিণরুক্খাদিকস্সা</span>তি অল্লতিণস্স চেৰ অল্লরুক্খাদিকস্স চ। <span class="bld">আদি</span>-সদ্দেন ওসধিগচ্ছলতাদযো ৰেদিতব্বা।</p>
<p class="bodytext">একং ভত্তং একভত্তং, তং অস্স অত্থীতি <span class="bld">একভত্তিকো,</span> একস্মিং দিৰসে একৰারমেৰ ভুঞ্জনকো। তযিদং রত্তিভোজনোপি সিযাতি তন্নিৰত্তনত্থমাহ <span class="bld">‘‘রত্তূপরতো’’</span>তি। এৰম্পি অপরণ্হভোজীপি সিযা একভত্তিকোতি তদাসঙ্কানিৰত্তনত্থং <span class="bld">‘‘ৰিরতো ৰিকালভোজনা’’</span>তি ৰুত্তং। অরুণুগ্গমনতো পট্ঠায যাৰ <a name="P1.0158"></a> মজ্ঝন্হিকা, অযং বুদ্ধানং আচিণ্ণসমাচিণ্ণো ভোজনস্স কালো নাম, তদঞ্ঞো ৰিকালো। <span class="bld">অট্ঠকথাযং</span> পন দুতিযপদেন রত্তিভোজনস্স পটিক্খিত্তত্তা অপরণ্হো ‘‘ৰিকালো’’তি ৰুত্তো।</p>
<p class="bodytext">সঙ্খেপতো ‘‘সব্বপাপস্স অকরণ’’ন্তিআদি (দী॰ নি॰ ২.৯০; ধ॰ প॰ ১৮৩; নেত্তি॰ ৩০, ৫০, ১১৬, ১২৪) নযপ্পৰত্তং ভগৰতো সাসনং অচ্চন্তছন্দরাগপ্পৰত্তিতো নচ্চাদীনং দস্সনং ন অনুলোমেতীতি আহ <span class="bld">‘‘সাসনস্স অননুলোমত্তা’’</span>তি। অত্তনা পযোজিযমানং, পরেহি পযোজাপিযমানঞ্চ নচ্চং নচ্চভাৰসামঞ্ঞতো পাল়িযং একেনেৰ নচ্চ-সদ্দেন গহিতং, তথা গীতৰাদিত-সদ্দেন চাতি আহ <span class="bld">‘‘নচ্চননচ্চাপনাদিৰসেনা’’</span>তি। <span class="bld">আদি</span>-সদ্দেন গাযনগাযাপনৰাদনৰাদাপনানি সঙ্গণ্হাতি। দস্সনেন চেত্থ সৰনম্পি সঙ্গহিতং ৰিরূপেকসেসনযেন। আলোচনসভাৰতায ৰা পঞ্চন্নং ৰিঞ্ঞাণানং সৰনকিরিযাযপি দস্সনসঙ্খেপসব্ভাৰতো <span class="bld">‘‘দস্সনা’’</span> ইচ্চেৰ ৰুত্তং। অৰিসূকভূতস্স গীতস্স সৰনং কদাচি ৰট্টতীতি আহ <span class="bld">‘‘ৰিসূকভূতা দস্সনা’’</span>তি। তথা হি ৰুত্তং পরমত্থজোতিকায <span class="bld">খুদ্দকপাঠট্ঠকথায</span> (খু॰ পা॰ অট্ঠ॰ পচ্ছিমপঞ্চসিক্খাপদৰণ্ণনা) ‘‘ধম্মূপসংহিতম্পি চেত্থ গীতং ৰট্টতি, গীতূপসংহিতো ধম্মো ন ৰট্টতী’’তি।</p>
<p class="bodytext"><span class="bld">উচ্চা</span>তি <a name="V1.0110"></a> <a name="M1.0124"></a> উচ্চসদ্দেন সমানত্থং একং সদ্দন্তরং, সেতি এত্থাতি <span class="bld">সযনং।</span> উচ্চাসযনং মহাসযনঞ্চ সমণসারুপ্পরহিতং অধিপ্পেতন্তি আহ <span class="bld">‘‘পমাণাতিক্কন্তং, অকপ্পিযত্থরণ’’</span>ন্তি <a name="P1.0159"></a>। আসন্দাদিআসনঞ্চেত্থ সযনেন সঙ্গহিতন্তি দট্ঠব্বং। যস্মা পন আধারে পটিক্খিত্তে তদাধারকিরিযা পটিক্খিত্তাৰ হোতি, তস্মা ‘‘উচ্চাসযনমহাসযনা’’ ইচ্চেৰ ৰুত্তং, অত্থতো পন তদুপভোগভূত নিসজ্জানিপজ্জনেহি ৰিরতি দস্সিতাতি দট্ঠব্বা। উচ্চাসযনসযনমহাসযনসযনাতি ৰা এতস্মিং অত্থে একসেসনযেন অযং নিদ্দেসো কতো যথা ‘‘নামরূপপচ্চযা সল়াযতন’’ন্তি (ম॰ নি॰ ৩.১২৬; সং॰ নি॰ ২.১; উদা॰ ১)। আসনকিরিযাপুব্বকত্তা সযনকিরিযায সযনগ্গহণেনেৰ আসনং গহিতন্তি ৰেদিতব্বং।</p>
<p class="bodytext">অঞ্ঞেহি গাহাপনে উপনিক্খিত্তসাদিযনে চ পটিগ্গহণত্থো লব্ভতীতি আহ <span class="bld">‘‘ন উগ্গণ্হাপেতি, ন উপনিক্খিত্তং সাদীযতী’’</span>তি। অথ ৰা তিৰিধং পটিগ্গহণং কাযেন ৰাচায মনসা। তত্থ কাযেন পটিগ্গহণং উগ্গণ্হনং, ৰাচায পটিগ্গহণং উগ্গহাপনং, মনসা পটিগ্গহণং সাদিযনন্তি তিৰিধম্পি পটিগ্গহণং সামঞ্ঞনিদ্দেসেন, একসেসনযেন ৰা গহেত্বা ‘‘পটিগ্গহণা’’তি ৰুত্তন্তি আহ <span class="bld">‘‘নেৰ নং উগ্গণ্হাতী’’</span>তিআদি। এস নযো <span class="bld">‘‘আমকধঞ্ঞপটিগ্গহণা’’</span>তিআদীসুপি। নীৰারাদিউপধঞ্ঞস্স সালিযাদিমূলধঞ্ঞন্তোগধত্তা ৰুত্তং <span class="bld">‘‘সত্তৰিধস্সা’’</span>তি। ‘‘অনুজানামি ভিক্খৰে পঞ্চ ৰসানি ভেসজ্জানি অচ্ছৰসং মচ্ছৰসং সুসুকাৰসং সূকরৰসং গদ্রভৰস’’ন্তি (মহাৰ॰ ২৬২) ৰুত্তত্তা ইদং ওদিস্স অনুঞ্ঞাতং নাম, তস্স পন ‘‘কালে পটিগ্গহিত’’ন্তি (মহাৰ॰ ২৬২) ৰুত্তত্তা পটিগ্গহণং ৰট্টতীতি আহ <span class="bld">‘‘অঞ্ঞত্র ওদিস্স অনুঞ্ঞাতা’’</span>তি।</p>
<p class="bodytext"><span class="bld">অক্কমতী</span>তি নিপ্পীল়েতি। পুব্বভাগে অক্কমতীতি সম্বন্ধো। <span class="bld">হদয</span>ন্তি নাল়িআদিমানভাজনানং অব্ভন্তরং। তিলাদীনং <a name="P1.0160"></a> নাল়িআদীহি মিননকালে উস্সাপিতসিখাযেৰ <span class="bld">সিখা,</span> তস্সা <span class="bld">ভেদো</span> হাপনং। <span class="bld">কেচী</span>তি সারসমাসাচরিযা, উত্তরৰিহারৰাসিনো চ।</p>
<p class="bodytext"><span class="bld">ৰধো</span>তি মুট্ঠিপ্পহারকসাতাল়নাদীহি হিংসনং, ৰিহেঠনন্তি অত্থো। ৰিহেঠনত্থোপি হি ৰধসদ্দো দিস্সতি ‘‘অত্তানং ৰধিত্বা ৰধিত্বা’’তিআদীসু (পাচি॰ ৮৮০)। যথা হি অপ্পটিগ্গহভাৰসামঞ্ঞে সতিপি পব্বজিতেহি অপ্পটিগ্গহিতব্বৰত্থুৰিসেসভাৰসন্দস্সনত্থং ইত্থিকুমারিদাসিদাসাদযো ৰিভাগেন ৰুত্তা <a name="M1.0125"></a>, এৰং পরস্সহরণভাৰতো অদিন্নাদানভাৰসামঞ্ঞে সতিপি তুলাকূটাদযো অদিন্নাদানৰিসেসভাৰদস্সনত্থং ৰিভাগেন ৰুত্তা, ন এৰং পাণাতিপাতপরিযাযস্স ৰধস্স পুনগ্গহণে পযোজনং অত্থি। ‘‘তত্থ সযঙ্কারো, ইধ পরংকারো’’তি চ <a name="V1.0111"></a> ন সক্কা ৰত্তুং ‘‘কাযৰচীপযোগসমুট্ঠাপিকা চেতনা ছপ্পযোগা’’তি চ ৰুত্তত্তা। তস্মা যথাৰুত্তোযেৰ অত্থো সুন্দরতরো। অট্ঠকথাযং পন ‘‘ৰধোতি মারণ’’ন্তি ৰুত্তং, তম্পি পোথনমেৰ সন্ধাযাতি চ সক্কা ৰিঞ্ঞাতুং মারণ-সদ্দস্স ৰিহিংসনেপি দিস্সনতো।</p>
<p class="bodytext"><span class="bld">এত্তাৰতা</span>তি ‘‘পাণাতিপাতং পহাযা’’তিআদিনা ‘‘ছেদন…পে॰… সহসাকারা পটিৰিরতো’’তি এতপরিমাণেন পাঠেন। অন্তরাভেদং অগ্গহেত্বা পাল়িযং আগতনযেন ছব্বীসতিসিক্খাপদসঙ্গহং যেভুয্যেন সিক্খাপদানং অৰিভত্তত্তা <span class="bld">চূল়সীলং</span> নাম। দেসনাৰসেন হি ইধ চূল়মজ্ঝিমাদিভাৰো অধিপ্পেতো, ন ধম্মৰসেন। তথা হি ইধ সঙ্খিত্তেন উদ্দিট্ঠানং সিক্খাপদানং অৰিভত্তানং ৰিভজনৰসেন <a name="P1.0161"></a> মজ্ঝিমসীলদেসনা পৰত্তা। তেনেৰাহ <span class="bld">‘‘মজ্ঝিমসীলং ৰিত্থারেন্তো’’</span>তি।</p>
<p class="centered">চূল়সীলৰণ্ণনা নিট্ঠিতা।</p>
<p class="subhead">মজ্ঝিমসীলৰণ্ণনা</p>
<p class="bodytext"><a name="para11"></a><span class="paranum">১১</span>. তত্থ <span class="bld">যথা</span>তি ওপম্মত্থে নিপাতো। <span class="bld">ৰা</span>তি ৰিকপ্পনত্থে। <span class="bld">পনা</span>তি ৰচনালঙ্কারে। <span class="bld">একে</span>তি অঞ্ঞে। <span class="bld">ভোন্তো</span>তি সাধূনং পিযসমুদাহারো। সাধৰো হি পরে ‘‘ভোন্তো’’তি ৰা, ‘‘দেৰানং পিযা’’তি ৰা ‘‘আযস্মন্তো’’তি ৰা সমালপন্তি। যং কিঞ্চি পব্বজ্জং উপগতা <span class="bld">সমণা।</span> জাতিমত্তেন <span class="bld">ব্রাহ্মণা।</span> ইদং ৰুত্তং হোতি – উস্সাহং কত্বা মম ৰণ্ণং ৰদমানোপি পুথুজ্জনো ‘‘পাণাতিপাতং পহায পাণাতিপাতা পটিৰিরতো’’তিআদিনা পরানুদ্দেসিকনযেন ৰা যথা পনেকে ভোন্তো সমণব্রাহ্মণভাৰং পটিজানমানা, পরেহি চ তথাসম্ভাৰিযমানা তদনুরূপপটিপত্তিং অজাননতো, অসমত্থতো চ ন অভিসম্ভুণন্তি, ন এৰমযং, অযং পন সমণো গোতমো সব্বথাপি সমণসারুপ্পপটিপদং পূরেসিযেৰাতি এৰং অঞ্ঞুদ্দেসিকনযেন ৰা সব্বথাপি আচারসীলমত্তমেৰ ৰদেয্যুং, ন তদুত্তরিন্তি।</p>
<p class="bodytext">বীজগামভূতগামসমারম্ভপদে <a name="M1.0126"></a> সদ্দক্কমেন অপ্পধানভূতোপি বীজগামভূতগামো নিদ্দিসিতব্বতায পধানভাৰং পটিলভতি। অঞ্ঞো হি সদ্দক্কমো অঞ্ঞো অত্থক্কমোতি আহ <span class="bld">‘‘কতমো সো বীজগামভূতগামো’’</span>তি। তস্মিঞ্হি ৰিভত্তে তব্বিসযতায সমারম্ভোপি ৰিভত্তোৰ হোতীতি <a name="V1.0112"></a>। তেনেৰাহ ভগৰা <span class="bld">‘‘মূলবীজ’’</span>ন্তিআদি। মূলমেৰ বীজং <span class="bld">মূলবীজং,</span> মূলং বীজং এতস্সাতিপি <span class="bld">মূলবীজং।</span> সেসেসুপি এসেৰ নযো। <span class="bld">ফল়ুবীজ</span>ন্তি পব্ববীজং। পচ্চযন্তরসমৰাযে সদিসফলুপ্পত্তিযা ৰিসেসকারণভাৰতো ৰিরুহণসমত্থে সারফলে নিরুল়্হো <span class="bld">বীজ</span>-সদ্দো তদত্থসংসিদ্ধিযা মূলাদীসুপি কেসুচি পৰত্ততীতি মূলাদিতো নিৰত্তনত্থং একেন বীজ-সদ্দেন ৰিসেসেত্বা ৰুত্তং <span class="bld">‘‘বীজবীজ’’</span>ন্তি। ‘‘রূপরূপং <a name="P1.0162"></a>, দুক্খদুক্খ’’ন্তি (সং॰ নি॰ ৪.৩২৭) চ যথা। কস্মা পনেত্থ বীজগামভূতগামং পুচ্ছিত্বা বীজগামো এৰ ৰিভত্তোতি? ন খো পনেতং এৰং দট্ঠব্বং। ননু অৰোচুম্হ ‘‘মূলমেৰ বীজং মূলবীজং, মূলং বীজং এতস্সাতিপি মূলবীজন্তি’’। তত্থ পুরিমেন বীজগামো নিদ্দিট্ঠো, দুতিযেন ভূতগামো, দুৰিধোপেস সামঞ্ঞনিদ্দেসেন, মূলবীজঞ্চ মূলবীজঞ্চ মূলবীজন্তি একসেসনযেন ৰা পাল়িযং নিদ্দিট্ঠোতি ৰেদিতব্বো। তেনেৰাহ <span class="bld">‘‘সব্বঞ্হেত’’</span>ন্তিআদি।</p>
<p class="bodytext"><a name="para12"></a><span class="paranum">১২</span>. <span class="bld">‘‘সন্নিধিকতস্সা’’</span>তি এতেন ‘‘সন্নিধিকারপরিভোগ’’ন্তি এত্থ <span class="bld">কার</span>-সদ্দস্স কম্মত্থতং দস্সেতি। যথা ৰা ‘‘আচযংগমিনো’’তি ৰত্তব্বে অনুনাসিকলোপেন ‘‘আচযগামিনো’’তি (ধ॰ স॰ ১০) নিদ্দেসো কতো, এৰং ‘‘সন্নিধিকারং পরিভোগ’’ন্তি ৰত্তব্বে অনুনাসিকলোপেন ‘‘সন্নিধিকারপরিভোগ’’ন্তি ৰুত্তং, সন্নিধিং কত্বা পরিভোগন্তি অত্থো।</p>
<p class="bodytext">সম্মা কিলেসে লিখতীতি <span class="bld">সল্লেখো,</span> সুত্তন্তনযেন পটিপত্তি। পরিযাযতি কপ্পীযতীতি <span class="bld">পরিযাযো,</span> কপ্পিযৰাচানুসারেন পটিপত্তি। কিলেসেহি আমসিতব্বতো <span class="bld">আমিসং,</span> যং কিঞ্চি উপভোগারহং ৰত্থু। তেনেৰাহ <span class="bld">‘‘আমিসন্তি ৰুত্তাৰসেস’’</span>ন্তি। নযদস্সনঞ্হেতং সন্নিধিৰত্থূনং। <span class="bld">উদককদ্দমে</span>তি উদকে চ কদ্দমে চ। <span class="bld">অচ্ছথা</span>তি নিসীদথ। <span class="bld">গীৰাযামক</span>ন্তি গীৰং আযমিত্বা, যথা চ ভুত্তে অতিভুত্ততায গীৰা আযমিতব্বাৰ হোতি, এৰন্তি অত্থো। <span class="bld">চতুভাগমত্ত</span>ন্তি কুডুবমত্তং। <span class="bld">‘‘কপ্পিযকুটিয’’</span>ন্তিআদি ৰিনযৰসেন ৰুত্তং।</p>
<p class="bodytext"><a name="para13"></a><span class="paranum">১৩</span>. <span class="bld">এত্তকম্পী</span>তি <a name="M1.0127"></a> ৰিনিচ্ছযৰিচারণাৰত্থুকিত্তনম্পি <a name="P1.0163"></a>। <span class="bld">পযোজনমত্তমেৰা</span>তি পদত্থযোজনমত্তমেৰ। যস্স পন পদস্স ৰিত্থারকথং ৰিনা ন সক্কা অত্থো ৰিঞ্ঞাতুং, তত্থ ৰিত্থারকথাপি পদত্থসঙ্গহমেৰ গচ্ছতি। কুতূহলৰসেন পেক্খিতব্বতো <span class="bld">পেক্খা,</span> নটসত্থৰিধিনা নটানঞ্চ পযোগো। নটসমূহেন পন জনসমূহে করণৰসেন <span class="bld">‘‘নটসমজ্জ’’</span>ন্তি ৰুত্তং, সারসমাসে ‘‘পেক্খা মহ’’ন্তি ৰুত্তং। <span class="bld">ঘনতাল়ং</span> নাম দণ্ডমযতাল়ং, সিলাসলাকতাল়ং ৰা। <span class="bld">একে</span>তি সারসমাসাচরিযা, উত্তরৰিহারৰাসিনো চ। যথা চেত্থ, এৰং ইতো পরেসুপি ‘‘একে’’তি আগতট্ঠানেসু। <span class="bld">চতুরস্সঅম্বণকতাল়ং</span> নাম রুক্খসারদণ্ডাদীসু যেন কেনচি চতুরস্সঅম্বণকং কত্বা <a name="V1.0113"></a> চতূসু পস্সেসু চম্মেন ওনন্ধিত্বা কতৰাদিতং। <span class="bld">অব্ভোক্কিরণং</span> রঙ্গবলীকরণং, যা ‘‘নন্দী’’তি ৰুচ্চতি। <span class="bld">সোভনকর</span>ন্তি সোভনকরণং, ‘‘সোভনঘরক’’ন্তি সারসমাসে ৰুত্তং। চণ্ডালানমিদন্তি <span class="bld">চণ্ডালং।</span> সাণে উদকেন তেমেত্বা অঞ্ঞমঞ্ঞং আকোটনকীল়া <span class="bld">সাণধোৰনং। ইন্দজালেনা</span>তি অট্ঠিধোৰনমন্তং পরিজপ্পিত্বা যথা পরে অট্ঠীনিযেৰ পস্সন্তি, এৰং তচাদীনং অন্তরধাপনমাযায। <span class="bld">সকটব্যূহাদী</span>তি <span class="bld">আদি</span>-সদ্দেন চক্কপদুমকল়ীরব্যূহাদিং সঙ্গণ্হাতি।</p>
<p class="bodytext"><a name="para14"></a><span class="paranum">১৪</span>. <span class="bld">পদানী</span>তি <a name="P1.0164"></a> সারীনং পতিট্ঠানট্ঠানানি। <span class="bld">দসপদং</span> নাম দ্বীহি পন্তীহি ৰীসতিযা পদেহি কীল়নজূতং। <span class="bld">পাসকং</span> ৰুচ্চতি ছসু পস্সেসু একেকং যাৰ ছক্কং দস্সেত্বা কতকীল়নকং, তং ৰড্ঢেত্বা যথালদ্ধং এককাদিৰসেন সারিযো অপনেন্তা উপনেন্তা চ কীল়ন্তি। ঘটেন কীল়া <span class="bld">ঘটিকা</span>তি একে। বহূসু সলাকাসু ৰিসেসরহিতং একং সলাকং গহেত্বা তাসু পক্খিপিত্বা পুন তস্সেৰ উদ্ধরণং <span class="bld">সলাকহত্থ</span>ন্তি একে। পণ্ণেন ৰংসাকারেন কতা <span class="bld">নাল়িকা।</span> তেনেৰাহ <span class="bld">‘‘তং ধমন্তা’’</span>তি। ‘‘পুচ্ছন্তস্স মুখাগতং অক্খরং গহেত্বা নট্ঠমুত্তি লাভালাভাদিজাননকীল়া <span class="bld">অক্খরিকা’’</span>তিপি ৰদন্তি। ‘‘ৰাদিতানুরূপং নচ্চনং গাযনং ৰা <span class="bld">যথাৰজ্জং’’</span> তিপি ৰদন্তি। ‘‘এৰং কতে জযো ভৰিস্সতি, অঞ্ঞথা পরাজযো’’তি জযপরাজযে পুরক্খত্বা পযোগকরণৰসেন পরিহারপথাদীনম্পি <span class="bld">জূতপমাদট্ঠানভাৰো</span> ৰেদিতব্বো। পঙ্গচীরাদীহিপি ৰংসাদীহি কাতব্বকিচ্চসিদ্ধিঅসিদ্ধিজযপরাজযাৰহো পযোগো ৰুত্তোতি দট্ঠব্বং। <span class="bld">‘‘যথাৰজ্জ’’</span>ন্তি চ <a name="M1.0128"></a> কাণাদীহি সদিসতাকারদস্সনেহি জযপরাজযৰসেন জূতকীল়িতভাৰেন ৰুত্তং।</p>
<p class="bodytext"><a name="para15"></a><span class="paranum">১৫</span>. <span class="bld">ৰাল়রূপানী</span>তি আহরিমানি ৰাল়রূপানি। ‘‘অকপ্পিযমঞ্চোৰ <span class="bld">পল্লঙ্কো’’</span>তি সারসমাসে। <span class="bld">ৰানৰিচিত্ত</span>ন্তি ভিত্তিচ্ছদাদিৰসেন ৰানেন ৰিচিত্রং। রুক্খতূললতাতূলপোটকীতূলানং ৰসেন <span class="bld">তিণ্ণং তূলানং।</span> উদ্দলোমিযং <span class="bld">কেচী</span>তি সারসমাসাচরিযা, উত্তরৰিহারৰাসিনো চ। তথা একন্তলোমিযং। <span class="bld">কোসেয্যকট্টিস্সময</span>ন্তি কোসেয্যকস্সটমযং। <span class="bld">সুদ্ধকোসেয্য</span>ন্তি <a name="P1.0165"></a> রতনপরিসিব্বনরহিতং। <span class="bld">‘‘ঠপেত্বা তূলিক’’</span>ন্তি এতেন রতনপরিসিব্বনরহিতাপি তূলিকা ন ৰট্টতীতি দীপেতি। <span class="bld">‘‘রতনপরিসিব্বিতানী’’</span>তি ইমিনা যানি রতনপরিসিব্বিতানি, তানি ভূমত্থরণৰসেন, যথানুরূপং মঞ্চপীঠাদীসু চ উপনেতুং ৰট্টতীতি দীপিতং হোতি। <span class="bld">অজিনচম্মেহী</span>তি অজিনমিগচম্মেহি। তানি কির চম্মানি সুখুমানি, তস্মা দুপট্টতিপট্টানি কত্বা সিব্বন্তি। তেন ৰুত্তং <span class="bld">‘‘অজিনপ্পৰেণী’’</span>তি। <span class="bld">ৰুত্তনযেনা</span>তি ৰিনযে ৰুত্তনযেন।</p>
<p class="bodytext"><a name="para16"></a><span class="paranum">১৬</span>. <span class="bld">অলঙ্কারঞ্জনমেৰ</span> ন ভেসজ্জং মণ্ডনানুযোগস্স অধিপ্পেতত্তা। মালা-সদ্দো সাসনে সুদ্ধপুপ্ফেসুপি <a name="V1.0114"></a> নিরুল়্হোতি আহ <span class="bld">‘‘বদ্ধমালা ৰা’’</span>তি। <span class="bld">মত্তিককক্ক</span>ন্তি ওসধেহি অভিসঙ্খতং যোগমত্তিককক্কং। <span class="bld">চলিতে</span>তি কুপিতে। <span class="bld">লোহিতে সন্নিসিন্নে</span>তি দুট্ঠলোহিতে খীণে।</p>
<p class="bodytext"><a name="para17"></a><span class="paranum">১৭</span>. দুগ্গতিতো সংসারতো চ নিয্যাতি এতেনাতি নিয্যানং, সগ্গমগ্গো মোক্খমগ্গো চ। তং নিয্যানং অরহতি, নিয্যানে ৰা নিযুত্তা, নিয্যানং ৰা ফলভূতং এতিস্সা অত্থীতি নিয্যানিকা, ৰচীদুচ্চরিতসংকিলেসতো নিয্যাতীতি ৰা ঈ-কারস্স রস্সত্তং, য-কারস্স চ ক-কারং কত্বা নিয্যানিকা, চেতনায সদ্ধিং সম্ফপ্পলাপা ৰেরমণি। তপ্পটিপক্খতো অনিয্যানিকা, তস্সা ভাৰো অনিয্যানিকত্তং, তস্মা <span class="bld">অনিয্যানিকত্তা। তিরচ্ছানভূতা</span>তি তিরোকরণভূতা। <span class="bld">কম্মট্ঠানভাৰে</span>তি অনিচ্চতাপটিসংযুত্তচতুসচ্চকম্মট্ঠানভাৰে। সহ অত্থেনাতি <span class="bld">সাত্থকং,</span> হিতপটিসংযুত্তন্তি অত্থো। <span class="bld">ৰিসিখা</span>তি ঘরসন্নিৰেসো, ৰিসিখাগহণেন চ তন্নিৰাসিনো গহিতা ‘‘গামো আগতো’’তিআদীসু ৰিয। তেনেৰাহ ‘‘সূরা সমত্থা’’তি, ‘‘সদ্ধা পসন্না’’তি চ। কুম্ভট্ঠানাপদেসেন <a name="M1.0129"></a> <a name="P1.0166"></a> কুম্ভদাসিযো ৰুত্তাতি আহ <span class="bld">‘‘কুম্ভদাসীকথা ৰা’’</span>তি। উপ্পত্তিঠিতিসম্ভারাদিৰসেন লোকং অক্খাযতীতি <span class="bld">লোকক্খাযিকা।</span></p>
<p class="bodytext"><a name="para18"></a><span class="paranum">১৮</span>. <span class="bld">সহিত</span>ন্তি পুব্বাপরাৰিরুদ্ধং।</p>
<p class="bodytext"><a name="para19"></a><span class="paranum">১৯</span>. দূতস্স কম্মং দূতেয্যং, তস্স কথা <span class="bld">দূতেয্যকথা।</span></p>
<p class="bodytext"><a name="para20"></a><span class="paranum">২০</span>. <span class="bld">তিৰিধেনা</span>তি সামন্তজপ্পনইরিযাপথসন্নিস্সিতপচ্চযপটিসেৰনভেদতো তিপ্পকারেন। <span class="bld">ৰিম্হাপযন্তী</span>তি ‘‘অহো অচ্ছরিযপুরিসো’’তি অত্তনি পরেসং ৰিম্হযং উপ্পাদেন্তি। <span class="bld">লপন্তী</span>তি অত্তানং, দাযকং ৰা উক্খিপিত্বা যথা সো কিঞ্চি দদাতি, এৰং উক্কাচেত্বা কথেন্তি। নিমিত্তেন চরন্তি, নিমিত্তং ৰা করোন্তীতি <span class="bld">নেমিত্তিকা</span> নিমিত্তন্তি চ পরেসং পচ্চয দানসঞ্ঞুপ্পাদকং কাযৰচীকম্মং ৰুচ্চতি। নিপ্পিংসন্তীতি নিপ্পেসা, নিপ্পেসাযেৰ <span class="bld">নিপ্পেসিকা,</span> নিপ্পেসোতি চ সঠপুরিসো ৰিয লাভসক্কারত্থং অক্কোসখুংসনুপ্পণ্ডনপরপিট্ঠিমংসিকতাদি।</p>
<p class="centered">মজ্ঝিমসীলৰণ্ণনা নিট্ঠিতা।</p>
<p class="subhead">মহাসীলৰণ্ণনা</p>
<p class="bodytext"><a name="para21"></a><span class="paranum">২১</span>. অঙ্গানি <a name="V1.0115"></a> আরব্ভ পৰত্তত্তা অঙ্গসহচরিতং সত্থং <span class="bld">‘‘অঙ্গ’’</span>ন্তি ৰুত্তং। <span class="bld">নিমিত্ত</span>ন্তি এত্থাপি এসেৰ নযো। কেচি পন <span class="bld">‘‘অঙ্গ</span>ন্তি অঙ্গৰিকার’’ন্তি ৰদন্তি, পরেসং অঙ্গৰিকারদস্সনেনাপি লাভালাভাদিৰিজ্জাতি। <span class="bld">পণ্ডুরাজা</span>তি দক্খিণামধুরাধিপতি। <span class="bld">‘‘মহন্তান’’</span>ন্তি এতেন অপ্পকং নিমিত্তং, মহন্তং নিমিত্তং উপ্পাতোতি দস্সেতি। <span class="bld">ইদং নাম পস্সতী</span>তি যো ৰসভং কুঞ্জরং পাসাদং পব্বতং ৰা আরুল়্হং সুপিনে অত্তানং পস্সতি, তস্স ইদং নাম ফলং হোতীতি। <span class="bld">সুপিনক</span>ন্তি সুপিনসত্থং। অঙ্গসম্পত্তিৰিপত্তিদস্সনমত্তেন <a name="P1.0167"></a> আদিসনং ৰুত্তং <span class="bld">‘‘অঙ্গ’’</span>ন্তি ইমিনা, <span class="bld">‘‘লক্খণ’’</span>ন্তি ইমিনা পন মহানুভাৰতানিপ্ফাদকঅঙ্গলক্খণৰিসেসদস্সনেনাতি অযমেতেসং ৰিসেসোতি। <span class="bld">অহতে</span>তি নৰে। <span class="bld">ইতো পট্ঠাযা</span>তি দেৰরক্খসমনুস্সাদিভেদেন ৰিৰিধৰত্থভাগে ইতো ৰা এত্তো ৰা সঞ্ছিন্নে ইদং নাম ভোগাদি হোতীতি। <span class="bld">দব্বিহোমদীনি</span> <a name="M1.0130"></a> হোমস্সুপকরণাদিৰিসেসেহি ফলৰিসেসদস্সনৰসেন পৰত্তানি। <span class="bld">অগ্গিহোমং</span> ৰুত্তাৰসেসসাধনৰসেন পৰত্তং হোমং। <span class="bld">অঙ্গলট্ঠি</span>ন্তি সরীরং। অব্ভিনো সত্থং <span class="bld">অব্ভেয্যং,</span> মাসুরক্খেন কতো গন্থো <span class="bld">মাসুরক্খো। ভূরিৰিজ্জা</span> সস্সবুদ্ধিকরণৰিজ্জাতি সারসমাসে। <span class="bld">সপক্খক…পে॰… চতুপ্পদান</span>ন্তি পিঙ্গলমক্খিকাদিসপক্খক ঘরগোলিকাদিঅপক্খকদেৰমনুস্সকোঞ্চাদিদ্বিপদককণ্টকজম্বুকাদিচতুপ্পদানং।</p>
<p class="bodytext"><a name="para23"></a><span class="paranum">২৩</span>. <span class="bld">‘‘অসুকদিৰসে’’</span>তি ‘‘পক্খস্স দুতিযে ততিযে’’তিআদি তিথিৰসেন ৰুত্তং। <span class="bld">অসুকনক্খত্তেনা</span>তি রোহিণীআদিনক্খত্তযোগৰসেন।</p>
<p class="bodytext"><a name="para24"></a><span class="paranum">২৪</span>. <span class="bld">উক্কানং পতন</span>ন্তি উক্কোভাসানং পতনং। ৰাতসঙ্ঘাতেসু হি ৰেগেন অঞ্ঞমঞ্ঞং সঙ্ঘট্টেন্তেসু দীপকোভাসো ৰিয ওভাসো উপ্পজ্জিত্বা আকাসতো পততি, তত্থাযং উক্কাপাতৰোহারো। <span class="bld">অৰিসুদ্ধতা</span> অব্ভমহিকাদীহি।</p>
<p class="bodytext"><a name="para25"></a><span class="paranum">২৫</span>. <span class="bld">ধারানুপৰেচ্ছনং</span> ৰস্সনং। হত্থেন অধিপ্পেতৰিঞ্ঞাপনং <span class="bld">হত্থমুদ্দা,</span> তং পন অঙ্গুলিসঙ্কোচনেন <a name="P1.0168"></a> গণনাযেৰ। পারসিক মিলক্খকাদযো ৰিয নৰন্তৰসেন গণনা <span class="bld">অচ্ছিদ্দকগণনা। সটুপ্পাদনাদী</span>তি <span class="bld">আদি</span>-সদ্দেন ৰোকলনভাগহারাদিকে সঙ্গণ্হাতি। <span class="bld">চিন্তাৰসেনা</span>তি ৰত্থুং অনুসন্ধিঞ্চ সযমেৰ চিরেন চিন্তেত্বা করণৰসেন <span class="bld">চিন্তাকৰি</span> ৰেদিতব্বো, কিঞ্চি সুত্বা সুতেন অস্সুতং অনুসন্ধেত্বা করণৰসেন <span class="bld">সুতকৰি,</span> কঞ্চি অত্থং উপধারেত্বা তস্স <a name="V1.0116"></a> সঙ্খিপনৰিত্থারণাদিৰসেন <span class="bld">অত্থকৰি,</span> যং কিঞ্চি পরেন কতং কব্বং নাটকং ৰা দিস্বা তং সদিসমেৰ অঞ্ঞং অত্তনো ঠানুপ্পত্তিকপটিভানেন করণৰসেন <span class="bld">পটিভানকৰি</span> ৰেদিতব্বো।</p>
<p class="bodytext"><a name="para26"></a><span class="paranum">২৬</span>. পরিগ্গহভাৰেন দারিকায গণ্হাপনং <span class="bld">আৰাহনং। </span> তথা দাপনং <span class="bld">ৰিৰাহনং।</span> দেসন্তরে দিগুণতিগুণাদিগহণৰসেন ভণ্ডপ্পযোজনং <span class="bld">পযোগো।</span> তত্থ ৰা অঞ্ঞত্থ ৰা যথাকালপরিচ্ছেদং ৰড্ঢিগহণৰসেন পযোজনং <span class="bld">উদ্ধারো। </span> ‘‘ভণ্ডমূলরহিতানং ৰাণিজ্জং কত্বা এত্তকেনুদযেন সহ মূলং দেথাতি ধনদানং <span class="bld">পযোগো,</span> তাৰকালিকদানং <span class="bld">উদ্ধারো’’</span>তি চ ৰদন্তি। <span class="bld">তীহি কারণেহী</span>তি এত্থ ৰাতেন, পাণকেহি ৰা গব্ভে ৰিনস্সন্তে ন পুরিমকম্মুনা ওকাসো কতো, তপ্পচ্চযা কম্মং ৰিপচ্চতি। সযমেৰ <a name="M1.0131"></a> পন কম্মুনা ওকাসে কতে ন একন্তেন ৰাতো পাণকা ৰা অপেক্খিতব্বাতি কম্মস্স ৰিসুং কারণভাৰো ৰুত্তোতি দট্ঠব্বং। <span class="bld">নিব্বাপনীয</span>ন্তি উপসমকরং। <span class="bld">পটিকম্ম</span>ন্তি যথা তে ন খাদন্তি, তথা পটিকরণং। <span class="bld">পরিৰত্তনত্থ</span>ন্তি আৰুধাদিনা সহ উক্খিত্তহত্থস্স উক্খিপনৰসেন পরিৰত্তনত্থং। ইচ্ছিতত্থস্স দেৰতায কণ্ণে কথনৰসেন জপ্পনং <span class="bld">কণ্ণজপ্পন</span>ন্তি। <span class="bld">আদিচ্চপারিচরিযা</span>তি <a name="P1.0169"></a> করৰীরমালাহি পূজং কত্বা সকলদিৰসং আদিচ্চাভিমুখাৰট্ঠানেন আদিচ্চস্স পরিচরণং। ‘‘সিরব্হাযন’’ন্তি কেচি পঠন্তি, তস্সত্থোমন্তং পরিজপ্পিত্বা সিরসা ইচ্ছিতস্স অত্থস্স অব্হাযনন্তি।</p>
<p class="bodytext"><a name="para27"></a><span class="paranum">২৭</span>. <span class="bld">সমিদ্ধিকালে</span>তি আযাচিতস্স অত্থস্স সিদ্ধিকালে। <span class="bld">সন্তিপটিস্সৰকম্ম</span>ন্তি দেৰতাযাচনায যা সন্তি পটিকত্তব্বা, তস্সা পটিঞ্ঞাপটিস্সৰকম্মকরণং, সন্তিযা আযাচনপ্পযোগোতি অত্থো। <span class="bld">তস্মি</span>ন্তি পটিস্সৰফলভূতে যথাভিপত্থিতকম্মস্মিং, যং ‘‘সচে মে ইদং নাম সমিজ্ঝিস্সতী’’তি ৰুত্তং। <span class="bld">তস্সা</span>তি সন্তিপটিস্সৰস্স, যো ‘‘পণিধী’’তি চ ৰুত্তো। যথাপটিস্সৰঞ্হি উপহারে কতে পণিধি আযাচনা কতা নিয্যাতিতা হোতীতি। <span class="bld">অচ্ছন্দিকভাৰমত্ত</span>ন্তি ইত্থিযা অকামকভাৰমত্তং। <span class="bld">লিঙ্গ</span>ন্তি পুরিসলিঙ্গং। <span class="bld">বলিকম্মকরণং</span> উপদ্দৰপটিবাহনত্থঞ্চেৰ ৰড্ঢিআৰহনত্থঞ্চ। <span class="bld">দোসান</span>ন্তি পিত্তাদিদোসানং। এত্থ চ <span class="bld">ৰমন</span>ন্তি পচ্ছট্টনং অধিপ্পেতং। <span class="bld">উদ্ধংৰিরেচন</span>ন্তি ৰমনং ‘‘উদ্ধং দোসানং নীহরণ’’ন্তি ৰুত্তত্তা। তথা <span class="bld">ৰিরেচন</span>ন্তি ৰিরেচনমেৰ। <span class="bld">অধোৰিরেচন</span>ন্তি পন সুদ্ধিৰত্থিকসাৰত্থিআদি ৰত্থিকিরিযাপি অধিপ্পেতা ‘‘অধো দোসানং নীহরণ’’ন্তি ৰুত্তত্তা। <span class="bld">সীসৰিরেচনং</span> সেম্হনীহরণাদি। <span class="bld">পটলানী</span>তি অক্খিপটলানি। <span class="bld">সলাকৰেজ্জকম্ম</span>ন্তি অক্খিৰেজ্জকম্মং, ইদং ৰুত্তাৰসেসসালাকিযসঙ্গহণত্থং ৰুত্তন্তি দট্ঠব্বন্তি। তপ্পনাদযোপি হি সালাকিযানেৰাতি। মূলানি <a name="P1.0170"></a> পধানানি রোগূপসমে সমত্থানি ভেসজ্জানি <span class="bld">মূলভেসজ্জানি,</span> মূলানং ৰা ব্যাধীনং ভেসজ্জানি <span class="bld">মূলভেসজ্জানি</span>। মূলানুবন্ধৰসেন হি দুৰিধো ব্যাধি। মূলরোগে চ তিকিচ্ছিতে যেভুয্যেন ইতরং ৰূপসমতীতি। <span class="bld">‘‘কাযতিকিচ্ছনং</span> <a name="V1.0117"></a> <span class="bld">দস্সেতী’’</span>তি ইদং কোমারভচ্চসল্লকত্তসালাকিযাদিকরণৰিসেসভূততন্তীনং তত্থ তত্থ ৰুত্তত্তা পারিসেসৰসেন ৰুত্তং, তস্মা তদৰসেসায তন্তিযাপি ইধ সঙ্গহো দট্ঠব্বো। সব্বানি চেতানি আজীৰহেতুকানিযেৰ ইধাধিপ্পেতানি ‘‘মিচ্ছাজীৰেন জীৰিকং কপ্পেন্তী’’তি ৰুত্তত্তা <a name="M1.0132"></a>। যং পন তত্থ তত্থ পাল়িযং <span class="bld">‘‘ইতি ৰা’’</span>তি ৰুত্তং, তত্থ <span class="bld">ইতী</span>তি পকারত্থে নিপাতো, <span class="bld">ৰা</span>-ইতি ৰিকপ্পনত্থে। ইদং ৰুত্তং হোতি ইমিনা পকারেন, ইতো অঞ্ঞে ন ৰাতি। তেন যানি ইতো বাহিরকপব্বজিতা সিপ্পাযতনৰিজ্জাট্ঠানাদীনি জীৰিকোপাযভূতানি আজীৰপকতা উপজীৰন্তি, তেসং পরিগ্গহো কতোতি ৰেদিতব্বো।</p>
<p class="centered">মহাসীলৰণ্ণনা নিট্ঠিতা।</p>
<p class="subhead">পুব্বন্তকপ্পিকসস্সতৰাদৰণ্ণনা</p>
<p class="bodytext"><a name="para28"></a><span class="paranum">২৮</span>. <span class="bld">ভিক্খুসঙ্ঘেন ৰুত্তৰণ্ণো</span> নাম ‘‘যাৰঞ্চিদং তেন ভগৰতা’’তিআদিনা ৰুত্তৰণ্ণো। এত্থাযং সম্বন্ধো – ন ভিক্খৰে এত্তকা এৰ বুদ্ধগুণা, যে তুম্হাকং পাকটা, অপাকটা পন ‘‘অত্থি ভিক্খৰে অঞ্ঞে ধম্মা’’তি ৰিত্থারো। তত্থ ‘‘ইমে দিট্ঠিট্ঠানা এৰং গহিতা’’তিআদিনা সস্সতাদিদিট্ঠিট্ঠানানং যথাগহিতাকারসুঞ্ঞতভাৰপ্পকাসনতো, ‘‘তঞ্চ পজাননং ন পরামসতী’’তি সীলাদীনঞ্চ অপরামাসনিয্যানিকভাৰদীপনেন নিচ্চসারাদিৰিরহপ্পকাসনতো, যাসু ৰেদনাসু অৰীতরাগতায বাহিরকানং এতানি দিট্ঠিৰিপ্ফন্দিতানি সম্ভৰন্তি, তেসং পচ্চযভূতানঞ্চ সম্মোহাদীনং ৰেদককারকসভাৰাভাৰদস্সনমুখেন <a name="P1.0171"></a> সব্বধম্মানং অত্তত্তনিযতাৰিরহদীপনতো, অনুপাদাপরিনিব্বানদীপনতো চ অযং দেসনা সুঞ্ঞতাৰিভাৰনপ্পধানাতি আহ <span class="bld">‘‘সুঞ্ঞতাপকাসনং আরভী’’</span>তি। <span class="bld">পরিযত্তী</span>তি ৰিনযাদিভেদভিন্না তন্তি। <span class="bld">দেসনা</span>তি তস্সা তন্তিযা মনসাৰৰত্থাপিতায ৰিভাৰনা, যথাধম্মং ধম্মাভিলাপভূতা ৰা পঞ্ঞাপনা, অনুলোমাদিৰসেন ৰা কথনন্তি পরিযত্তিদেসনানং ৰিসেসো পুব্বেযেৰ ৰৰত্থাপিতোতি আহ <span class="bld">‘‘দেসনাযং পরিযত্তিয’’</span>ন্তি। <span class="bld">এৰং আদীসূ</span>তি এত্থ <span class="bld">আদি</span>-সদ্দেন সচ্চসভাৰসমাধিপঞ্ঞাপকতিপুঞ্ঞআপত্তিঞেয্যাদযো সঙ্গয্হন্তি। তথা হি অযং ধম্ম-সদ্দো ‘‘চতুন্নং ভিক্খৰে ধম্মানং অননুবোধা’’তিআদীসু (দী॰ নি॰ ২.১৮৬; অ॰ নি॰ ৪.১) সচ্চে ৰত্ততি, ‘‘কুসলা ধম্মা অকুসলা ধম্মা’’তিআদীসু (ধ॰ স॰ ১) সভাৰে, ‘‘এৰংধম্মা তে ভগৰন্তো অহেসু’’ন্তিআদীসু (সং॰ নি॰ ৫.৩৭৮) সমাধিম্হি, ‘‘সচ্চং ধম্মো <a name="V1.0118"></a> ধিতি চাগো, স ৰে পেচ্চ ন সোচতী’’তিআদীসু (সু॰ নি॰ ১৯০) পঞ্ঞায, ‘‘জাতিধম্মানং <a name="M1.0133"></a> ভিক্খৰে সত্তানং এৰং ইচ্ছা উপ্পজ্জতী’’তিআদীসু (ম॰ নি॰ ৩.৩৭৩; পটি॰ ম॰ ১.৩৩) পকতিযং, ‘‘ধম্মো সুচিণ্ণো সুখমাৰহাতী’’তিআদীসু (সু॰ নি॰ ১৮৪; থেরগা॰ ৩০৩; জা॰ ১.১০.১০২) পুঞ্ঞে, ‘‘চত্তারো <a name="P1.0172"></a> পারাজিকা ধম্মা’’তিআদীসু (পারা॰ ২৩৩) আপত্তিযং, ‘‘সব্বে ধম্মা সব্বাকারেন বুদ্ধস্স ভগৰতো ঞাণমুখে আপাথং আগচ্ছন্তী’’তিআদীসু (মহানি॰ ১৫৬; চূল়নি॰ ৮৫; পটি॰ ম॰ ৩.৬) ঞেয্যে ৰত্ততি (ম॰ নি॰ অট্ঠ॰ ১.সুত্তনিক্খেপৰণ্ণনা; অভি॰ অট্ঠ॰ ১.তিকমাতিকাপদৰণ্ণনা; বু॰ ৰং॰ অট্ঠ॰ রতনচঙ্কমনকণ্ডৰণ্ণনা)। <span class="bld">ধম্মা হোন্তী</span>তি সুঞ্ঞা ধম্মমত্তা হোন্তীতি অত্থো।</p>
<p class="bodytext"><span class="bld">‘‘দুদ্দসা’’</span>তি এতেনেৰ তেসং ধম্মানং দুক্খোগাহতা পকাসিতা হোতি। সচে পন কোচি অত্তনো পমাণং অজানন্তো ঞাণেন তে ধম্মে ওগাহিতুং উস্সাহং করেয্য, তস্স তং ঞাণং অপ্পতিট্ঠমেৰ মকসতুণ্ডসূচি ৰিয মহাসমুদ্দেতি আহ <span class="bld">‘‘অলব্ভনেয্যপতিট্ঠা’’</span>তি। অলব্ভনেয্যা পতিট্ঠা এত্থাতি অলব্ভনেয্যপতিট্ঠাতি পদৰিগ্গহো ৰেদিতব্বো। অলব্ভনেয্যপতিট্ঠানং ওগাহিতুং অসক্কুণেয্যতায ‘‘এত্তকা এতে ঈদিসা চা’’তি পস্সিতুং ন সক্কাতি ৰুত্তং <span class="bld">‘‘গম্ভীরত্তা এৰ দুদ্দসা’’</span>তি। যে পন দট্ঠুমেৰ ন সক্কা, তেসং ওগাহিত্বা অনুবুজ্ঝনে কথা এৰ নত্থীতি আহ <span class="bld">‘‘দুদ্দসত্তা এৰ দুরনুবোধা’’</span>তি। সব্বপরিল়াহপটিপ্পস্সদ্ধিমত্থকে সমুপ্পন্নত্তা, নিব্বুতসব্বপরিল়াহসমাপত্তিসমোকিণ্ণত্তা চ <span class="bld">নিব্বুতসব্বপরিল়াহা। সন্তারম্মণানি</span> মগ্গফলনিব্বানানি অনুপসন্তসভাৰানং কিলেসানং সঙ্খারানঞ্চ অভাৰতো। অথ ৰা সমূহতৰিক্খেপতায নিচ্চসমাহিতস্স মনসিকারস্স ৰসেন তদারম্মণধম্মানং সন্তভাৰো ৰেদিতব্বো কসিণুগ্ঘাটিমাকাসতব্বিসযৰিঞ্ঞাণানং অনন্তভাৰো ৰিয। অৰিরজ্ঝিত্বা নিমিত্তপটিৰেধো ৰিয ইস্সাসানং অৰিরজ্ঝিত্বা ধম্মানং যথাভূতসভাৰবোধো সাদুরসো মহারসো চ হোতীতি আহ <span class="bld">অতিত্তিকরণট্ঠেনা</span>তি। পটিৰেধপ্পত্তানং, তেসু চ বুদ্ধানংযেৰ সব্বাকারেন ৰিসযভাৰূপগমনতো ন তক্কবুদ্ধিযা গোচরাতি আহ <span class="bld">‘‘উত্তমঞাণৰিসযত্তা’’</span>তিআদি। <span class="bld">‘‘নিপুণা’’</span>তি ঞেয্যেসু তিক্খৰিসদৰুত্তিযা ছেকা। যস্মা পন সো ছেকভাৰো আরম্মণে অপ্পটিহতৰুত্তিতায সুখুমঞেয্যগহণসমত্থতায সুপাকটো হোতি, তেন ৰুত্তং <span class="bld">‘‘সণ্হসুখুমসভাৰত্তা’’</span>তি।</p>
<p class="bodytext">অপরো নযো <a name="M1.0134"></a> <a name="P1.0173"></a> – ৰিনযপণ্ণত্তিআদিগম্ভীরনেয্যৰিভাৰনতো <span class="bld">গম্ভীরা।</span> কদাচি অসঙ্খ্যেয্যমহাকপ্পে অতিক্কমিত্বাপি দুল্লভদস্সনতায <span class="bld">দুদ্দসা।</span> দস্সনঞ্চেত্থ পঞ্ঞাচক্খুৰসেনেৰ ৰেদিতব্বং। ধম্মন্বযসঙ্খাতস্স অনুবোধস্স কস্সচিদেৰ সম্ভৰতো <span class="bld">দুরনুবোধা</span> <a name="V1.0119"></a>। সন্তসভাৰতো, ৰেনেয্যানঞ্চ গুণসম্পদানং পরিযোসানত্তা <span class="bld">সন্তা।</span> অত্তনো চ পচ্চযেহি পধানভাৰং নীততায <span class="bld">পণীতা।</span> সমধিগতসচ্চলক্খণতায অতক্কেহি, অতক্কেন ৰা ঞাণেন অৰচরিতব্বতায <span class="bld">অতক্কাৰচরা।</span> নিপুণং, নিপুণে ৰা অত্থে সচ্চপ্পচ্চযাকারাদিৰসেন ৰিভাৰনতো <span class="bld">নিপুণা। </span> লোকে অগ্গপণ্ডিতেন সম্মাসম্বুদ্ধেন ৰেদীযন্তি পকাসীযন্তীতি <span class="bld">পণ্ডিতৰেদনীযা।</span> অনাৰরণঞাণপটিলাভতো হি ভগৰা ‘‘সব্বৰিদূ হং অস্মি, (ধ॰ প॰ ৩৫৩; মহাৰ॰ ১১; কথা॰ ৪০৫) দসবলসমন্নাগতো ভিক্খৰে তথাগতো’’তিআদিনা (সং॰ নি॰ ২.২১) অত্তনো সব্বঞ্ঞুতাদিগুণে পকাসেতি। তেনেৰাহ <span class="bld">‘‘সযং অভিঞ্ঞা সচ্ছিকত্বা পৰেদেতী’’</span>তি।</p>
<p class="bodytext">তত্থ কিঞ্চাপি সব্বঞ্ঞুতঞ্ঞাণং ফলনিব্বানানি ৰিয সচ্ছিকাতব্বসভাৰং ন হোতি, আসৰক্খযঞাণে পন অধিগতে অধিগতমেৰ হোতীতি তস্স পচ্চক্খকরণং সচ্ছিকিরিযাতি আহ <span class="bld">‘‘অভিৰিসিট্ঠেন ঞাণেন পচ্চক্খং কত্বা’’</span>তি। <span class="bld">অভিৰিসিট্ঠেন ঞাণেনা</span>তি চ হেতুঅত্থে করণৰচনং, অভিৰিসিট্ঠঞাণাধিগমহেতূতি অত্থো। <span class="bld">অভিৰিসিট্ঠঞাণ</span>ন্তি ৰা পচ্চৰেক্খণঞাণে অধিপ্পেতে করণৰচনম্পি যুজ্জতিযেৰ। পৰেদনঞ্চেত্থ অঞ্ঞাৰিসযানং সচ্চাদীনং দেসনাকিচ্চসাধনতো, ‘‘একোম্হি সম্মাসম্বুদ্ধো’’তিআদিনা (মহাৰ॰ ১১; কথা॰ ৪০৫) পটিজাননতো চ ৰেদিতব্বং। <span class="bld">ৰদমানা</span>তি <a name="P1.0174"></a> এত্থ সত্তিঅত্থো <span class="bld">মান</span>-সদ্দো, ৰত্তুং উস্সাহং করোন্তোতি অত্থো। এৰংভূতা চ ৰত্তুকামা নাম হোন্তীতি আহ <span class="bld">‘‘ৰণ্ণং ৰত্তুকামা’’</span>তি। সাৰসেসং ৰদন্তোপি ৰিপরীতং ৰদন্তো ৰিয ‘‘সম্মা ৰদতী’’তি ন ৰত্তব্বোতি আহ <span class="bld">‘‘অহাপেত্বা’’</span>তি, তেন অনৰসেসত্থো ইধ <span class="bld">সম্মা</span>-সদ্দোতি দস্সেতি। <span class="bld">‘‘ৰত্তুং সক্কুণেয্যু’’</span>ন্তি ইমিনা ‘‘ৰদেয্যু’’ন্তি সকত্থদীপনভাৰমাহ। এত্থ চ কিঞ্চাপি ভগৰতো দসবলাদিঞাণানিপি অনঞ্ঞসাধারণানি, সপ্পদেসৰিসযত্তা পন তেসং ঞাণানং ন তেহি বুদ্ধগুণা অহাপেত্বা গহিতা নাম হোন্তি, নিপ্পদেসৰিসযত্তা পন সব্বঞ্ঞুতঞ্ঞাণস্স <a name="M1.0135"></a> তস্মিং গহিতে সব্বেপি বুদ্ধগুণা গহিতা এৰ নাম হোন্তীতি ইমমত্থং দস্সেতি <span class="bld">‘‘যেহি…পে॰… ৰদেয্যু’’</span>ন্তি। পুথূনি আরম্মণানি এতস্সাতি <span class="bld">পুথুআরম্মণং,</span> সব্বারম্মণত্তাতি অধিপ্পাযো। অথ ৰা পুথুআরম্মণারম্মণতোতি এতস্মিং অত্থে ‘‘পুথুআরম্মণতো’’তি ৰুত্তং, একস্স আরম্মণ-সদ্দস্স লোপং কত্বা ‘‘ওট্ঠমুখো কামাৰচর’’ন্তি আদীসু ৰিয, তেনস্স পুথুঞাণকিচ্চসাধকতং দস্সেতি। তথা হেতং তীসু কালেসু অপ্পটিহতঞাণং, চতুযোনিপরিচ্ছেদকঞাণং, পঞ্চগতিপরিচ্ছেদকঞাণং, ছসু অসাধারণঞাণেসু সেসাসাধারণঞাণানি, সত্তঅরিযপুগ্গলৰিভাৰকঞাণং, অট্ঠসুপি পরিসাসু অকম্পনঞাণং, নৰসত্তাৰাসপরিজাননঞাণং, দসবলঞাণন্তি এৰমাদীনং অনেকসতসহস্সভেদানং ঞাণানং যথাসম্ভৰং কিচ্চং সাধেতীতি। <span class="bld">‘‘পুনপ্পুনং উপ্পত্তিৰসেনা’’</span>তি এতেন <a name="V1.0120"></a> সব্বঞ্ঞুতঞ্ঞাণস্স কমৰুত্তিতং দস্সেতি। কমেনাপি হি তং ৰিসযেসু পৰত্ততি, ন সকিংযেৰ যথা বাহিরকা ৰদন্তি ‘‘সকিংযেৰ সব্বঞ্ঞূ সব্বং জানাতি, ন কমেনা’’তি।</p>
<p class="bodytext">যদি এৰং অচিন্তেয্যাপরিমেয্যভেদস্স ঞেয্যস্স পরিচ্ছেদৰতা একেন ঞাণেন নিরৰসেসতো কথং পটিৰেধোতি, কো <a name="P1.0175"></a> ৰা এৰমাহ ‘‘পরিচ্ছেদৰন্তং বুদ্ধঞাণ’’ন্তি। অনন্তঞ্হি তং ঞাণং ঞেয্যং ৰিয। ৰুত্তঞ্হেতং ‘‘যাৰতকং ঞেয্যং তাৰতকং ঞাণং। যাৰতকং ঞাণং, তাৰতকং ঞেয্য’’ন্তি (মহানি॰ ১৫৬; চূল়নি॰ ৮৫; পটি॰ ম॰ ৩.৫)। এৰম্পি জাতিভূমিসভাৰাদিৰসেন দিসাদেসকালাদিৰসেন চ অনেকভেদভিন্নে ঞেয্যে কমেন গয্হমানে অনৰসেসপটিৰেধো ন সম্ভৰতি যেৰাতি, নযিদমেৰং। কস্মা? যং কিঞ্চি ভগৰতা ঞাতুং ইচ্ছিতং সকলং একদেসো ৰা। তত্থ অপ্পটিহতচারতায পচ্চক্খতো ঞাণং পৰত্ততি, ৰিক্খেপাভাৰতো চ ভগৰা সব্বকালং সমাহিতোৰ ঞাতুং, ইচ্ছিতস্স পচ্চক্খভাৰো ন সক্কা নিৰারেতুং ‘‘আকঙ্খাপটিবদ্ধং বুদ্ধস্স ভগৰতো ঞাণ’’ন্তিআদি (মহানি॰ ১৫৬; চূল়নি॰ ৮৫; পটি॰ ম॰ ৩.৫) ৰচনতো, ন চেত্থ দূরতো চিত্তপটং পস্সন্তানং ৰিয, ‘‘সব্বে ধম্মা অনত্তা’’তি ৰিপস্সন্তানং ৰিয চ অনেকধম্মাৰবোধকালে অনিরূপিতরূপেন ভগৰতো ঞাণং পৰত্ততীতি গহেতব্বং অচিন্তেয্যানুভাৰতায বুদ্ধঞাণস্স। তেনেৰাহ ‘‘বুদ্ধৰিসযো অচিন্তেয্যো’’তি <a name="M1.0136"></a> (অ॰ নি॰ ৪.৭৭)। ইদং পনেত্থ সন্নিট্ঠানংসব্বাকারেন সব্বধম্মাৰবোধনসমত্থস্স আকঙ্খাপটিবদ্ধৰুত্তিনো অনাৰরণঞাণস্স পটিলাভেন ভগৰা সন্তানেন সব্বধম্মপটিৰেধসমত্থো অহোসি সব্বনেয্যাৰরণস্স পহানতো, তস্মা সব্বঞ্ঞূ, ন সকিংযেৰ সব্বধম্মাৰবোধতো <a name="P1.0176"></a>, যথা সন্তানেন সব্বইন্ধনস্স দহনসমত্থতায পাৰকো ‘‘সব্বভূ’’তি ৰুচ্চতীতি।</p>
<p class="bodytext"><span class="bld">ৰৰত্থাপনৰচন</span>ন্তি সন্নিট্ঠাপনৰচনং, অৰধারণৰচনন্তি অত্থো। <span class="bld">অঞ্ঞে ৰা</span>তি এত্থ অৰধারণেন নিৰত্তিতং দস্সেতি <span class="bld">‘‘ন পাণাতিপাতা ৰেরমণিআদযো’’</span>তি, অযঞ্চ <span class="bld">এৰ</span>-সদ্দো অনিযতদেসতায চ-সদ্দো ৰিয যত্থ ৰুত্তো, ততো অঞ্ঞত্থাপি ৰচনিচ্ছাৰসেন উপতিট্ঠতীতি আহ <span class="bld">‘‘গম্ভীরা ৰা’’</span>তিআদি। <span class="bld">সব্বপদেহী</span>তি যাৰ ‘‘পণ্ডিতৰেদনীযা’’তি ইদং পদং, তাৰ সব্বপদেহি। <span class="bld">সাৰকপারমিঞাণ</span>ন্তি সাৰকানং দানাদিপারিপূরিযা নিপ্ফন্নং ৰিজ্জত্তযছল়ভিঞ্ঞাচতুপ্পটিসম্ভিদাদিভেদং ঞাণং। <span class="bld">ততো</span>তি সাৰকপারমিঞাণতো। <span class="bld">তত্থা</span>তি সাৰকপারমিঞাণে। <span class="bld">ততোপী</span>তি অনন্তরনিদ্দিট্ঠতো পচ্চেকবুদ্ধঞাণতোপি, কো পন ৰাদো সাৰকপারমিঞাণতোতি অধিপ্পাযো। এত্থাযং অত্থযোজনা – কিঞ্চাপি সাৰকপারমিঞাণং হেট্ঠিমসেক্খঞাণং পুথুজ্জনঞাণঞ্চ উপাদায গম্ভীরং, পচ্চেকবুদ্ধঞাণং উপাদায ন তথা গম্ভীরন্তি <a name="V1.0121"></a> ‘‘গম্ভীরমেৰা’’তি ন সক্কা ৰত্তুং। তথা পচ্চেকবুদ্ধঞাণম্পি সব্বঞ্ঞুতঞ্ঞাণং উপাদাযাতি তত্থ ৰৰত্থানং ন লব্ভতি, সব্বঞ্ঞুতঞ্ঞাণধম্মা পন সাৰকপারমিঞাণাদীনং ৰিয কিঞ্চি উপাদায অগম্ভীরভাৰাভাৰতো গম্ভীরা ৰাতি। যথা চেত্থ ৰৰত্থানং দস্সিতং, এৰং সাৰকপারমিঞাণং দুদ্দসং, পচ্চেকবুদ্ধঞাণং পন ততো দুদ্দসতরন্তি তত্থ ৰৰত্থানং নত্থীতিআদিনা ৰৰত্থানসব্ভাৰো নেতব্বো। তেনেৰাহ <span class="bld">‘‘তথা দুদ্দসাৰ…পে॰… ৰেদিতব্ব’’</span>ন্তি।</p>
<p class="bodytext"><span class="bld">কস্মা পনেতং এৰং আরদ্ধং</span>তি এত্থাযং অধিপ্পাযো – ভৰতু তাৰ নিরৰসেসবুদ্ধগুণৰিভাৰনূপাযভাৰতো সব্বঞ্ঞুতঞ্ঞাণং একম্পি পুথুনিস্সযারম্মণঞাকিচ্চসিদ্ধিযা ‘‘অত্থি ভিক্খৰে অঞ্ঞেৰ ধম্মা’’তিআদিনা বহুৰচনেন উদ্দিট্ঠং, তস্স পন ৰিস্সজ্জনং সচ্চপচ্চযাকারাদিৰিসেসৰসেন অনঞ্ঞসাধারণেন ৰিভজননযেন অনারভিত্বা সনিস্সযানং <a name="P1.0177"></a> দিট্ঠীনং ৰিভজনৰসেন কস্মা আরদ্ধন্তি। তত্থ যথা সচ্চপচ্চযাকারাদীনং <a name="M1.0137"></a> ৰিভজনং অনঞ্ঞসাধারণং, সব্বঞ্ঞুতঞ্ঞাণস্সেৰ ৰিসযো, এৰং নিরৰসেসেন দিট্ঠিগতৰিভজনম্পীতি দস্সেতুং <span class="bld">‘‘বুদ্ধানঞ্হী’’</span>তিআদি আরদ্ধং। তত্থ <span class="bld">ঠানানী</span>তি কারণানি। <span class="bld">গজ্জিতং মহন্তং হোতী</span>তি দেসেতব্বস্স অত্থস্স অনেকৰিধতায, দুৰিঞ্ঞেয্যতায চ নানানযেহি পৰত্তমানং দেসনাগজ্জিতং মহন্তং ৰিপুলং, বহুভেদঞ্চ হোতি। <span class="bld">ঞাণং অনুপৰিসতী</span>তি ততো এৰ চ দেসনাঞাণং দেসেতব্বধম্মে ৰিভাগসো কুরুমানং অনুপৰিসতি, তে অনুপৰিস্স ঠিতং ৰিয হোতীতি অত্থো।</p>
<p class="bodytext"><span class="bld">বুদ্ধঞাণস্স মহন্তভাৰো পঞ্ঞাযতী</span>তি এৰংৰিধস্স নাম ধম্মস্স দেসকং পটিৰেধকঞ্চাতি বুদ্ধানং দেসনাঞাণস্স পটিৰেধঞাণস্স চ উল়ারভাৰো পাকটো হোতি। এত্থ চ কিঞ্চাপি ‘‘সব্বং ৰচীকম্মং বুদ্ধস্স ভগৰতো ঞাণপুব্বঙ্গমং ঞাণানুপরিৰত্তী’’তি (মহানি॰ ৬৯; চূল়নি॰ ৮৫; পটি॰ ম॰ ৩.৫; নেত্তি॰ ১৪) ৰচনতো সব্বাপি ভগৰতো দেসনা ঞাণরহিতা নত্থি, সীহসমানৰুত্তিতায চ সব্বত্থ সমানুস্সাহপ্পৰত্তি দেসেতব্বধম্মৰসেন পন দেসনা ৰিসেসতো ঞাণেন অনুপৰিট্ঠা গম্ভীরতরা চ হোতীতি দট্ঠব্বং। কথং পন ৰিনযপণ্ণত্তিং পত্বা দেসনা তিলক্খণাহতা সুঞ্ঞতাপটিসংযুত্তা হোতীতি? তত্থাপি চ সন্নিসিন্নপরিসায অজ্ঝাসযানুরূপং পৰত্তমানা দেসনা সঙ্খারানং অনিচ্চতাদিৰিভাৰনী, সব্বধম্মানং অত্তত্তনিযতাভাৰপ্পকাসনী চ হোতি। তেনেৰাহ <span class="bld">‘‘অনেকপরিযাযেন ধম্মিং কথং কত্বা’’</span>তিআদি।</p>
<p class="bodytext"><span class="bld">ভূমন্তর</span>ন্তি ধম্মানং অৰত্থাৰিসেসঞ্চ ঠানৰিসেসঞ্চ। তত্থ <span class="bld">অৰত্থাৰিসেসো</span>সতিআদিধম্মানং <a name="V1.0122"></a> সতিপট্ঠানিন্দ্রিযবলবোজ্ঝঙ্গমগ্গঙ্গাদিভেদো। <span class="bld">ঠানৰিসেসো</span> <a name="P1.0178"></a> কামাৰচরাদিভেদো। <span class="bld">পচ্চযাকার</span>পদস্স অত্থো হেট্ঠা ৰুত্তোযেৰ। <span class="bld">সমযন্তর</span>ন্তি দিট্ঠিৰিসেসা, নানাৰিহিতা দিট্ঠিযোতি অত্থো, অঞ্ঞসমযং ৰা। <span class="bld">এৰং ওতিণ্ণে ৰত্থুস্মি</span>ন্তি এৰং লহুকগরুকাদিৰসেন তদনুরূপে ওতিণ্ণে ৰত্থুস্মিং <span class="bld">সিক্খাপদপঞ্ঞাপনং।</span></p>
<p class="bodytext">যদিপি কাযানুপস্সনাদিৰসেন সতিপট্ঠানাদযো সুত্তন্তপিটকেপি (দী॰ নি॰ ২.৩৭৪; ম॰ নি॰ ১.১০৭) ৰিভত্তা, সুত্তন্তভাজনীযাদিৰসেন পন অভিধম্মেযেৰ তে সৰিসেসং ৰিভত্তাতি আহ <span class="bld">‘‘ইমে চত্তারো সতিপট্ঠানা…পে॰… অভিধম্মপিটকং ৰিভজিত্বা’’</span>তি। তত্থ <span class="bld">‘‘সত্ত ফস্সা’’</span>তি সত্তৰিঞ্ঞাণধাতুসম্পযোগৰসেন ৰুত্তং। তথা <span class="bld">‘‘সত্ত ৰেদনা’’</span>তিআদীসুপি। <span class="bld">লোকুত্তরা ধম্মা নামা</span>তি <a name="M1.0138"></a> এত্থ <span class="bld">ইতি</span>-সদ্দো আদিঅত্থো, পকারত্থো ৰা, তেন ৰুত্তাৰসেসং অভিধম্মে আগতং ধম্মানং ৰিভজিতব্বাকারং সঙ্গণ্হাতি। চতুৰীসতি সমন্তপট্ঠানানি এত্থাতি <span class="bld">চতুৰীসতিসমন্তপট্ঠানং,</span> অভিধম্মপিটকং। এত্থ পচ্চযনযং অগ্গহেত্বা ধম্মৰসেনেৰ সমন্তপট্ঠানস্স চতুৰীসতিৰিধতা ৰুত্তা। যথাহ –</p>
<p class="gatha1">‘‘তিকঞ্চ পট্ঠানৰরং দুকুত্তমং,</p>
<p class="gatha2">দুকতিকঞ্চেৰ তিকদুকঞ্চ।</p>
<p class="gatha3">তিকতিকঞ্চেৰ দুকদুকঞ্চ,</p>
<p class="gathalast">ছ অনুলোমম্হি নযা সুগম্ভীরা॥ (পট্ঠা॰ ১.পচ্চযনিদ্দেস ৪১, ৪৪, ৪৮, ৫২)।</p>
<p class="bodytext">তথা –</p>
<p class="gatha1">তিকঞ্চ…পে॰… ছ পচ্চনীযম্হি নযা সুগম্ভীরা।</p>
<p class="gatha2">তিকঞ্চ…পে॰… ছ অনুলোমপচ্চনীযম্হি নযা সুগম্ভীরা।</p>
<p class="gathalast">তিকঞ্চ…পে॰… পচ্চনীযানুলোমম্হি নযা সুগম্ভীরা’’তি॥ (পট্ঠা॰ ১.পচ্চযনিদ্দেস ৪৪, ৫২)।</p>
<p class="bodytext">এৰং ধম্মৰসেন চতুৰীসতিভেদেসু তিকপট্ঠানাদীসু একেকং পচ্চযনযেন অনুলোমাদিৰসেন চতুব্বিধং হোতীতি ছন্নৰুতি সমন্তপট্ঠানানি। তত্থ পন ধম্মানুলোমে তিকপট্ঠানে কুসলত্তিকে পটিচ্চৰারে পচ্চযানুলোমে <a name="P1.0179"></a> হেতুমূলকে হেতুপচ্চযৰসেন একূনপঞ্ঞাস পুচ্ছানযা সত্ত ৰিস্সজ্জননযাতি <a name="V1.0123"></a> আদিনা দস্সিযমানা অনন্তভেদা নযাতি আহ <span class="bld">‘‘অনন্তনয’’</span>ন্তি। হোতি চেত্থ –</p>
<p class="indent">‘‘পট্ঠানং নাম পচ্চেকং ধম্মানং অনুলোমাদিম্হি তিকদুকাদীসু যা পচ্চযমূলৰিসিট্ঠা চতুনযতো সত্তধা গতী’’তি।</p>
<p class="bodytext"><span class="bld">নৰহাকারেহী</span>তি উপ্পাদাদীহি নৰহি পচ্চযাকারেহি। তত্থ উপ্পজ্জতি এতস্মা ফলন্তি <span class="bld">উপ্পাদো,</span> উপ্পত্তিযা কারণভাৰো। সতি চ অৰিজ্জায সঙ্খারা উপ্পজ্জন্তি, ন অসতি, তস্মা <span class="bld">অৰিজ্জা সঙ্খারানং উপ্পাদো হুত্বা পচ্চযো হোতি।</span> তথা অৰিজ্জায সতি সঙ্খারা পৰত্তন্তি ধরন্তি, নিৰিসন্তি চ, তে অৰিজ্জায সতি ফলং ভৰাদীসু খিপন্তি, আযূহন্তি ফলুপ্পত্তিযা ঘটন্তি, সংযুজ্জন্তি অত্তনো ফলেন, যস্মিং সন্তানে সযঞ্চ উপ্পন্না, তং পলিবুন্ধন্তি, পচ্চযন্তরসমৰাযে উদযন্তি উপ্পজ্জন্তি, হিনোতি চ সঙ্খারানং কারণভাৰং গচ্ছতি, পটিচ্চ অৰিজ্জং সঙ্খারা অযন্তি পৰত্তন্তীতি এৰং অৰিজ্জায সঙ্খারানং <a name="M1.0139"></a> কারণভাৰূপগমনৰিসেসা উপ্পাদাদযো ৰেদিতব্বা। তথা সঙ্খারাদীনং ৰিঞ্ঞাণাদীসু।</p>
<p class="bodytext"><span class="bld">উপ্পাদট্ঠিতী</span>তিআদীসু চ তিট্ঠতি এতেনাতি ঠিতি, কারণং। উপ্পাদো এৰ ঠিতি <span class="bld">উপ্পাদট্ঠিতি।</span> এস নযো সেসেসুপি। যস্মা অযোনিসোমনসিকারো, ‘‘আসৰসমুদযা অৰিজ্জাসমুদযো’’তি (ম॰ নি॰ ১.১০৩) ৰচনতো আসৰা চ অৰিজ্জায পচ্চযো, তস্মা ৰুত্তং <span class="bld">‘‘উভোপেতে ধম্মা পচ্চযসমুপ্পন্না’’</span>তি। <span class="bld">পচ্চযপরিগ্গহে পঞ্ঞা</span>তি সঙ্খারানং অৰিজ্জায চ উপ্পাদাদিকে পচ্চযাকারে পরিচ্ছিন্দিত্বা গহণৰসেন পৰত্তা পঞ্ঞা। <span class="bld">ধম্মট্ঠিতিঞাণ</span>ন্তি ধম্মানং পচ্চযুপ্পন্নানং পচ্চযভাৰতো ধম্মট্ঠিতিসঙ্খাতে পটিচ্চসমুপ্পাদে ঞাণং। পচ্চযধম্মা হি পটিচ্চসমুপ্পাদে ‘‘দ্বাদস পটিচ্চসমুপ্পাদা’’তি ৰচনতো <a name="P1.0180"></a> দ্বাদস পচ্চযা। অযঞ্চ নযো ন পচ্চুপ্পন্নে এৰ, অথ খো অতীতানাগতকালেপি, ন চ অৰিজ্জায এৰ সঙ্খারেসু, অথ খো সঙ্খারাদীনম্পি ৰিঞ্ঞাণাদীসু লব্ভতীতি পরিপুণ্ণং কত্বা পচ্চযাকারস্স ৰিভত্তভাৰং দস্সেতুং <span class="bld">‘‘অতীতম্পি অদ্ধান’’</span>ন্তিআদি পাল়িং আরভি। পট্ঠানে (পট্ঠা॰ ১.পচ্চযনিদ্দেস ১) দস্সিতা হেতাদিপচ্চযা এৰেত্থ উপ্পাদাদিপচ্চযাকারেহি গহিতাতি তে যথাসম্ভৰং নীহরিত্বা যোজেতব্বা, অতিৰিত্থারভযেন পন ন যোজযিম্হ।</p>
<p class="bodytext"><span class="bld">তস্স তস্স ধম্মস্সা</span>তি তস্স তস্স সঙ্খারাদিপচ্চযুপ্পন্নধম্মস্স। <span class="bld">তথা তথা পচ্চযভাৰেনা</span>তি উপ্পাদাদিহেতাদিপচ্চযভাৰেন। অতীতপচ্চুপ্পন্নানাগতৰসেন তযো অদ্ধা কালা এতস্সাতি <a name="V1.0124"></a> <span class="bld">তিযদ্ধং।</span> হেতুফলফলহেতুহেতুফলৰসেন তযো সন্ধী এতস্সাতি <span class="bld">তিসন্ধিং।</span> সঙ্খিপ্পন্তি এত্থ অৰিজ্জাদযো ৰিঞ্ঞাণাদযো চাতি সঙ্খেপো, কম্মং ৰিপাকো চ। সঙ্খিপ্পন্তি এত্থাতি ৰা সঙ্খেপো, অৰিজ্জাদযো ৰিঞ্ঞাণাদযো চ। কোট্ঠাসপরিযাযো ৰা <span class="bld">সঙ্খেপ</span>-সদ্দো। অতীতে কম্মসঙ্খেপাদিৰসেন চত্তারো সঙ্খেপা এতস্সাতি <span class="bld">চতুসঙ্খেপং। </span> সরূপতো অৰুত্তাপি তস্মিং তস্মিং সঙ্খেপে আকিরীযন্তি অৰিজ্জাসঙ্খারাদিগ্গহণেহি পকাসীযন্তীতি আকারা, অতীতে হেতুআদীনং ৰা পকারা আকারা, তে সঙ্খেপে পঞ্চ পঞ্চ কত্বা ৰীসতিআকারা এতস্সাতি <span class="bld">ৰীসতাকারং।</span></p>
<p class="bodytext">খত্তিযাদিভেদেন অনেকভেদভিন্নাপি সস্সতৰাদিনো জাতিসতসহস্সানুস্সরণাদিনো অভিনিৰেসহেতুনো ৰসেন চত্তারোৰ হোন্তি <a name="M1.0140"></a>, ন ততো উদ্ধং অধোতি সস্সতৰাদাদীনং পরিমাণপরিচ্ছেদস্স অনঞ্ঞৰিসযতং দস্সেতুং <span class="bld">‘‘চত্তারো জনা’’</span>তিআদিমাহ। তত্থ <span class="bld">চত্তারো জনা</span>তি চত্তারো জনসমূহা। <span class="bld">ইদং নিস্সাযা</span>তি ইদং ইদপ্পচ্চযতায সম্মা অগ্গহণং, তত্থাপি চ হেতুফলভাৰেন সম্বন্ধানং <a name="P1.0181"></a> সন্ততিঘনস্স অভেদিতত্তা পরমত্থতো ৰিজ্জমানম্পি ভেদনিবন্ধনং নানত্তনযং অনুপধারেত্বা গহিতং একত্তগ্গহণং নিস্সায। <span class="bld">ইদং গণ্হন্তী</span>তি ইদং সস্সতগ্গহণং অভিনিৰিস্স ৰোহরন্তি, ইমিনা নযেন একচ্চসস্সতৰাদাদযোপেত্থ যথাসম্ভৰং যোজেত্বা ৰত্তব্বা। <span class="bld">ভিন্দিত্বা</span>তি ‘‘আতপ্পমন্বাযা’’তিআদিনা ৰিভজিত্বা ‘‘তযিদং ভিক্খৰে তথাগতো পজানাতী’’তিআদিনা ৰিমদ্দিত্বা <span class="bld">নিজ্জটং নিগুম্বং কত্বা</span> দিট্ঠিজটাৰিজটনেন দিট্ঠিগুম্বৰিৰরণেন চ।</p>
<p class="bodytext"><span class="bld">‘‘তস্মা’’</span>তিআদিনা বুদ্ধগুণে আরব্ভ দেসনায সমুট্ঠিতত্তা সব্বঞ্ঞুতঞ্ঞাণং উদ্দিসিত্বা দেসনাকুসলো ভগৰা সমযন্তরৰিগ্গাহণৰসেন সব্বঞ্ঞুতঞ্ঞাণমেৰ ৰিস্সজ্জেতীতি দস্সেতি। <span class="bld">‘‘সন্তী’’</span>তি ইমিনা তেসং দিট্ঠিগতিকানং ৰিজ্জমানতায অৰিচ্ছিন্নতং, ততো চ নেসং মিচ্ছাগাহতো সিথিলকরণৰিৰেচনেহি অত্তনো দেসনায কিচ্চকারিতং, অৰিতথতঞ্চ দীপেতি ধম্মরাজা।</p>
<p class="bodytext"><a name="para29"></a><span class="paranum">২৯</span>. <span class="bld">অত্থী</span>তি ‘‘সংৰিজ্জন্তী’’তি ইমিনা সমানত্থো পুথুৰচনৰিসযো একো নিপাতো ‘‘অত্থি ইমস্মিং কাযে কেসা’’তিআদীসু (দী॰ নি॰ ২.৩৭৭; ম॰ নি॰ ১.১১০; ম॰ নি॰ ৩.১৫৪; সং॰ নি॰ ৪.১২৭; খু॰ পা॰ ৩.১) ৰিয। সস্সতাদিৰসেন পুব্বন্তং কপ্পেন্তীতি <span class="bld">পুব্বন্তকপ্পিকা।</span> যস্মা পন তে তং পুব্বন্তং পুরিমসিদ্ধেহি তণ্হাদিট্ঠিকপ্পেহি কপ্পেত্বা, আসেৰনবলৰতায ৰিচিত্তৰুত্তিতায চ ৰিকপ্পেত্বা অপরভাগসিদ্ধেহি অভিনিৰেসভূতেহি তণ্হাদিট্ঠিগ্গাহেহি গণ্হন্তি অভিনিৰিসন্তি পরামসন্তি, তস্মা ৰুত্তং <span class="bld">‘‘পুব্বন্তং</span> <a name="V1.0125"></a> <span class="bld">কপ্পেত্বা ৰিকপ্পেত্বা গণ্হন্তী’’</span>তি। তণ্হুপাদানৰসেন ৰা কপ্পনগ্গহণানি ৰেদিতব্বানি। তণ্হাপচ্চযা হি উপাদানং। <span class="bld">কোট্ঠাসেসূ</span>তি <a name="P1.0182"></a> এত্থ কোট্ঠাসাদীসূতি অত্থো ৰেদিতব্বো। পদপূরণসমীপউম্মগ্গাদীসুপি হি <span class="bld">অন্ত</span>-সদ্দো দিস্সতি। তথা হি ‘‘ইঙ্ঘ ত্বং সুত্তন্তে ৰা গাথাযো ৰা অভিধম্মং ৰা পরিযাপুণস্সু (পাচি॰ ৪৪২), সুত্তন্তে ওকাসং কারাপেত্বা’’তি (পাচি॰ ১২২১) চ আদীসু পদপূরণে অন্ত-সদ্দো ৰত্ততি, গামন্তং ওসরেয্য, (পারা॰ ৪০৯; চূল়ৰ॰ ৩৪৩) গামন্তসেনাসন’’ন্তিআদীসু সমীপে <a name="M1.0141"></a>, ‘‘কামসুখল্লিকানুযোগো একো অন্তো, অত্থীতি খো কচ্চান অযমেকো অন্তো’’তিআদীসু (সং॰ নি॰ ২.১৫; ৩.৯০) উম্মগ্গেতি।</p>
<p class="bodytext">কপ্প-সদ্দো মহাকপ্পসমন্তভাৰকিলেসকামৰিতক্ককালপঞ্ঞত্তিসদিসভাৰাদীসু ৰত্ততীতি আহ <span class="bld">‘‘সম্বহুলেসু অত্থেসু ৰত্ততী’’</span>তি। তথা হেস ‘‘চত্তারিমানি ভিক্খৰে কপ্পস্স অসঙ্খ্যেয্যানী’’তিআদীসু (অ॰ নি॰ ৪.১৫৬) মহাকপ্পে ৰত্ততি, ‘‘কেৰলকপ্পং ৰেল়ুৰনং ওভাসেত্বা’’তিআদীসু (সং॰ নি॰ ১.৯৪) সমন্তভাৰে, ‘‘সঙ্কপ্পো কামো, রাগো কামো, সঙ্কপ্পরাগো কামো’’তিআদীসু (মহানি॰ ১; চূল়নি॰ ৮) কিলেসকামে, ‘‘তক্কো ৰিতক্কো সঙ্কপ্পো’’তিআদীসু (ধ॰ স॰ ৭) ৰিতক্কে, ‘‘যেন <a name="P1.0183"></a> সুদং নিচ্চকপ্পং ৰিহরামী’’তিআদীসু (ম॰ নি॰ ১.৩৮৭) কালে, ‘‘ইচ্চাযস্মা কপ্পো’’তিআদীসু (সু॰ নি॰ ১০৯০; চূল়নি॰ ১১৩) পঞ্ঞত্তিযং, ‘‘সত্থুকপ্পেন ৰত কির ভো সাৰকেন সদ্ধিং মন্তযমানা ন জানিম্হা’’তিআদীসু (ম॰ নি॰ ১.২৬০) সদিসভাৰে ৰত্ততীতি। <span class="bld">ৰুত্তম্পি চেত</span>ন্তি মহানিদ্দেসং (মহানি॰ ২৮) সন্ধাযাহ। <span class="bld">তণ্হাদিট্ঠিৰসেনা</span>তি দিট্ঠিযা উপনিস্সযভূতায সহজাতায অভিনন্দনভূতায চ তণ্হায, সস্সতাদিআকারেন অভিনিৰিসন্তস্স মিচ্ছাগাহস্স চ ৰসেন। পুব্বেনিৰুত্থধম্মৰিসযায কপ্পনায অধিপ্পেতত্তা অতীতকালৰাচকো ইধ পুব্ব-সদ্দো, রূপাদিখন্ধৰিনিমুত্তস্স কপ্পনাৰত্থুনো অভাৰা অন্ত-সদ্দো চ ভাগৰাচকোতি আহ <span class="bld">‘‘অতীতং খন্ধকোট্ঠাস’’</span>ন্তি। <span class="bld">‘‘কপ্পেত্বা’’</span>তি চ তস্মিং পুব্বন্তে তণ্হাযনাভিনিৰেসানং সমত্থনং পরিনিট্ঠাপনমাহ। <span class="bld">ঠিতা</span>তি তস্সা লদ্ধিযা অৰিজহনং। <span class="bld">আরব্ভা</span>তি আলম্বিত্বা। ৰিসযো হি তস্সা দিট্ঠিযা পুব্বন্তো। ৰিসযভাৰতো এৰ হি সো তস্সা আগমনট্ঠানং, আরম্মণপচ্চযো চাতি ৰুত্তং <span class="bld">‘‘আগম্ম পটিচ্চা’’</span>তি।</p>
<p class="bodytext"><span class="bld">অধিৰচনপদানী</span>তি পঞ্ঞত্তিপদানি। দাসাদীসু সিরিৰড্ঢকাদি-সদ্দা ৰিয ৰচনমত্তমেৰ অধিকারং কত্বা পৰত্তিযা অধিৰচনং পঞ্ঞত্তি। অথ ৰা অধি-সদ্দো উপরিভাৰে, ৰুচ্চতীতি ৰচনং, উপরি ৰচনং অধিৰচনং, উপাদাভূতরূপাদীনং উপরি পঞ্ঞাপিযমানা উপাদাপঞ্ঞত্তীতি অত্থো <a name="V1.0126"></a>, তস্মা পঞ্ঞত্তিদীপকপদানীতি অত্থো দট্ঠব্বো। পঞ্ঞত্তিমত্তঞ্হেতং ৰুচ্চতি, যদিদং ‘‘অত্তা, লোকো’’তি চ, ন রূপৰেদনাদযো ৰিয পরমত্থো। অধিকৰুত্তিতায ৰা অধিৰুত্তিযোতি দিট্ঠিযো ৰুচ্চন্তি। অধিকঞ্হি <a name="P1.0184"></a> সভাৰধম্মেসু সস্সতাদিং <a name="M1.0142"></a> পকতিআদিদব্বাদিং জীৰাদিং কাযাদিঞ্চ অভূতমত্থং অজ্ঝারোপেত্বা দিট্ঠিযো পৰত্তন্তীতি।</p>
<p class="bodytext"><a name="para30"></a><span class="paranum">৩০</span>. <span class="bld">অভিৰদন্তী</span>তি ‘‘ইদমেৰ সচ্চং, মোঘমঞ্ঞ’’ন্তি (ম॰ নি॰ ২.১৮৭, ২০৩, ৪২৭; ম॰ নি॰ ৩.২৭, ২৯) অভিনিৰিসিত্বা ৰদন্তি ‘‘অযং ধম্মো, নাযং ধম্মো’’তিআদিনা ৰিৰদন্তি। অভিৰদনকিরিযায অজ্জাপি অৰিচ্ছেদভাৰদস্সনত্থং ৰত্তমানকালৰচনং। দিট্ঠি এৰ <span class="bld">দিট্ঠিগতং</span> ‘‘মুত্তগতং, (ম॰ নি॰ ২.১১৯; অ॰ নি॰ ৯.১১) সঙ্খারগত’’ন্তিআদীসু (মহানি॰ ৪১) ৰিয। গন্তব্বাভাৰতো ৰা দিট্ঠিযা গতমত্তং, দিট্ঠিযা গহণমত্তন্তি অত্থো। দিট্ঠিপ্পকারো ৰা <span class="bld">দিট্ঠিগতং।</span> লোকিযা হি ৰিধযুত্তগতপকার-সদ্দে সমানত্থে ইচ্ছন্তি। একেকস্মিঞ্চ ‘‘অত্তা’’তি, ‘‘লোকো’’তি চ গহণৰিসেসং উপাদায পঞ্ঞাপনং হোতীতি আহ <span class="bld">‘‘রূপাদীসু অঞ্ঞতরং অত্তা চ লোকো চাতি গহেত্বা’’</span>তি। <span class="bld">অমরং নিচ্চং ধুৰ</span>ন্তি সস্সতৰেৰচনানি। মরণাভাৰেন ৰা <span class="bld">অমরং,</span> উপ্পাদাভাৰেন সব্বথাপি অত্থিতায <span class="bld">নিচ্চং,</span> থিরট্ঠেন ৰিকারাভাৰেন <span class="bld">ধুৰং। </span> <span class="bld">‘‘যথাহা’’</span>তিআদিনা যথাৰুত্তমত্থং নিদ্দেসপটিসম্ভিদাপাল়ীহি ৰিভাৰেতি। অযঞ্চ অত্থো ‘‘রূপং অত্ততো সমনুপস্সতি, ৰেদনং, সঞ্ঞং, সঙ্খারে, ৰিঞ্ঞাণং অত্ততো সমনুপস্সতী’’তি ইমিস্সা পঞ্চৰিধায সক্কাযদিট্ঠিযা ৰসেন ৰুত্তো। ‘‘রূপৰন্তং অত্তান’’ন্তিআদিকায পন পঞ্চদসৰিধায সক্কাযদিট্ঠিযা ৰসেন চত্তারো চত্তারো খন্ধে ‘‘অত্তা’’তি গহেত্বা তদঞ্ঞং ‘‘লোকো’’তি পঞ্ঞপেন্তীতি অযম্পি অত্থো লব্ভতি। তথা একং খন্ধং <a name="P1.0185"></a>’’অত্তা’’তি গহেত্বা তদঞ্ঞে অত্তনো উপভোগভূতো লোকোতি, সসন্ততিপতিতে ৰা খন্ধে ‘‘অত্তা’’তি গহেত্বা তদঞ্ঞে ‘‘লোকো’’তি পঞ্ঞপেন্তীতি এৰম্পেত্থ অত্থো দট্ঠব্বো। এত্থাহ – সস্সতো ৰাদো এতেসন্তি কস্মা ৰুত্তং, ননু তেসং অত্তা লোকো চ সস্সতোতি অধিপ্পেতো, ন ৰাদো তি? সচ্চমেতং, সস্সতসহচরিততায পন ‘‘ৰাদো সস্সতো’’তি ৰুত্তং যথা ‘‘কুন্তা পচরন্তী’’তি। সস্সতো ইতি ৰাদো এতেসন্তি ৰা ইতি-সদ্দলোপো দট্ঠব্বো। অথ ৰা সস্সতং ৰদন্তি ‘‘ইদমেৰ সচ্চ’’ন্তি অভিনিৰিস্স ৰোহরন্তীতি সস্সতৰাদা, সস্সতদিট্ঠিনোতি এৰম্পেত্থ অত্থো দট্ঠব্বো।</p>
<p class="bodytext"><a name="para31"></a><span class="paranum">৩১</span>. <span class="bld">আতাপনং</span> <a name="M1.0143"></a> কিলেসানং ৰিবাধনং পহানং। <span class="bld">পদহনং</span> কোসজ্জপক্খে পতিতুং অদত্বা চিত্তস্স উস্সহনং। <span class="bld">অনুযোগো</span> যথা সমাধি ৰিসেসভাগিযতং পাপুণাতি, এৰং ৰীরিযস্স বহুলীকরণং। ইধ উপচারপ্পনাচিত্তপরিদমনৰীরিযানং অধিপ্পেতত্তা আহ <span class="bld">‘‘তিপ্পভেদং ৰীরিয’’</span>ন্তি <a name="V1.0127"></a>। নপ্পমজ্জতি এতেনাতি <span class="bld">অপ্পমাদো,</span> অসম্মোসো। সম্মা উপাযেন মনসি করোতি কম্মট্ঠানং এতেনাতি <span class="bld">সম্মামনসিকারো</span> ঞাণন্তি আহ <span class="bld">‘‘ৰীরিযঞ্চ সতিঞ্চ ঞাণঞ্চা’’</span>তি। <span class="bld">এত্থা</span>তি ‘‘আতপ্প…পে॰… মনসিকারং অন্বাযা’’তি ইমস্মিং পাঠে। সীলৰিসুদ্ধিযা সদ্ধিং চতুন্নং রূপাৰচরজ্ঝানানং অধিগমনপটিপদা ৰত্তব্বা, সা পন ৰিসুদ্ধিমগ্গে ৰিত্থারতো ৰুত্তাতি আহ <span class="bld">‘‘সঙ্খেপত্থো’’</span>তি। <span class="bld">‘‘তথারূপ’’</span>ন্তি চুদ্দসৰিধেহি চিত্তদমনেহি রূপাৰচরচতুত্থজ্ঝানস্স দমিততং ৰদতি।</p>
<p class="bodytext">সমাধানাদিঅট্ঠঙ্গসমন্নাগতরূপাৰচরচতুত্থজ্ঝানস্স যোগিনো সমাধিৰিজম্ভনভূতা লোকিযাভিঞ্ঞা <span class="bld">ঝানানুভাৰো। ‘‘ঝানাদীন’’</span>ন্তি ইদং ঝানলাভিস্স ৰিসেসেন ঝানধম্মা আপাথং আগচ্ছন্তি, তংমুখেন সেসধম্মাতি ইমমত্থং সন্ধায ৰুত্তং। <span class="bld">জনকভাৰং পটিক্খিপতি।</span> সতি হি জনকভাৰে রূপাদিধম্মানং ৰিয সুখাদিধম্মানং ৰিয, চ পচ্চযাযত্তৰুত্তিতায উপ্পাদৰন্ততা <a name="P1.0186"></a> ৰিঞ্ঞাযতি, উপ্পাদে চ সতি অৰস্সম্ভাৰী নিরোধোতি অনৰকাসাৰ নিচ্চতা সিযাতি। <span class="bld">কূটট্ঠ</span>-সদ্দো ৰা লোকে অচ্চন্তনিচ্চে নিরুল়্হো দট্ঠব্বো। <span class="bld">‘‘এসিকট্ঠাযিট্ঠিতো’’</span>তি এতেন যথা এসিকা ৰাতপ্পহারাদীহি ন চলতি, এৰং ন কেনচি ৰিকারং আপজ্জতীতি ৰিকারাভাৰমাহ, <span class="bld">‘‘কূটট্ঠো’’</span>তি ইমিনা পন অনিচ্চতাভাৰং। ৰিকারোপি ৰিনাসোযেৰাতি আহ, <span class="bld">‘‘উভযেনপি লোকস্স ৰিনাসাভাৰং দীপেতী’’</span>তি। <span class="bld">‘‘ৰিজ্জমানমেৰা’’</span>তি এতেন কারণে ফলস্স অত্থিভাৰদস্সনেন অভিব্যত্তিৰাদং দীপেতি। <span class="bld">নিক্খমতী</span>তি চ অভিব্যত্তিং গচ্ছতীতি অত্থো। কথং পন ৰিজ্জমানোযেৰ পুব্বে অনভিব্যত্তো অভিব্যত্তিং গচ্ছতীতি? যথা অন্ধকারেন পটিচ্ছন্নো ঘটো আলোকেন অভিব্যত্তিং গচ্ছতি।</p>
<p class="bodytext">ইদমেত্থ ৰিচারেতব্বং – কিং করোন্তো আলোকো ঘটং পকাসেতীতি ৰুচ্চতি, যদি ঘটৰিসযং বুদ্ধিং করোন্তো, বুদ্ধিযা অনুপ্পন্নায উপ্পত্তিদীপনতো অভিব্যত্তিৰাদো হাযতি। অথ ঘটবুদ্ধিযা আৰরণভূতং অন্ধকারং ৰিধমন্তো, এৰম্পি অভিব্যত্তিৰাদো হাযতিযেৰ। সতি হি ঘটবুদ্ধিযা অন্ধকারো কথং তস্সা আৰরণং হোতীতি, যথা ঘটস্স <a name="M1.0144"></a> অভিব্যত্তি ন যুজ্জতি, এৰং অত্তনোপি। তত্থাপি হি যদি ইন্দ্রিযৰিসযাদিসন্নিপাতেন অনুপ্পন্নায বুদ্ধিযা উপ্পত্তি, উপ্পত্তিৰচনেনেৰ অভিব্যত্তিৰাদো হাযতি, তথা সস্সতৰাদো। অথ বুদ্ধিপ্পৰত্তিযা আৰরণভূতস্স অন্ধকারট্ঠানিযস্স মোহস্স ৰিধমনেন। সতি বুদ্ধিযা কথং মোহো আৰরণন্তি, কিঞ্চি ভেদসম্ভৰতো। ন হি অভিব্যঞ্জনকানং চন্দসূরিযমণিপদীপাদীনং ভেদেন অভিব্যঞ্জিতব্বানং ঘটাদীনং ভেদো হোতি, হোতি চ ৰিসযভেদেন বুদ্ধিভেদোতি ভিয্যোপি অভিব্যত্তি ন যুজ্জতিযেৰ, ন চেত্থ ৰুত্তিকপ্পনা যুত্তা ৰুত্তিযা ৰুত্তিমতো চ অনঞ্ঞথানুজাননতোতি <a name="V1.0128"></a>। <span class="bld">তে</span> <a name="P1.0187"></a> <span class="bld">চ সত্তা সন্ধাৰন্তী</span>তি যে ইধ মনুস্সভাৰেন অৰট্ঠিতা, তেযেৰ দেৰভাৰাদিউপগমনেন ইতো অঞ্ঞত্থ গচ্ছন্তি, অঞ্ঞথা কতস্স কম্মস্স ৰিনাসো, অকতস্স চ অব্ভাগমো আপজ্জেয্যাতি অধিপ্পাযো।</p>
<p class="bodytext"><span class="bld">অপরাপর</span>ন্তি অপরস্মা ভৰা অপরং ভৰং। <span class="bld">এৰং সঙ্খ্যং গচ্ছন্তী</span>তি অত্তনো নিচ্চসভাৰত্তা ন চুতূপপত্তিযো, সব্বব্যাপিতায নাপি সন্ধাৰনসংসরণানি, ধম্মানংযেৰ পন পৰত্তিৰিসেসেন এৰং সঙ্খ্যং গচ্ছন্তি, এৰং ৰোহরীযন্তীতি অধিপ্পাযো। এতেন অৰট্ঠিতসভাৰস্স অত্তনো, ধম্মিনো চ ধম্মমত্তং উপ্পজ্জতি চেৰ ৰিনস্সতি চাতি ইমং ৰিপরিণামৰাদং দস্সেতি। যং পনেত্থ ৰত্তব্বং, তং পরতো ৰক্খাম। <span class="bld">অত্তনো ৰাদং ভিন্দতী</span>তি সন্ধাৰনাদিৰচনসিদ্ধায অনিচ্চতায পুব্বে পটিঞ্ঞাতং সস্সতৰাদং ভিন্দতি, ৰিদ্ধংসেতীতি অত্থো। <span class="bld">সস্সতিসম</span>ন্তি ৰা এতস্স সস্সতং থাৰরং নিচ্চকালন্তি অত্থো দট্ঠব্বো।</p>
<p class="bodytext"><span class="bld">হেতুং দস্সেন্তো</span>তি যেসং ‘‘সস্সতো’’তি অত্তানঞ্চ লোকঞ্চ পঞ্ঞপেতি অযং দিট্ঠিগতিকো, তেসং হেতুং দস্সেন্তোতি অত্থো। ন হি অত্তনো দিট্ঠিযা পচ্চক্খকতমত্থং অত্তনোযেৰ সাধেতি, অত্তনো পন পচ্চক্খকতেন অত্থেন অত্তনো অপ্পচ্চক্খভূতম্পি অত্থং সাধেতি। অত্তনা হি যথানিচ্ছিতং পরেহি ৰিঞ্ঞাপেতি, ন অনিচ্ছিতং। <span class="bld">‘‘হেতুং দস্সেন্তো’’</span>তি এত্থ ইদং হেতুদস্সনং – এতেসু অনেকেসু জাতিসতসহস্সেসু একোৰাযং মে অত্তা, লোকো চ অনুস্সরণসব্ভাৰতো। যো হি যমত্থং অনুভৰতি, সো এৰ তং অনুস্সরতি, ন অঞ্ঞো। ন হি অঞ্ঞেন অনুভূতমত্থং অঞ্ঞো অনুস্সরিতুং সক্কোতি যথা তং বুদ্ধরক্খিতেন অনুভূতং ধম্মরক্খিতো। যথা চেতাসু, এৰং ইতো পুরিমতরাসুপি জাতীসূতি। কস্মা সস্সতো মে অত্তা চ লোকো <a name="M1.0145"></a> চ। যথা চ মে, এৰং অঞ্ঞেসম্পি সত্তানং সস্সতো অত্তা চ লোকো চাতি? সস্সতৰসেন দিট্ঠিগহনং পক্খন্দো <a name="P1.0188"></a> দিট্ঠিগতিকো পরেপি তত্থ পতিট্ঠপেতি, পাল়িযং পন ‘‘অনেকৰিহিতানি অধিৰুত্তিপদানি অভিৰদন্তি। সো এৰং আহা’’তি চ ৰচনতো পরানুমানৰসেন ইধ হেতুদস্সনং অধিপ্পেতন্তি ৰিঞ্ঞাযতি। <span class="bld">কারণ</span>ন্তি তিৰিধং কারণং সম্পাপকং নিব্বত্তকং ঞাপকন্তি। তত্থ অরিযমগ্গো নিব্বানস্স সম্পাপকং কারণং, বীজং অঙ্কুরস্স নিব্বত্তকং কারণং, পচ্চযুপ্পন্নতাদযো অনিচ্চতাদীনং ঞাপকং কারণং, ইধাপি ঞাপককারণমেৰ অধিপ্পেতং। ঞাপকো হি ঞাপেতব্বত্থৰিসযস্স ঞাণস্স হেতুভাৰতো কারণন্তি। তদাযত্তৰুত্তিতায তং ঞাণং তিট্ঠতি তত্থাতি <span class="bld">‘‘ঠান’’</span>ন্তি, ৰসতি তত্থ পৰত্ততীতি <span class="bld">‘‘ৰত্থূ’’</span>তি চ ৰুচ্চতি। তথা হি ভগৰতা ৰত্থু-সদ্দেন উদ্দিসিত্বাপি ঠানসদ্দেন নিদ্দিট্ঠন্তি।</p>
<p class="bodytext"><a name="para32-33"></a><span class="paranum">৩২-৩৩</span>. দুতিযততিযৰাদানং <a name="V1.0129"></a> পঠমৰাদতো নত্থি ৰিসেসো ঠপেত্বা কালৰিসেসন্তি আহ <span class="bld">‘‘উপরি ৰাদদ্বযেপি এসেৰ নযো’’</span>তি। যদি এৰং কস্মা সস্সতৰাদো চতুধা ৰিভত্তো, ননু অধিচ্চসমুপ্পন্নিকৰাদো ৰিয দুৰিধেনেৰ ৰিভজিতব্বো সিযাতি আহ <span class="bld">‘‘মন্দপঞ্ঞো হি তিত্থিযো’’</span>তিআদি।</p>
<p class="bodytext"><a name="para34"></a><span class="paranum">৩৪</span>. <span class="bld">তক্কযতী</span>তি ঊহযতি, সস্সতাদিআকারেন তস্মিং তস্মিং আরম্মণে চিত্তং অভিনিরোপেতীতি অত্থো। <span class="bld">তক্কো</span>তি আকোটনলক্খণো ৰিনিচ্ছযলক্খণো ৰা দিট্ঠিট্ঠানভূতো ৰিতক্কো। <span class="bld">ৰীমংসা</span> নাম ৰিচারণা, সা পনেত্থ অত্থতো পঞ্ঞাপতিরূপকো লোভসহগতচিত্তুপ্পাদো, মিচ্ছাভিনিৰেসো ৰা অযোনিসোমনসিকারো, পুব্বভাগে ৰা দিট্ঠিৰিপ্ফন্দিতন্তি দট্ঠব্বা। তেনেৰাহ <span class="bld">‘‘তুলনা রুচ্চনা খমনা’’</span>তি। পরিযাহননং ৰিতক্কস্স আরম্মণঊহনং এৰাতি আহ <span class="bld">‘‘তেন তেন পকারেন তক্কেত্বা’’</span>তি। <span class="bld">অনুৰিচরিত</span>ন্তি <a name="P1.0189"></a> ৰীমংসায অনুপৰত্তিতং, ৰীমংসানুগতেন ৰা ৰিচারেন অনুমজ্জিতং। পটি পটি ভাতীতি পটিভানং, যথাসমিহিতাকারৰিসেসৰিভাৰকো চিত্তুপ্পাদো। পটিভানতো জাতং পটিভানং, সযং অত্তনো পটিভানং <span class="bld">সযং পটিভানং।</span> তেনেৰাহ <span class="bld">‘‘অত্তনো পটিভানমত্তসঞ্জাত’’</span>ন্তি। <span class="bld">মত্ত</span>-সদ্দেন ৰিসেসাধিগমাদযো নিৰত্তেতি।</p>
<p class="bodytext"><span class="bld">‘‘অনাগতেপি</span> <a name="M1.0146"></a> <span class="bld">এৰং ভৰিস্সতী’’</span>তি ইদং ন ইধাধিপ্পেততক্কীৰসেনেৰ ৰুত্তং, লাভীতক্কিনো এৰম্পি সম্ভৰতীতি সম্ভৰদস্সনৰসেন ৰুত্তন্তি দট্ঠব্বং। যং কিঞ্চি অত্তনা পটিলদ্ধং রূপাদি সুখাদি চ ইধ লব্ভতীতি লাভো, ন ঝানাদিৰিসেসো। <span class="bld">‘‘এৰং সতি ইদং হোতী’’</span>তি অনিচ্চেসু ভাৰেসু অঞ্ঞো করোতি, অঞ্ঞো পটিসংৰেদেতীতি আপজ্জতি, তথা চ সতি কতস্স ৰিনাসো, অকতস্স চ অব্ভাগমো সিযা। নিচ্চেসু পন ভাৰেসু যো করোতি, সো পটিসংৰেদেতীতি ন দোসো আপজ্জতীতি তক্কিকস্স যুত্তিগৰেসনাকারং দস্সেতি।</p>
<p class="bodytext"><span class="bld">তক্কমত্তেনেৰা</span>তি আগমাধিগমাদীনং অনুস্সৰাদীনঞ্চ অভাৰা সুদ্ধতক্কেনেৰ। ননু চ ৰিসেসলাভিনোপি সস্সতৰাদিনো অত্তনো ৰিসেসাধিগমহেতু অনেকেসু জাতিসতসহস্সেসু দসসু সংৰট্টৰিৰট্টেসু চত্তালীসায সংৰট্টৰিৰট্টেসু যথানুভূতং অত্তনো সন্তানং তপ্পটিবদ্ধঞ্চ ‘‘অত্তা, লোকো’’তি চ অনুস্সরিত্বা ততো পুরিমপুরিমতরাসুপি জাতীসু তথাভূতস্স অত্থিতানুৰিতক্কনমুখেন সব্বেসম্পি সত্তানং তথাভাৰানুৰিতক্কনৰসেনেৰ সস্সতাভিনিৰেসিনো জাতা, এৰঞ্চ সতি সব্বোপি সস্সতৰাদী অনুস্সুতিজাতিস্সরতক্কিকা ৰিয অত্তনো উপলদ্ধৰত্থুনিবন্ধনেন তক্কনেন পৰত্তৰাদত্তা তক্কীপক্খেযেৰ তিট্ঠেয্য, অৰস্সঞ্চ ৰুত্তপ্পকারং তক্কনমিচ্ছিতব্বং <a name="V1.0130"></a>, অঞ্ঞথা ৰিসেসলাভী সস্সতৰাদী একচ্চসস্সতিকপক্খং, অধিচ্চসমুপ্পন্নিকপক্খং ৰা ভজেয্যাতি <a name="P1.0190"></a>? ন খো পনেতং এৰং দট্ঠব্বং, যস্মা ৰিসেসলাভীনং খন্ধসন্তানস্স দীঘদীঘতরদীঘতমকালানুস্সরণং সস্সতগ্গাহস্স অসাধারণকারণং। তথা হি ‘‘অনেকৰিহিতং পুব্বেনিৰাসং অনুস্সরামি। ইমিনামহমেতং জানামী’’তি অনুস্সরণমেৰ পধানকারণভাৰেন দস্সিতং। যং পন তস্স ‘‘ইমিনামহমেতং জানামী’’তি পৰত্তং তক্কনং, ন তং ইধ পধানং অনুস্সরণং পতি তস্স অপ্পধানভূতত্তা। যদি এৰং অনুস্সৰাদীনম্পি পধানভাৰো আপজ্জতীতি চে? ন, তেসং সচ্ছিকিরিযায অভাৰেন তক্কপধানত্তা, পধানকারণেন চ নিদ্দেসো নিরুল়্হো সাসনে লোকে চ যথা ‘‘চক্খুৰিঞ্ঞাণং, যৰঙ্কুরো’’তি চ।</p>
<p class="bodytext">অথ ৰা ৰিসেসাধিগমনিবন্ধনরহিতস্স তক্কনস্স ৰিসুং সস্সতগ্গাহে কারণভাৰদস্সনত্থং ৰিসেসাধিগমো ৰিসুং সস্সতগ্গাহকারণং ৰত্তব্বো <a name="M1.0147"></a>, সো চ মন্দমজ্ঝতিক্খপঞ্ঞাৰসেন তিৰিধোতি ভগৰতা সব্বতক্কিনো তক্কীভাৰসামঞ্ঞেন একজ্ঝং গহেত্বা চতুধা ৰৰত্থাপিতো সস্সতৰাদো। যদিপি অনুস্সৰাদিৰসেন তক্কিকানং ৰিয মন্দপঞ্ঞাদীনম্পি হীনাদিৰসেন অনেকভেদসব্ভাৰতো ৰিসেসলাভীনম্পি বহুধা ভেদো সম্ভৰতি, সব্বে পন ৰিসেসলাভিনো মন্দপঞ্ঞাদিৰসেন তযো রাসী কত্বা তত্থ উক্কট্ঠৰসেন অনেকজাতিসতসহস্সদসসংৰট্টৰিৰট্টচত্তারীসসংৰট্টৰিৰট্টানুস্সরণেন অযং ৰিভাগো ৰুত্তো। তীসুপি রাসীসু যে হীনমজ্ঝপঞ্ঞা, তে ৰুত্তপরিচ্ছেদতো ঊনকমেৰ অনুস্সরন্তি। যে পন তত্থ উক্কট্ঠপঞ্ঞা, তে ৰুত্তপরিচ্ছেদং অতিক্কমিত্বা নানুস্সরন্তীতি এৰং পনাযং দেসনা। তস্মা অঞ্ঞতরভেদসঙ্গহৰসেনেৰ <a name="P1.0191"></a> ভগৰতা চত্তারিট্ঠানানি ৰিভত্তানীতি ৰৰত্থিতা সস্সতৰাদীনং চতুব্বিধতা। ন হি ইধ সাৰসেসং ধম্মং দেসেতি ধম্মরাজা।</p>
<p class="bodytext"><a name="para35"></a><span class="paranum">৩৫</span>. <span class="bld">‘‘অঞ্ঞতরেনা’’</span>তি এতস্স অত্থং দস্সেতুং <span class="bld">‘‘একেনা’’</span>তি ৰুত্তং। <span class="bld">ৰা</span>-সদ্দস্স পন অনিযমত্থতং দস্সেতুং <span class="bld">‘‘দ্বীহি ৰা তীহি ৰা’’</span>তি ৰুত্তং। তেন চতূসু ঠানেসু যথারহং একচ্চং একচ্চস্স পঞ্ঞাপনে সহকারীকারণন্তি দস্সেতি। কিং পনেতানি ৰত্থূনি অভিনিৰেসস্স হেতু, উদাহু পতিট্ঠাপনস্স। কিঞ্চেত্থ যদি তাৰ অভিনিৰেসস্স, কস্মা অনুস্সরণতক্কনানিযেৰ গহিতানি, ন সঞ্ঞাৰিপল্লাসাদযো। তথাহি ৰিপরীতসঞ্ঞা অযোনিসোমনসিকারঅসপ্পুরিসূপনিস্সযঅসদ্ধম্মস্সৰনাদীনি মিচ্ছাদিট্ঠিযা পৰত্তনট্ঠানানি। অথ পতিট্ঠাপনস্স অধিগমযুত্তিযো ৰিয আগমোপি ৰত্থুভাৰেন ৰত্তব্বো, উভযত্থাপি ‘‘নত্থি ইতো বহিদ্ধা’’তি ৰচনং ন যুজ্জতীতি? ন। কস্মা? অভিনিৰেসপক্খে তাৰ অযং দিট্ঠিগতিকো <a name="V1.0131"></a> অসপ্পুরিসূপনিস্সযঅসদ্ধম্মস্সৰনেহি অযোনিসো উম্মুজ্জিত্বা ৰিপল্লাসসঞ্ঞো রূপাদিধম্মানং খণে খণে ভিজ্জনসভাৰস্স অনৰবোধতো ধম্মযুত্তিং অতিধাৰন্তো একত্তনযং মিচ্ছা গহেত্বা যথাৰুত্তানুস্সরণতক্কেহি খন্ধেসু ‘‘সস্সতো অত্তা চ লোকো চা’’তি (দী॰ নি॰ ১.৩১) অভিনিৰেসং জনেসি। ইতি আসন্নকারণত্তা, পধানকারণত্তা, তগ্গহণেনেৰ চ ইতরেসম্পি গহিতত্তা অনুস্সরণতক্কনানিযেৰ ইধ গহিতানি। পতিট্ঠাপনপক্খে পন আগমোপি যুত্তিপক্খেযেৰ ঠিতো ৰিসেসতো বাহিরকানং তক্কগাহিভাৰতোতি অনুস্সরণতক্কনানিযেৰ <a name="M1.0148"></a> দিট্ঠিযা ৰত্থুভাৰেন গহিতানি। কিঞ্চ ভিয্যো দুৰিধং লক্খণং পরমত্থধম্মানং সভাৰলক্খণং সামঞ্ঞলক্খণঞ্চাতি। তত্থ সভাৰলক্খণাৰবোধো পচ্চক্খঞাণং, সামঞ্ঞলক্খণাৰবোধো <a name="P1.0192"></a> অনুমানঞাণং, আগমো চ সুতমযায পঞ্ঞায সাধনতো অনুমানঞাণমেৰ আৰহতি, সুতানং পন ধম্মানং আকারপরিৰিতক্কনেন নিজ্ঝানক্খন্তিযং ঠিতো চিন্তামযং পঞ্ঞং নিব্বত্তেত্বা অনুক্কমেন ভাৰনায পচ্চক্খঞাণং অধিগচ্ছতীতি এৰং আগমোপি তক্কৰিসযং নাতিক্কমতীতি তগ্গহণেন গহিতোৰাতি ৰেদিতব্বো। সো অট্ঠকথাযং অনুস্সুতিতক্কগ্গহণেন ৰিভাৰিতোতি যুত্তং এৰিদং ‘‘নত্থি ইতো বহিদ্ধা’’তি। ‘‘অনেকৰিহিতানি অধিৰুত্তিপদানি অভিৰদন্তি, সস্সতং অত্তানঞ্চ লোকঞ্চ পঞ্ঞপেন্তী’’তি (দী॰ নি॰ ১.৩০) চ ৰচনতো পতিট্ঠাপনৰত্থূনি ইধাধিপ্পেতানীতি দট্ঠব্বং।</p>
<p class="bodytext"><a name="para36"></a><span class="paranum">৩৬</span>. <span class="bld">দিট্ঠিযেৰ দিট্ঠিট্ঠানং</span> পরমৰজ্জতায অনেকৰিহিতানং অনত্থানং হেতুভাৰতো। যথাহ ‘‘মিচ্ছাদিট্ঠিপরমাহং ভিক্খৰে ৰজ্জং ৰদামী’’তি (অ॰ নি॰ ১.৩১০) <span class="bld">‘‘যথাহা’’</span>তিআদিনা পটিসম্ভিদাপাল়িযা (পটি॰ ম॰ ১.১২৪) দিট্ঠিযা ঠানৰিভাগং দস্সেতি। তত্থ <span class="bld">খন্ধাপি দিট্ঠিট্ঠানং</span> আরম্মণট্ঠেন ‘‘রূপং অত্ততো সমনুপস্সতী’’তিআদি (সং॰ নি॰ ৩.৮১, ৩৪৫) ৰচনতো। <span class="bld">অৰিজ্জাপি দিট্ঠিট্ঠানং</span> উপনিস্সযাদিভাৰেন পৰত্তনতো। যথাহ ‘‘অস্সুতৰা ভিক্খৰে পুথুজ্জনো অরিযানং অদস্সাৰী অরিযধম্মস্স অকোৰিদো’’তিআদি (ম॰ নি॰ ১.২; পটি॰ ম॰ ১.১৩০)। <span class="bld">ফস্সোপি দিট্ঠিট্ঠানং। </span> যথা চাহ ‘‘তদপি ফস্সপচ্চযা, (দী॰ নি॰ ১.১১৮ আদযো) ফুস্স ফুস্স পটিসংৰেদেন্তী’’তি (দী॰ নি॰ ১.১৪৪) চ <a name="P1.0193"></a>। <span class="bld">সঞ্ঞাপি দিট্ঠিট্ঠানং।</span> ৰুত্তঞ্চেতং ‘‘সঞ্ঞানিদানা হি পপঞ্চসঙ্খা, (সু॰ নি॰ ৮৮০; মহানি॰ ১০৯) পথৰিতো সঞ্ঞত্বা’’তি (ম॰ নি॰ ১.২) চ আদি। <span class="bld">ৰিতক্কোপি দিট্ঠিট্ঠানং। </span> ৰুত্তম্পি চেতং ‘‘তক্কঞ্চ দিট্ঠীসু পকপ্পযিত্বা, সচ্চং মুসাতি দ্বযধম্মমাহূ’’তি (সু॰ নি॰ ৮৯২) ‘‘তক্কী হোতি ৰীমংসী’’তি (দী॰ নি॰ ১.৩৪) চ আদি। <span class="bld">অযোনিসোমনসিকারোপি দিট্ঠিট্ঠানং।</span> তেনাহ ভগৰা ‘‘তস্স এৰং অযোনিসো মনসি করোতো ছন্নং দিট্ঠীনং অঞ্ঞতরা দিট্ঠি উপ্পজ্জতি। ‘অত্থি মে অত্তা’তি ৰা অস্স সচ্চতো থেততো <a name="V1.0132"></a> দিট্ঠি উপ্পজ্জতী’’তিআদি (ম॰ নি॰ ১.১৯)। সমুট্ঠাতি এতেনাতি সমুট্ঠানং সমুট্ঠানভাৰো <span class="bld">সমুট্ঠানট্ঠো। পৰত্তিতা</span>তি পরসন্তানেসু উপ্পাদিতা। <span class="bld">পরিনিট্ঠাপিতা</span>তি অভিনিৰেসস্স পরিযোসানং <a name="M1.0149"></a> মত্থকং পাপিতাতি অত্থো। <span class="bld">‘‘আরম্মণৰসেনা’’</span>তি অট্ঠসু দিট্ঠিট্ঠানেসু খন্ধে সন্ধাযাহ। <span class="bld">পৰত্তনৰসেনা</span>তি অৰিজ্জাদযো। <span class="bld">আসেৰনৰসেনা</span>তি পাপমিত্তপরতোঘোসাদীনম্পি সেৰনং লব্ভতিযেৰ। অথ ৰা <span class="bld">এৰংগতিকা</span>তি এৰংগমনা, এৰংনিট্ঠাতি অত্থো। ইদং ৰুত্তং হোতি – ইমে দিট্ঠিসঙ্খাতা দিট্ঠিট্ঠানা এৰং পরমত্থতো অসন্তং অত্তানং সস্সতভাৰঞ্চস্স অজ্ঝারোপেত্বা গহিতা, পরামট্ঠা চ বাললপনা যাৰ পণ্ডিতা ন সমনুযুঞ্জন্তি, তাৰ গচ্ছন্তি পৰত্তন্তি। পণ্ডিতেহি সমনুযুঞ্জিযমানা পন অনৰট্ঠিতৰত্থুকা অৰিমদ্দক্খমা সূরিযুগ্গমনে উস্সাৰবিন্দূ <a name="P1.0194"></a> ৰিয খজ্জোপনকা ৰিয চ ভিজ্জন্তি ৰিনস্সন্তি চাতি।</p>
<p class="bodytext">তত্থাযং অনুযুঞ্জনে সঙ্খেপকথা – যদি হি পরেন পরিকপ্পিতো অত্তা লোকো ৰা সস্সতো সিযা, তস্স নিব্বিকারতায পুরিমরূপাৰিজহনতো কস্সচি ৰিসেসাধানস্স কাতুং অসক্কুণেয্যতায অহিততো নিৰত্তনত্থং, হিতে চ পটিপত্তিঅত্থং উপদেসো এৰ নিপ্পযোজনো সিযা সস্সতৰাদিনো, কথং ৰা সো উপদেসো পৰত্তীযতি ৰিকারাভাৰতো, এৰঞ্চ অত্তনো অজটাকাসস্স ৰিয দানাদিকিরিযা হিংসাদিকিরিযা চ ন সম্ভৰতি। তথা সুখস্স দুক্খস্স অনুভৰননিবন্ধো এৰ সস্সতৰাদিনো ন যুজ্জতি কম্মবদ্ধাভাৰতো, জাতিআদীনঞ্চ অসম্ভৰতো কুতো ৰিমোক্খো, অথ পন ধম্মমত্তং তস্স উপ্পজ্জতি চেৰ ৰিনস্সতি চ, যস্স ৰসেনাযং কিরিযাদিৰোহারোতি ৰদেয্য, এৰম্পি পুরিমরূপাৰিজহনেন অৰট্ঠিতস্স অত্তনো ধম্মমত্তন্তি ন সক্কা সম্ভাৰেতুং, তে ৰা পনস্স ধম্মা অৰত্থাভূতা অঞ্ঞে ৰা সিযুং অনঞ্ঞে ৰা। যদি অঞ্ঞে, ন তাহি তস্স উপ্পন্নাহিপি কোচি ৰিসেসো অত্থি। যাহি করোতি পটিসংৰেদেতি চৰতি উপপজ্জতি চাতি ইচ্ছিতং, তস্মা তদৰত্থো এৰ যথাৰুত্তদোসো। কিঞ্চ ধম্মকপ্পনাপি নিরত্থিকা সিযা, অথানঞ্ঞে উপ্পাদৰিনাসৰন্তীহি অৰত্থাহি অনঞ্ঞস্স অত্তনো তাসং ৰিয উপ্পাদৰিনাসসব্ভাৰতো কুতো নিচ্চতাৰকাসো, তাসম্পি ৰা অত্তনো ৰিয নিচ্চতাতি বন্ধৰিমোক্খানং অসম্ভৰো এৰাতি ন যুজ্জতিযেৰ সস্সতৰাদো। ন চেত্থ কোচি ৰাদী ধম্মানং সস্সতভাৰে পরিসুদ্ধং যুত্তিং ৰত্তুং সমত্থো, যুত্তিরহিতঞ্চ ৰচনং <a name="P1.0195"></a> ন পণ্ডিতানং চিত্তং আরাধেতীতি। তেন ৰুত্তং ‘‘যাৰ পণ্ডিতা ন সমনুযুঞ্জন্তি, তাৰ গচ্ছন্তি পৰত্তন্তী’’তি। কম্মৰসেন অভিমুখো সম্পরেতি এত্থাতি <span class="bld">অভিসম্পরাযো,</span> পরোলোকো।</p>
<p class="bodytext"><span class="bld">‘‘সব্বঞ্ঞুতঞ্ঞাণঞ্চা’’</span>তি <a name="M1.0150"></a> ইদং ইধ সব্বঞ্ঞুতঞ্ঞাণস্স ৰিভজিযমানত্তা ৰুত্তং, তস্মিং ৰা <a name="V1.0133"></a> ৰুত্তে তদধিট্ঠানতো আসৰক্খযঞাণং, তদৰিনাভাৰতো সব্বম্পি ৰা ভগৰতো দসবলাদিঞাণং গহিতমেৰ হোতীতি কত্বা। <span class="bld">পজানন্তোপী</span>তি <span class="bld">পি</span>-সদ্দো সম্ভাৰনে, তেন <span class="bld">‘‘তঞ্চা’’</span>তি এত্থ ৰুত্তং চ-সদ্দত্থমাহ। ইদং ৰুত্তং হোতি – তং দিট্ঠিগততো উত্তরিতরং সারভূতং সীলাদিগুণৰিসেসম্পি তথাগতো নাভিনিৰিসতি, কো পন ৰাদো ৰট্টামিসেতি। <span class="bld">‘‘অহ’’</span>ন্তি দিট্ঠিৰসেন ৰা তং পরামসনাকারমাহ। <span class="bld">পজানামী</span>তি এত্থ <span class="bld">ইতি</span>-সদ্দো পকারত্থো, তেন ‘‘মম’’ন্তি তণ্হাৰসেন পরামসনাকারং দস্সেতি। ধম্মসভাৰং অতিক্কমিত্বা পরতো আমসনং <span class="bld">পরামাসো।</span> ন হি তং অত্থি, খন্ধেসু যং ‘‘অহ’’ন্তি ৰা, ‘‘মম’’ন্তি ৰা গহেতব্বং সিযা। যো পন পরামাসো তণ্হাদযোৰ, তে চ ভগৰতো বোধিমূলেযেৰ পহীনাতি আহ <span class="bld">‘‘পরামাসকিলেসান’’</span>ন্তিআদি। <span class="bld">অপরামাসতো</span>তি ৰা নিব্বুতিৰেদনস্স হেতুৰচনং, <span class="bld">‘‘ৰিদিতা’’</span>তি ইদং পদং অপেক্খিত্বা কত্তরি সামিৰচনং, অপরামসনহেতু পরামাসরহিতায পটিপত্তিযা তথাগতেন সযমেৰ অসঙ্খতধাতু অধিগতাতি এৰং ৰা এত্থ অত্থো দট্ঠব্বো।</p>
<p class="bodytext"><span class="bld">‘‘যাসু ৰেদনাসূ’’</span>তিআদিনা ভগৰতো দেসনাৰিলাসং দস্সেতি। তথা হি খন্ধাযতনাদিৰসেন অনেকৰিধাসু চতুসচ্চদেসনাসু সম্ভৰন্তীসুপি অযং তথাগতানং দেসনাসু পটিপত্তি, যং দিট্ঠিগতিকা মিচ্ছাপটিপত্তিযা দিট্ঠিগহনং পক্খন্দাতি দস্সনত্থং ৰেদনাযেৰ পরিঞ্ঞায ভূমিদস্সনত্থং <a name="P1.0196"></a> উদ্ধটা। <span class="bld">কম্মট্ঠান</span>ন্তি চতুসচ্চকম্মট্ঠানং। <span class="bld">যথাভূতং ৰিদিত্বা</span>তি ৰিপস্সনাপঞ্ঞায ৰেদনায সমুদযাদীনি আরম্মণপটিৰেধৰসেন মগ্গপঞ্ঞায অসম্মোহপটিৰেধৰসেন জানিত্বা, পটিৰিজ্ঝিত্বাতি অত্থো। <span class="bld">পচ্চযসমুদযট্ঠেনা</span>তি ‘‘ইমস্মিং সতি ইদং হোতি, ইমস্সুপ্পাদা ইদং উপ্পজ্জতী’’তি (ম॰ নি॰ ১.৪০৪; সং॰ নি॰ ২.২১; উদা॰ ১) ৰুত্তলক্খণেন অৰিজ্জাদীনং পচ্চযানং উপ্পাদেন চেৰ মগ্গেন অসমুগ্ঘাতেন চ। <span class="bld">নিব্বত্তিলক্খণ</span>ন্তি উপ্পাদলক্খণং, জাতিন্তি অত্থো। <span class="bld">পঞ্চন্নং লক্খণান</span>ন্তি এত্থ চতুন্নং পচ্চযানম্পি উপ্পাদলক্খণমেৰ গহেত্বা ৰুত্তন্তি গহেতব্বং, যস্মা পচ্চযলক্খণম্পি লব্ভতিযেৰ, তথা চেৰ সংৰণ্ণিতং। <span class="bld">পচ্চযনিরোধট্ঠেনা</span>তি এত্থাপি ৰুত্তনযানুসারেন অত্থো ৰেদিতব্বো। <span class="bld">য</span>ন্তি যস্মা, <span class="bld">যং</span> ৰা সুখং সোমনস্সং। <span class="bld">পটিচ্চা</span>তি আরম্মণপচ্চযাদিভূতং <a name="M1.0151"></a> ৰেদনং লভিত্বা। <span class="bld">অয</span>ন্তি সুখসোমনস্সানং পচ্চযভাৰো, সুখসোমনস্সমেৰ ৰা, ‘‘অস্সাদো’’তি পদং পন অপেক্খিত্বা পুল্লিঙ্গনিদ্দেসো। অযঞ্হেত্থ সঙ্খেপত্থো – পুরিমুপ্পন্নং ৰেদনং আরব্ভ সোমনস্সুপ্পত্তিযং যো পুরিমৰেদনায অস্সাদেতব্বাকারো সোমনস্সস্সাদনাকারো, অযং অস্সাদোতি। কথং পন ৰেদনং আরব্ভ সুখং উপ্পজ্জতীতি? চেতসিকসুখস্স অধিপ্পেতত্তা নাযং দোসো। ৰিসেসনং হেত্থ সোমনস্সগ্গহণং সুখং সোমনস্সন্তি ‘‘রুক্খো সিংসপা’’তি যথা।</p>
<p class="bodytext"><span class="bld">‘‘অনিচ্চা’’</span>তি <a name="V1.0134"></a> ইমিনা সঙ্খারদুক্খতাৰসেন উপেক্খাৰেদনায, সব্বৰেদনাসুযেৰ ৰা আদীনৰমাহ, ইতরেহি ইতরদুক্খতাৰসেন যথাক্কমং দুক্খসুখৰেদনানং, অৰিসেসেন ৰা তীণিপি পদানি সব্বাসম্পি ৰেদনানং ৰসেন যোজেতব্বানি। <span class="bld">অয</span>ন্তি যো ৰেদনায হুত্বা অভাৰট্ঠেন <a name="P1.0197"></a> অনিচ্চভাৰো, উদযব্বযপটিপীল়নট্ঠেন দুক্খভাৰো, জরায মরণেন চাতি দ্বেধা ৰিপরিণামেতব্বভাৰো চ, অযং ৰেদনায আদীনৰো, যতো ৰা আদীনং পরমকারুঞ্ঞং ৰাতি পৰত্ততীতি। <span class="bld">ৰেদনায নিস্সরণ</span>ন্তি এত্থ <span class="bld">ৰেদনাযা</span>তি নিস্সক্কৰচনং, যাৰ ৰেদনাপটিবদ্ধং ছন্দরাগং ন পজহতি, তাৰাযং পুরিসো ৰেদনং অল্লীনোযেৰ হোতি। যদা পন তং ছন্দরাগং পজহতি, তদাযং পুরিসো ৰেদনায নিস্সটো ৰিসংযুত্তো হোতীতি ছন্দরাগপ্পহানং ৰেদনায নিস্সরণং ৰুত্তং। এত্থ চ ৰেদনাগ্গহণেন ৰেদনায সহজাতনিস্সযারম্মণভূতা চ রূপারূপধম্মা গহিতা এৰ হোন্তীতি পঞ্চন্নম্পি উপাদানক্খন্ধানং গহণং দট্ঠব্বং। ৰেদনাসীসেন পন দেসনা আগতা, তত্থ কারণং ৰুত্তমেৰ, লক্খণহারনযেন ৰা অযমত্থো ৰিভাৰেতব্বো। তত্থ ৰেদনাগ্গহণেন গহিতা পঞ্চুপাদানক্খন্ধা দুক্খসচ্চং, ৰেদনানং সমুদযগ্গহণেন গহিতা অৰিজ্জাদযো সমুদযসচ্চং, অত্থঙ্গমনিস্সরণপরিযাযেহি নিরোধসচ্চং, ‘‘যথাভূতং ৰিদিত্বা’’তি এতেন মগ্গসচ্চন্তি এৰমেত্থ চত্তারি সচ্চানি ৰেদিতব্বানি। কামুপাদানমূলকত্তা সেসুপাদানানং, পহীনে চ কামুপাদানে উপাদানসেসাভাৰতো <span class="bld">‘‘ৰিগতছন্দরাগতায অনুপাদানো’’</span>তি ৰুত্তং। <span class="bld">অনুপাদাৰিমুত্তো</span>তি অত্তনো মগ্গফলপ্পত্তিং ভগৰা দস্সেতি। ‘‘ৰেদনান’’ন্তিআদিনা হি যস্সা ধম্মধাতুযা সুপ্পটিৰিদ্ধত্তা ইমং দিট্ঠিগতং সকারণং সগতিকং পভেদতো ৰিভজিতুং সমত্থো অহোসি <a name="M1.0152"></a>, তস্স সব্বঞ্ঞুতঞ্ঞাণস্স সদ্ধিং পুব্বভাগপটিপদায উপ্পত্তিভূমিং দস্সেতি ধম্মরাজা।</p>
<p class="centered">পঠমভাণৰারৰণ্ণনা নিট্ঠিতা।</p>
<p class="subhead">একচ্চসস্সতৰাদৰণ্ণনা</p>
<p class="bodytext"><a name="para38"></a><span class="paranum">৩৮</span>. সত্তেসু সঙ্খারেসু চ একচ্চং সস্সতং এতস্সাতি একচ্চসস্সতো, একচ্চসস্সতৰাদো। সো এতেসং অত্থীতি <span class="bld">একচ্চসস্সতিকা</span> <a name="P1.0198"></a>। তে পন যস্মা একচ্চসস্সতো ৰাদো দিট্ঠি এতেসন্তি একচ্চসস্সতৰাদা নাম হোন্তি, তস্মা তমত্থং দস্সেন্তো আহ <span class="bld">‘‘একচ্চসস্সতৰাদা’’</span>তি। ইমিনা নযেন <span class="bld">একচ্চঅসস্সতিকা</span> দিপদস্সপি অত্থো ৰেদিতব্বো। ননু <a name="V1.0135"></a> চ ‘‘একচ্চসস্সতিকা’’তি ৰুত্তে তদঞ্ঞস্স একচ্চস্স অসস্সততাসন্নিট্ঠানং সিদ্ধমেৰ হোতীতি? সচ্চং সিদ্ধমেৰ হোতি অত্থতো, ন পন সদ্দতো। তস্মা সুপাকটং কত্বা দস্সেতুং ‘‘একচ্চঅসস্সতিকা’’তি ৰুত্তং। ন হি ইধ সাৰসেসং কত্বা ধম্মং দেসেতি ধম্মস্সামী। <span class="bld">ইধা</span>তি ‘‘একচ্চসস্সতিকা’’তি ইমস্মিং পদে। <span class="bld">গহিতা</span>তি ৰুত্তা, তথা চেৰ অত্থো দস্সিতো। <span class="bld">ইধা</span>তি ৰা ইমিস্সা দেসনায। তথা হি পুরিমকা তযো ৰাদা সত্তৰসেন, চতুত্থো সঙ্খারৰসেন ৰিভত্তো। <span class="bld">‘‘সঙ্খারেকচ্চসস্সতিকা’’</span>তি ইদং তেহি সস্সতভাৰেন গয্হমানানং ধম্মানং যাথাৰসভাৰদস্সনৰসেন ৰুত্তং, ন পনেকচ্চসস্সতিকমতদস্সনৰসেন। তস্স হি সস্সতাভিমতং অসঙ্খতমেৰাতি লদ্ধি। তেনেৰাহ ‘‘চিত্তন্তি ৰা…পে॰… ঠস্সতী’’তি। ন হি যস্স ভাৰস্স পচ্চযেহি অভিসঙ্খতভাৰং পটিজানাতি, তস্সেৰ নিচ্চধুৰাদিভাৰো অনুম্মত্তকেন সক্কা পটিঞ্ঞাতুং। এতেন ‘‘উপ্পাদৰযধুৰতাযুত্তভাৰা সিযা নিচ্চা, সিযা অনিচ্চা সিযা ন ৰত্তব্বা’’তিআদিনা পৰত্তস্স সত্তভঙ্গৰাদস্স অযুত্ততা ৰিভাৰিতা হোতি।</p>
<p class="bodytext">তত্থাযং অযুত্ততাৰিভাৰনা – যদি ‘‘যেন সভাৰেন যো ধম্মো অত্থীতি ৰুচ্চতি, তেনেৰ সভাৰেন সো ধম্মো নত্থী’’তিআদিনা ৰুচ্চেয্য, সিযা অনেকন্তৰাদো। অথ অঞ্ঞেন, সিযা ন অনেকন্তৰাদো। ন চেত্থ দেসন্তরাদিসম্বন্ধভাৰো যুত্তো ৰত্তুং তস্স সব্বলোকসিদ্ধত্তা, ৰিৰাদাভাৰতো <a name="M1.0153"></a>। যে পন ৰদন্তি ‘‘যথা সুৰণ্ণঘটেন মকুটে কতে ঘটভাৰো নস্সতি, মকুটভাৰো <a name="P1.0199"></a> উপ্পজ্জতি, সুৰণ্ণভাৰো তিট্ঠতিযেৰ, এৰং সব্বভাৰানং কোচি ধম্মো নস্সতি, কোচি ধম্মো উপ্পজ্জতি, সভাৰো পন তিট্ঠতী’’তি। তে ৰত্তব্বা ‘‘কিং তং সুৰণ্ণং, যং ঘটে মকুটে চ অৰট্ঠিতং, যদি রূপাদি, সো সদ্দো ৰিয অনিচ্চো। অথ রূপাদি সমূহো, সমূহো নাম সম্মুতিমত্তং। ন তস্স অত্থিতা নত্থিতা নিচ্চতা ৰা লব্ভতী’’তি অনেকন্তৰাদো ন সিযা। ধম্মানঞ্চ ধম্মিনো অঞ্ঞথানঞ্ঞথাসু দোসো ৰুত্তোযেৰ সস্সতৰাদৰিচারণাযং। তস্মা সো তত্থ ৰুত্তনযেনেৰ ৰেদিতব্বো। অপিচ নিচ্চানিচ্চনৰত্তব্বরূপো অত্তা লোকো চ পরমত্থতো ৰিজ্জমানতাপটিজাননতো যথা নিচ্চাদীনং অঞ্ঞতরং রূপং, যথা ৰা দীপাদযো। ন হি দীপাদীনং উদযব্বযসভাৰানং নিচ্চানিচ্চনৰত্তব্বসভাৰতা সক্কা ৰিঞ্ঞাতুং, জীৰস্স নিচ্চাদীসু অঞ্ঞতরং রূপং ৰিযাতি এৰং সত্তভঙ্গস্স ৰিয সেসভঙ্গানম্পি অসম্ভৰোযেৰাতি সত্তভঙ্গৰাদস্স অযুত্ততা ৰেদিতব্বা।</p>
<p class="bodytext">এত্থ চ ‘‘ইস্সরো নিচ্চো, অঞ্ঞে সত্তা অনিচ্চা’’তি এৰং পৰত্তৰাদা সত্তেকচ্চসস্সতিকা সেয্যথাপি ইস্সরৰাদা। ‘‘পরমাণৰো নিচ্চা ধুৰা, অণুকাদযো অনিচ্চা’’তি এৰং পৰত্তৰাদা সঙ্খারেকচ্চসস্সতিকা সেয্যথাপি কাণাদা। ননু ‘‘একচ্চে ধম্মা <a name="V1.0136"></a> সস্সতা, একচ্চে অসস্সতা’’তি এতস্মিং ৰাদে চক্খাদীনং অসস্সততাসন্নিট্ঠানং যথাসভাৰাৰবোধো এৰ, তযিদং কথং মিচ্ছাদস্সনন্তি, কো ৰা এৰমাহ ‘‘চক্খাদীনং অসস্সতভাৰসন্নিট্ঠানং মিচ্ছাদস্সন’’ন্তি? অসস্সতেসুযেৰ পন কেসঞ্চি ধম্মানং সস্সতভাৰাভিনিৰেসো ইধ মিচ্ছাদস্সনং। তেন পন একৰারে পৰত্তমানেন চক্খাদীনং অসস্সতভাৰাৰবোধো <a name="P1.0200"></a> ৰিদূসিতো সংসট্ঠভাৰতো ৰিসসংসট্ঠো ৰিয সপ্পিমণ্ডো সকিচ্চকরণাসমত্থতায সম্মাদস্সনপক্খে ঠপেতব্বতং নারহতীতি। অসস্সতভাৰেন নিচ্ছিতাপি ৰা চক্খুআদযো সমারোপিতজীৰসভাৰা এৰ দিট্ঠিগতিকেহি গয্হন্তীতি তদৰবোধস্স মিচ্ছাদস্সনভাৰো ন সক্কা নিৰারেতুং। তেনেৰাহ <span class="bld">‘‘চক্খুং ইতিপি…পে॰… কাযো ইতিপি অযং মে অত্তা’’</span>তিআদি। এৰঞ্চ কত্বা অসঙ্খতায সঙ্খতায চ ধাতুযা ৰসেন যথাক্কমং ‘‘একচ্চে ধম্মা সস্সতা, একচ্চে অসস্সতা’’তি এৰং পৰত্তো <a name="M1.0154"></a> ৰিভজ্জৰাদোপি একচ্চসস্সতৰাদো আপজ্জতীতি এৰংপকারা চোদনা অনৰকাসা হোতি অৰিপরীতধম্মসভাৰসম্পটিপত্তিভাৰতো।</p>
<p class="bodytext">কামঞ্চেত্থ পুরিমৰাদেপি অসস্সতানং ধম্মানং ‘‘সস্সতা’’তি গহণং ৰিসেসতো মিচ্ছাদস্সনং, সস্সতানং পন ‘‘সস্সতা’’তি গাহো ন মিচ্ছাদস্সনং যথাসভাৰগ্গহণভাৰতো। অসস্সতেসুযেৰ পন ‘‘কেচিদেৰ ধম্মা সস্সতা, কেচি অসস্সতা’’তি গহেতব্বধম্মেসু ৰিভাগপ্পৰত্তিযা ইমস্স ৰাদস্স ৰাদন্তরতা ৰুত্তা, ন চেত্থ ‘‘সমুদাযন্তোগধত্তা একদেসস্স সপ্পদেসসস্সতগ্গাহো নিপ্পদেসসস্সতগ্গাহে সমোধানং গচ্ছতী’’তি সক্কা ৰত্তুং ৰাদী তব্বিসযৰিসেসৰসেন ৰাদদ্বযস্স পৰত্তত্তা। অঞ্ঞে এৰ হি দিট্ঠিগতিকা ‘‘সব্বে ধম্মা সস্সতা’’তি অভিনিৰিট্ঠা, অঞ্ঞে ‘‘একচ্চসস্সতা’’তি। সঙ্খারানং অনৰসেসপরিযাদানং, একদেসপরিগ্গহো চ ৰাদদ্বযস্স পরিব্যত্তোযেৰ। কিঞ্চ ভিয্যো অনেকৰিধসমুস্সযে একৰিধসমুস্সযে চ খন্ধপবন্ধে অভিনিৰেসভাৰতো। চতুব্বিধোপি হি সস্সতৰাদী জাতিৰিসেসৰসেন নানাৰিধরূপকাযসন্নিস্সযে এৰ অরূপধম্মপুঞ্জে সস্সতাভিনিৰেসী জাতো অভিঞ্ঞাণেন অনুস্সৰাদীহি চ রূপকাযভেদগ্গহণতো। তথা চ ৰুত্তং ‘‘ততো চুতো অমুত্র উদপাদি’’ন্তি (দী॰ নি॰ ১.৩২) ‘‘চৰন্তি উপপজ্জন্তী’’তি চ আদি। ৰিসেসলাভী <a name="P1.0201"></a> একচ্চসস্সতিকো অনুপধারিতভেদসমুস্সযেৰ ধম্মপবন্ধে সস্সতাকারগ্গহণেন অভিনিৰিসনং জনেসি একভৰপরিযাপন্নখন্ধসন্তানৰিসযত্তা তদভিনিৰেসস্স। তথা চ তীসুপি ৰাদেসু ‘‘তং পুব্বেনিৰাসং অনুস্সরতি, ততো পরং নানুস্সরতী’’তি এত্তকমেৰ ৰুত্তং, তক্কীনং পন সস্সতেকচ্চসস্সতৰাদীনং সস্সতাভিনিৰেসৰিসেসো রূপারূপধম্মৰিসযতায সুপাকটোযেৰাতি।</p>
<p class="bodytext"><a name="para39"></a><span class="paranum">৩৯</span>. <span class="bld">দীঘস্স</span> <a name="V1.0137"></a> <span class="bld">কালস্স অতিক্কমেনা</span>তি ৰিৰট্টৰিৰট্টট্ঠাযীনং অপগমেন। অনেকত্থত্তা ধাতূনং <span class="bld">সং</span>-সদ্দেন যুত্তো <span class="bld">ৰট্ট</span>-সদ্দো ৰিনাসৰাচীতি আহ <span class="bld">‘‘ৰিনস্সতী’’</span>তি, সঙ্খযৰসেন ৰত্ততীতি অত্থো। ৰিপত্তিকরমহামেঘসমুপ্পত্তিতো পট্ঠায হি যাৰ অণুসহগতোপি সঙ্খারো ন হোতি, তাৰ লোকো সংৰট্টতীতি ৰুচ্চতি। <span class="bld">লোকো</span>তি চেত্থ পথৰীআদিভাজনলোকো অধিপ্পেতো। <span class="bld">উপরিব্রহ্মলোকেসূ</span>তি পরিত্তসুভাদীসু <a name="M1.0155"></a> রূপীব্রহ্মলোকেসু। অগ্গিনা হি কপ্পৰুট্ঠানং ইধাধিপ্পেতং বহুলং পৰত্তনতো। তেনেৰাহ ভগৰা ‘‘আভস্সরসংৰত্তনিকা হোন্তী’’তি। <span class="bld">অরূপেসু</span> <span class="bld">ৰা</span>তি <span class="bld">ৰা</span>-সদ্দেন সংৰট্টমানলোকধাতূহি অঞ্ঞলোকধাতূসু ৰাতি ৰিকপ্পনং ৰেদিতব্বং। ন হি ‘‘সব্বে অপাযসত্তা তদা রূপারূপভৰেসু উপ্পজ্জন্তী’’তি সক্কা ৰিঞ্ঞাতুং অপাযেসু দীঘতমাযুকানং মনুস্সলোকূপত্তিযা অসম্ভৰতো। সতিপি সব্বসত্তানং অভিসঙ্খারমনসা নিব্বত্তভাৰে বাহিরপচ্চযেহি ৰিনা মনসাৰ নিব্বত্তত্তা ‘‘মনোমযা’’তি ৰুচ্চন্তি রূপাৰচরসত্তা। যদি এৰং কামভৰে ওপপাতিকসত্তানম্পি মনোমযভাৰো আপজ্জতীতি? নাপজ্জতি অধিচিত্তভূতেন অতিসযমনসা নিব্বত্তসত্তেসু মনোমযৰোহারতোতি দস্সন্তো আহ <span class="bld">‘‘ঝানমনেন নিব্বত্তত্তা মনোমযা’’</span>তি। এৰং অরূপাৰচরসত্তানম্পি মনোমযভাৰো আপজ্জতীতি চে? ন, তত্থ <a name="P1.0202"></a> বাহিরপচ্চযেহি নিব্বত্তেতব্বতাসঙ্কায এৰ অভাৰতো, ‘‘মনসাৰ নিব্বত্তা’’তি অৰধারণাসম্ভৰতো। নিরুল়্হো ৰাযং লোকে মনোমযৰোহারো রূপাৰচরসত্তেসু। তথা হি ‘‘অন্নমযো পানমযো মনোমযো আনন্দমযো ৰিঞ্ঞাণমযো’’তি পঞ্চধা অত্তানং ৰেদৰাদিনো ৰদন্তি। উচ্ছেদৰাদেপি ৰক্খতি ‘‘দিব্বো রূপী মনোমযো’’তি (দী॰ নি॰ ১.৮৬)। সোভনা পভা এতেসু সন্তীতি <span class="bld">সুভা। ‘‘উক্কংসেনা’’</span>তি আভস্সরদেৰে সন্ধাযাহ, পরিত্তাভা অপ্পমাণাভা পন দ্বে চত্তারো চ কপ্পে তিট্ঠন্তি। <span class="bld">অট্ঠকপ্পে</span>তি অট্ঠ মহাকপ্পে।</p>
<p class="bodytext"><a name="para40"></a><span class="paranum">৪০</span>. <span class="bld">সণ্ঠাতী</span>তি সম্পত্তিকরমহামেঘসমুপ্পত্তিতো পট্ঠায পথৰীসন্ধারকুদকতংসন্ধারকৰাযুমহাপথৰীআদীনং সমুপ্পত্তিৰসেন ঠাতি, ‘‘সম্ভৰতি’’ ইচ্চেৰ ৰা অত্থো অনেকত্থত্তা ধাতূনং। <span class="bld">পকতিযা</span>তি সভাৰেন, তস্স ‘‘সুঞ্ঞ’’ন্তি ইমিনা সম্বন্ধো। তত্থ কারণমাহ <span class="bld">‘‘নিব্বত্তসত্তানং নত্থিতাযা’’</span>তি, অনুপ্পন্নত্তাতি অত্থো, তেন যথা একচ্চানি ৰিমানানি তত্থ নিব্বত্তসত্তানং চুতত্তা সুঞ্ঞানি হোন্তি, ন এৰমিদন্তি দস্সেতি। ব্রহ্মপারিসজ্জব্রহ্মপুরোহিতমহাব্রহ্মানো ব্রহ্মকাযিকা, তেসং নিৰাসো ভূমিপি <span class="bld">‘‘ব্রহ্মকাযিকা’’</span>তি ৰুত্তা। কম্মং উপনিস্সযৰসেন পচ্চযো এতিস্সাতি <span class="bld">কম্মপচ্চযা।</span> অথ ৰা তত্থ নিব্বত্তসত্তানং ৰিপচ্চনককম্মস্স সহকারীপচ্চযভাৰতো, কম্মস্স পচ্চযাতি <span class="bld">কম্মপচ্চযা</span> <a name="M1.0156"></a>। উতু সমুট্ঠানং এতিস্সাতি <span class="bld">উতুসমুট্ঠানা। ‘‘কম্মপচ্চযউতুসমুট্ঠানা’’</span>তি ৰা পাঠো, কম্মসহাযো পচ্চযো, কম্মস্স ৰা সহাযভূতো পচ্চযো কম্মপচ্চযো <a name="P1.0203"></a>, সোৰ উতু কম্মপচ্চযউতু, সো সমুট্ঠানং এতিস্সাতি <a name="V1.0138"></a> যোজেতব্বং। <span class="bld">এত্থা</span>তি ‘‘ব্রহ্মৰিমান’’ন্তি ৰুত্তায ব্রহ্মকাযিকভূমিযা। কথং পণীতায দুতিযজ্ঝানভূমিযং ঠিতানং হীনায পঠমজ্ঝানভূমিযা উপপত্তি হোতীতি আহ <span class="bld">‘‘অথ সত্তান’’</span>ন্তিআদি। <span class="bld">ওতরন্তী</span>তি উপপজ্জনৰসেন হেট্ঠাভূমিং গচ্ছন্তি।</p>
<p class="bodytext"><span class="bld">অপ্পাযুকে</span>তি যং উল়ারং পুঞ্ঞকম্মং কতং, তস্স উপ্পজ্জনারহৰিপাকপবন্ধতো অপ্পপরিমাণাযুকে। <span class="bld">আযুপ্পমাণেনেৰা</span>তি পরমাযুপ্পমাণেনেৰ। কিং পনেতং পরমাযু নাম, কথং ৰা তং পরিচ্ছিন্নপমাণন্তি? ৰুচ্চতে – যো তেসং তেসং সত্তানং তস্মিং তস্মিং ভৰৰিসেসে পুরিমসিদ্ধভৰপত্থনূপনিস্সযৰসেন সরীরাৰযৰৰণ্ণসণ্ঠানপমাণাদিৰিসেসা ৰিয তংতংগতিনিকাযাদীসু যেভুয্যেন নিযতপরিচ্ছেদো গব্ভসেয্যককামাৰচরদেৰরূপাৰচরসত্তানং সুক্কসোণিতউতুভোজনাদি উতুআদিপচ্চযুপ্পন্নপচ্চযূপত্থম্ভিতো ৰিপাকপবন্ধস্স ঠিতিকালনিযমো, সো যথাসকং খণমত্তাৰট্ঠাযীনম্পি অত্তনো সহজাতানং রূপারূপধম্মানং ঠপনাকারৰুত্তিতায পৰত্তকানি রূপারূপজীৰিতিন্দ্রিযানি যস্মা ন কেৰলং নেসং খণঠিতিযা এৰ কারণভাৰেন অনুপালকানি, অথ খো যাৰ ভৰঙ্গুপচ্ছেদা অনুপবন্ধস্স অৰিচ্ছেদহেতুভাৰেনাপি, তস্মা আযুহেতুকত্তা কারণূপচারেন আযু, উক্কংসপরিচ্ছেদৰসেন পরমাযূতি চ ৰুচ্চতি। তং পন দেৰানং নেরযিকানং উত্তরকুরুকানঞ্চ নিযতপরিচ্ছেদং, উত্তরকুরুকানং পন একন্তনিযতপরিচ্ছেদমেৰ, অৰসিট্ঠমনুস্সপেততিরচ্ছানানং পন চিরট্ঠিতিসংৰত্তনিককম্মবহুলে কালে তংকম্মসহিতসন্তানজনিতসুক্কসোণিতপ্পচ্চযানং তংমূলকানঞ্চ চন্দসূরিযসমৰিসমপরিৰত্তনাদিজনিতউতুআহারাদিসমৰিসম পচ্চযানং ৰসেন <a name="P1.0204"></a> চিরাচিরকালতো অনিযতপরিচ্ছেদং, তস্স চ যথা পুরিমসিদ্ধভৰপত্থনাৰসেন তংতংগতিনিকাযাদীসু ৰণ্ণসণ্ঠানাদিৰিসেসনিযমো সিদ্ধো দস্সনানুস্সৰাদীহি, তথা আদিতো গহণসিদ্ধিযা। এৰং তাসু তাসু উপপত্তীসু নিব্বত্তসত্তানং যেভুয্যেন সমপ্পমাণট্ঠিতিকালং দস্সনানুস্সৰেহি লভিত্বা তং পরমতং অজ্ঝোসায পৰত্তিতভৰপত্থনাৰসেন আদিতো পরিচ্ছেদনিযমো ৰেদিতব্বো। যস্মা পন কম্মং তাসু <a name="M1.0157"></a> তাসু উপপত্তীসু যথা তংতংউপপত্তিনিযতৰণ্ণাদিনিব্বত্তনে সমত্থং, এৰং নিযতাযুপরিচ্ছেদাসু উপপত্তীসু পরিচ্ছেদাতিক্কমেন ৰিপাকনিব্বত্তনে সমত্থং ন হোতি, তস্মা ৰুত্তং <span class="bld">‘‘আযুপ্পমাণেনেৰ চৰন্তী’’</span>তি। যস্মা পন উপত্থম্ভকসহাযেহি অনুপালকপ্পচ্চযেহি উপাদিন্নকক্খন্ধানং পৰত্তেতব্বাকারো অত্থতো পরমাযু, তস্স যথাৰুত্তপরিচ্ছেদানতিক্কমনতো সতিপি কম্মাৰসেসে ঠানং ন সম্ভৰতি, তেন ৰুত্তং <span class="bld">‘‘অত্তনো পুঞ্ঞবলেনেৰ ঠাতুং ন সক্কোতী’’</span>তি। <span class="bld">কপ্পং ৰা</span>তি অসঙ্খ্যেয্যকপ্পং ৰা তস্স উপড্ঢং ৰা উপড্ঢকপ্পতো ঊনমধিকং ৰাতি ৰিকপ্পনত্থো <span class="bld">ৰা</span>-সদ্দো।</p>
<p class="bodytext"><a name="para41"></a><span class="paranum">৪১</span>. <span class="bld">অনভিরতী</span>তি <a name="V1.0139"></a> একৰিহারেন অনভিরতি। সা পন যস্মা অঞ্ঞেহি সমাগমিচ্ছা হোতি, তেন ৰুত্তং <span class="bld">‘‘অপরস্সাপি সত্তস্স আগমনপত্থনা’’</span>তি। পিযৰত্থুৰিরহেন পিযৰত্থুঅলাভেন ৰা চিত্তৰিঘাতো <span class="bld">উক্কণ্ঠিতা,</span> সা অত্থতো দোমনস্সচিত্তুপ্পাদো যেৰাতি আহ <span class="bld">‘‘পটিঘসম্পযুত্তা’’</span>তি। দীঘরত্তং ঝানরতিযা রমমানস্স ৰুত্তপ্পকারং অনভিরতিনিমিত্তং উপ্পন্না ‘‘মম’’ন্তি চ ‘‘অহ’’ন্তি চ গহণস্স কারণভূতা তণ্হাদিট্ঠিযো ইধ <span class="bld">পরিতস্সনা।</span> তা পন চিত্তস্স পুরিমাৰত্থায চলনং কম্পনন্তি <a name="P1.0205"></a> আহ <span class="bld">‘‘উব্বিজ্জনা ফন্দনা’’</span>তি। তেনেৰাহ <span class="bld">‘‘তণ্হাতস্সনাপি দিট্ঠিতস্সনাপি ৰট্টতী’’</span>তি। যং পন অত্থুদ্ধারে ‘‘অহো ৰত অঞ্ঞেপি সত্তা ইত্থত্তং আগচ্ছেয্যুন্তি অযং তণ্হাতস্সনা নামা’’তি ৰুত্তং, তং দিট্ঠিতস্সনায ৰিসুং উদাহরণং দস্সেন্তেন তণ্হাতস্সনংযেৰ ততো নিদ্ধারেত্বা ৰুত্তং, ন পন তত্থ দিট্ঠিতস্সনায অভাৰতোতি দট্ঠব্বং। <span class="bld">তাসতস্সনা</span> চিত্তুত্রাসো। <span class="bld">ভযানক</span>ন্তি ভেরৰারম্মণনিমিত্তং বলৰভযং। তেন সরীরস্স থদ্ধভাৰো <span class="bld">ছম্ভিতত্তং ভযং সংৰেগ</span>ন্তি এত্থ <span class="bld">ভয</span>ন্তি ভঙ্গানুপস্সনায চিণ্ণন্তে সব্বসঙ্খারতো ভাযনৰসেন উপ্পন্নং ভযঞাণং। <span class="bld">সংৰেগ</span>ন্তি সহোত্তপ্পঞাণং, ওত্তপ্পমেৰ ৰা। <span class="bld">সন্তাস</span>ন্তি আদীনৰনিব্বিদানুপস্সনাহি সঙ্খারেহি সন্তস্সনঞাণং। সহ ব্যাযতি পৰত্ততি, দোসং ৰা ছাদেতীতি সহব্যো, সহাযো, তস্স ভাৰং <span class="bld">সহব্যতং।</span></p>
<p class="bodytext"><a name="para42"></a><span class="paranum">৪২</span>. <span class="bld">অভিভৰিত্বা ঠিতো</span> ইমে সত্তেতি অধিপ্পাযো। যস্মা পন সো পাসংসভাৰেন উত্তমভাৰেন চ ‘‘তে সত্তে অভিভৰিত্বা ঠিতো’’তি অত্তানং মঞ্ঞতি, তস্মা ৰুত্তং <span class="bld">‘‘জেট্ঠকোহমস্মী’’</span>তি। <span class="bld">অঞ্ঞদত্থু দসো</span>তি <a name="M1.0158"></a> দস্সনে অন্তরাযাভাৰৰচনেন, ঞেয্যৰিসেসপরিগ্গাহিকভাৰেন চ অনাৰরণদস্সাৰিতং পটিজানাতীতি আহ <span class="bld">‘‘সব্বং পস্সামীতি অত্থো’’</span>তি। <span class="bld">ভূতভব্যান</span>ন্তি অহেসুন্তি ভূতা, ভৰন্তি ভৰিস্সন্তীতি ভব্যা, অট্ঠকথাযং পন ৰত্তমানকালৰসেনেৰ ভব্য-সদ্দস্স অত্থো দস্সিতো। <span class="bld">পঠমচিত্তক্খণে</span>তি পটিসন্ধিচিত্তক্খণে। কিঞ্চাপি সো ব্রহ্মা অনৰট্ঠিতদস্সনত্তা পুথুজ্জনস্স পুরিমতরজাতিপরিচিতম্পি কম্মস্সকতঞ্ঞাণং ৰিস্সজ্জেত্বা ৰিকুব্বনিদ্ধিৰসেন চিত্তুপ্পত্তিমত্তপটিবদ্ধেন <a name="P1.0206"></a> সত্তনিম্মানেন ৰিপল্লট্ঠো ‘‘অহং ইস্সরো কত্তা নিম্মাতা’’তিআদিনা ইস্সরকুত্তদস্সনং পক্খন্দমানো অভিনিৰিসনৰসেনেৰ পতিট্ঠিতো, ন পতিট্ঠাপনৰসেন ‘‘তস্স এৰং হোতী’’তি ৰুত্তত্তা, পতিট্ঠাপনক্কমেনেৰ পন তস্স সো অভিনিৰেসো জাতোতি দস্সনত্থং <span class="bld">‘‘কারণতো সাধেতুকামো’’</span>তি, <span class="bld">‘‘পটিঞ্ঞং কত্বা’’</span>তি চ ৰুত্তং। তেনাহ ভগৰা ‘‘তং কিস্স হেতূ’’তিআদি। তত্থ <span class="bld">মনোপণিধী</span>তি মনসা এৰ পত্থনা, তথা চিত্তপ্পৰত্তিমত্তমেৰাতি অত্থো, <span class="bld">ইত্থভাৰ</span>ন্তি ইদপ্পকারতং। যস্মা পন ইত্থন্তি ব্রহ্মত্তভাৰো ইধাধিপ্পেতো, তস্মা <span class="bld">‘‘ব্রহ্মভাৰন্তি অত্থো’’</span>তি ৰুত্তং। ননু চ দেৰানং উপপত্তিসমনন্তরং ‘‘ইমিস্সা নাম গতিযা চৰিত্বা ইমিনা নাম কম্মুনা <a name="V1.0140"></a> ইধূপপন্না’’তি পচ্চৰেক্খণা হোতীতি? সচ্চং হোতি, সা পন পুরিমজাতীসু কম্মস্সকতঞ্ঞাণে সম্মদেৰ নিৰিট্ঠজ্ঝাসযানং। ইমে পন সত্তা পুরিমাসুপি জাতীসু ইস্সরকুত্তদস্সনৰসেন ৰিনিবন্ধাভিনিৰেসা অহেসুন্তি দট্ঠব্বং। তেন ৰুত্তং <span class="bld">‘‘ইমিনা ময’’</span>ন্তিআদি।</p>
<p class="bodytext"><a name="para43"></a><span class="paranum">৪৩</span>. ঈসতীতি ঈসো, অভিভূতি অত্থো। মহা ঈসো মহেসো, সুপ্পতিট্ঠমহেসতায পন পরেহি ‘‘মহেসো’’তি অক্খাতব্বতায মহেসক্খো, অতিসযেন মহেসক্খো <span class="bld">মহেসক্খতরো</span>তি ৰচনত্থো দট্ঠব্বো। যস্মা পন সো মহেসক্খভাৰো আধিপতেয্যপরিৰারসম্পত্তিযা ৰিঞ্ঞাযতি, তস্মা <span class="bld">‘‘ইস্সরিযপরিৰারৰসেন মহাযসতরো’’</span>তি ৰুত্তং।</p>
<p class="bodytext"><a name="para44"></a><span class="paranum">৪৪</span>. <span class="bld">ইধেৰ আগচ্ছতী</span>তি ইমস্মিং মনুস্সলোকে এৰ পটিসন্ধিৰসেন আগচ্ছতি। <span class="bld">যং অঞ্ঞতরো সত্তো</span>তি এত্থ <span class="bld">য</span>ন্তি নিপাতমত্তং, করণে ৰা পচ্চত্তনিদ্দেসো, যেন ঠানেনাতি অত্থো, কিরিযাপরামসনং ৰা। <span class="bld">ইত্থত্তং আগচ্ছতী</span>তি এত্থ যদেতং ইত্থত্তস্স আগমনং, এতং ঠানং ৰিজ্জতীতি <a name="M1.0159"></a> অত্থো। এস নযো <span class="bld">‘‘পব্বজতি, চেতোসমাধিং ফুসতি, পুব্বেনিৰাসং অনুস্সরতী’’</span>তি এতেসুপি পদেসু। ‘‘ঠানং খো পনেতং ভিক্খৰে <a name="P1.0207"></a> ৰিজ্জতি, যং অঞ্ঞতরো সত্তো’’তি ইমঞ্হি পদং ‘‘পব্বজতী’’তিআদীহি পদেহি পচ্চেকং যোজেতব্বন্তি।</p>
<p class="bodytext"><a name="para45"></a><span class="paranum">৪৫</span>. খিড্ডায পদুস্সন্তীতি খিড্ডাপদোসিনো, খিড্ডাপদোসিনো এৰ <span class="bld">খিড্ডাপদোসিকা,</span> খিড্ডাপদোসো ৰা এতেসং অত্থীতি <span class="bld">খিড্ডাপদোসিকা।</span> অতিক্কন্তৰেলং <span class="bld">অতিৰেলং,</span> আহারূপভোগকালং অতিক্কমিত্বাতি অত্থো। মেথুনসম্পযোগেন উপ্পজ্জনকসুখং <span class="bld">কেল়িহস্সসুখং রতিধম্মো</span> রতিসভাৰো। <span class="bld">আহার</span>ন্তি এত্থ কো দেৰানং আহারো, কা আহারৰেলাতি? সব্বেসম্পি কামাৰচরদেৰানং সুধা আহারো, সা হেট্ঠিমেহি উপরিমানং পণীততমা হোতি, তং যথাসকং দিৰসৰসেন দিৰসে দিৰসে ভুঞ্জন্তি। কেচি পন ‘‘বিল়ারপদপ্পমাণং সুধাহারং ভুঞ্জন্তি, সো জিব্হায ঠপিতমত্তো যাৰ কেসগ্গনখগ্গা কাযং ফরতি, তেসংযেৰ দিৰসৰসেন সত্তদিৰসে যাপনসমত্থো চ হোতী’’তি ৰদন্তি। <span class="bld">‘‘নিরন্তরং খাদন্তা পিৰন্তা’’</span>তি ইদং পরিকপ্পনৰসেন ৰুত্তং। <span class="bld">কম্মজতেজস্স বলৰভাৰো</span> উল়ারপুঞ্ঞনিব্বত্তত্তা, উল়ারগরুসিনিদ্ধসুধাহারজীরণতো চ। <span class="bld">করজকাযস্স মন্দভাৰো</span> মুদুসুখুমালভাৰতো। তেনেৰ হি ভগৰা ইন্দসালগুহাযং পকতিপথৰিযং সণ্ঠাতুং অসক্কোন্তং সক্কং দেৰরাজানং ‘‘ওল়ারিকং কাযং অধিট্ঠেহী’’তি আহ। <span class="bld">তেস</span>ন্তি মনুস্সানং। <span class="bld">ৰত্থু</span>ন্তি করজকাযং। <span class="bld">কেচীতি</span> অভযগিরিৰাসিনো।</p>
<p class="bodytext"><a name="para47"></a><span class="paranum">৪৭</span>. <span class="bld">মনেনা</span>তি <a name="V1.0141"></a> <a name="P1.0208"></a> ইস্সাপকতত্তা পদুট্ঠেন মনসা। উসূযাৰসেন মনসোৰ পদোসো মনোপদোসো, সো এতেসং অত্থি ৰিনাসহেতুভূতোতি <span class="bld">মনোপদোসিকা</span>তি এৰং ৰা এত্থ অত্থো দট্ঠব্বো। <span class="bld">অকুদ্ধো রক্খতী</span>তি কুদ্ধস্স সো কোধো ইতরস্মিং অকুজ্ঝন্তে অনুপাদানো একৰারমেৰ উপ্পত্তিযা অনাসেৰনো চাৰেতুং ন সক্কোতি উদকন্তং পত্বা অগ্গি ৰিয নিব্বাযতি, তস্মা অকুদ্ধো তং চৰনতো রক্খতি, উভোসু পন কুদ্ধেসু ভিয্যো ভিয্যো অঞ্ঞমঞ্ঞম্হি পরিৰড্ঢনৰসেন তিখিণসমুদাচারো নিস্সযদহনরসো কোধো উপ্পজ্জমানো হদযৰত্থুং নিদহন্তো অচ্চন্তসুখুমালকরজকাযং ৰিনাসেতি, ততো সকলোপি অত্তভাৰো অন্তরধাযতি। তেনাহ <span class="bld">‘‘উভোসু পনা’’</span>তিআদি <a name="M1.0160"></a>। তথা চাহ ভগৰা ‘‘অঞ্ঞমঞ্ঞং পদুট্ঠচিত্তা কিলন্তকাযা…পে॰… চৰন্তী’’তি। <span class="bld">ধম্মতা</span>তি ধম্মনিযামো। সো চ তেসং করজকাযস্স মন্দতায, তথাউপ্পজ্জনককোধস্স চ বলৰতায ঠানসো চৰনং, তেসং রূপারূপধম্মানং সভাৰোতি অধিপ্পাযো।</p>
<p class="bodytext"><a name="para49"></a><span class="paranum">৪৯</span>. <span class="bld">চক্খাদীনং ভেদং পস্সতী</span>তি ৰিরোধিপচ্চযসন্নিপাতে ৰিকারাপত্তিদস্সনতো, অন্তে চ অদস্সনূপগমনতো ৰিনাসং পস্সতি ওল়ারিকত্তা রূপধম্মভেদস্স। <span class="bld">পচ্চযং দত্বা</span>তি অনন্তরপচ্চযাদিৰসেন পচ্চযো হুত্বা। <span class="bld">‘‘বলৰতর’’</span>ন্তি চিত্তস্স লহুতরং ভেদং সন্ধায ৰুত্তং। তথা হি একস্মিং রূপে ধরন্তেযেৰ সোল়স চিত্তানি ভিজ্জন্তি। <span class="bld">ভেদং ন পস্সতী</span>তি খণে খণে ভিজ্জন্তম্পি চিত্তং পরস্স অনন্তরপচ্চযভাৰেনেৰ ভিজ্জতীতি পুরিমচিত্তস্স অভাৰং পটিচ্ছাদেত্বা ৰিয পচ্ছিমচিত্তস্স উপ্পত্তিতো ভাৰপক্খো বলৰতরো পাকটো চ হোতি, ন অভাৰপক্খোতি চিত্তস্স ৰিনাসং ন পস্সতি, অযঞ্চ অত্থো অলাতচক্কদস্সনেন সুপাকটো ৰিঞ্ঞাযতি। যস্মা <a name="P1.0209"></a> পন তক্কীৰাদী নানত্তনযস্স দূরতরতায একত্তনযস্সপি মিচ্ছাগহিতত্তা ‘‘যদেৰিদং ৰিঞ্ঞাণং সব্বদাপি একরূপেন পৰত্ততি, অযমেৰ অত্তা নিচ্চো’’তিআদিনা অভিনিৰেসং জনেতি, তস্মা ৰুত্তং <span class="bld">‘‘সো তং অপস্সন্তো’’</span>তিআদি।</p>
<p class="subhead">অন্তানন্তৰাদৰণ্ণনা</p>
<p class="bodytext"><a name="para53"></a><span class="paranum">৫৩</span>. <span class="bld">অন্তানন্তিকা</span>তি এত্থ অমতি গচ্ছতি এত্থ সভাৰো ওসানন্তি অন্তো, মরিযাদা। তপ্পটিসেধেন অনন্তো, অন্তো চ অনন্তো চ অন্তানন্তো চ নেৰন্তানানন্তো চ অন্তানন্তা সামঞ্ঞনিদ্দেসেন, একসেসেন ৰা ‘‘নামরূপপচ্চযা সল়াযতন’’ন্তিআদীসু (ম॰ নি॰ ৩.১৭৬; সং॰ নি॰ ২.১; উদা॰ ১) ৰিয। কস্স পন অন্তানন্তোতি? লোকীযতি সংসারনিস্সরণত্থিকেহি দিট্ঠিগতিকেহি, লোকীযন্তি ৰা এত্থ তেহি পুঞ্ঞাপুঞ্ঞং তব্বিপাকো <a name="V1.0142"></a> চাতি লোকোতি সঙ্খ্যং গতস্স অত্তনো। তেনাহ ভগৰা ‘‘অন্তানন্তং লোকস্স পঞ্ঞপেন্তী’’তি। কো পন এসো অত্তাতি? ঝানৰিসযভূতকসিণনিমিত্তং। তত্থ হি অযং দিট্ঠিগতিকো লোকসঞ্ঞী। তথা চ ৰুত্তং ‘‘তং লোকোতি গহেত্বা’’তি। কেচি পন ‘‘ঝানং তংসম্পযুত্তধম্মা চ ইধ ‘অত্তা <a name="M1.0161"></a>, লোকো’তি চ গহিতা’’তি ৰদন্তি। অন্তানন্তসহচরিতৰাদো অন্তানন্তো, যথা ‘‘কুন্তা পচরন্তী’’তি অন্তানন্তসন্নিস্সযো ৰা যথা ‘‘মঞ্চা ঘোসন্তী’’তি। সো এতেসং অত্থীতি <span class="bld">অন্তানন্তিকা।</span> তে পন যস্মা যথাৰুত্তনযেন অন্তানন্তো ৰাদো দিট্ঠি এতেসন্তি <span class="bld">‘‘অন্তানন্তৰাদা’’</span>তি ৰুচ্চন্তি। তস্মা অট্ঠকথাযং ‘‘অন্তানন্তৰাদা’’তি ৰত্বা ‘‘অন্তং ৰা’’তিআদিনা অত্থো ৰিভত্তো।</p>
<p class="bodytext">এত্থাহ – যুত্তং তাৰ পুরিমানং তিণ্ণং ৰাদীনং <a name="P1.0210"></a> অন্তত্তঞ্চ অনন্তত্তঞ্চ অন্তানন্তত্তঞ্চ আরব্ভ পৰত্তৰাদত্তা অন্তানন্তিকত্তং, পচ্ছিমস্স পন তদুভযপটিসেধনৰসেন পৰত্তৰাদত্তা কথ অন্তানন্তিকত্তন্তি? তদুভযপটিসেধনৰসেন পৰত্তৰাদত্তা এৰ। যস্মা অন্তানন্তপটিসেধৰাদোপি অন্তানন্তৰিসযো এৰ তং আরব্ভ পৰত্তত্তা। এতদত্থংযেৰ হি সন্ধায অট্ঠকথাযং ‘‘আরব্ভ পৰত্তৰাদা’’তি ৰুত্তং। অথ ৰা যথা ততিযৰাদে দেসভেদৰসেন একস্সেৰ অন্তৰন্ততা অনন্ততা চ সম্ভৰতি, এৰং তক্কীৰাদেপি কালভেদৰসেন উভযসম্ভৰতো অঞ্ঞমঞ্ঞপটিসেধেন উভযঞ্ঞেৰ ৰুচ্চতি। কথং? অন্তৰন্ততাপটিসেধেন হি অনন্ততা ৰুচ্চতি, অনন্ততাপটিসেধেন চ অন্তৰন্ততা, অন্তানন্তানঞ্চ ন ততিযৰাদভাৰো কালভেদস্স অধিপ্পেতত্তা। ইদং ৰুত্তং হোতি – যস্মা অযং লোকসঞ্ঞিতো অত্তা অধিগতৰিসেসেহি মহেসীহি অনন্তো কদাচি সক্খিদিট্ঠোতি অনুসুয্যতি, তস্মা নেৰন্তৰা। যস্মা পন তেহিযেৰ কদাচি অন্তৰা সক্খিদিট্ঠোতি অনুসুয্যতি, তস্মা ন পন অনন্তোতি। যথা চ অনুস্সুতিতক্কীৰসেন, এৰং জাতিস্সরতক্কী আদীনঞ্চ ৰসেন যথাসম্ভৰং যোজেতব্বং। অযঞ্হি তক্কিকো অৰড্ঢিতভাৰপুব্বকত্তা পটিভাগনিমিত্তানং ৰড্ঢিতভাৰস্স ৰড্ঢিতকালৰসেন অপ্পচ্চক্খকারিতায অনুস্সৰাদিমত্তে ঠত্বা ‘‘নেৰন্তৰা’’তি পটিক্খিপতি। অৰড্ঢিতকালৰসেন পন ‘‘ন পনানন্তো’’তি, ন পন অন্ততানন্ততানং অচ্চন্তমভাৰেন যথা তং ‘‘নেৰসঞ্ঞিনাসঞ্ঞী’’তি। পুরিমৰাদত্তযপটিক্খেপো চ অত্তনা যথাধিপ্পেতপ্পকারৰিলক্খণতায তেসং, অৰস্সঞ্চেতং এৰং ৰিঞ্ঞাতব্বং, অঞ্ঞথা ৰিক্খেপপক্খংযেৰ ভজেয্য চতুত্থৰাদো। ন হি অন্ততাঅনন্ততাতদুভযৰিনিমুত্তো <a name="P1.0211"></a> অত্তনো পকারো অত্থি, তক্কীৰাদী চ যুত্তিমগ্গকো, কালভেদৰসেন চ তদুভযং একস্মিম্পি ন ন যুজ্জতীতি।</p>
<p class="bodytext">কেচি <a name="V1.0143"></a> <a name="M1.0162"></a> পন যদি পনাযং অত্তা অন্তৰা সিযা, দূরদেসে উপপজ্জনানুস্সরণাদি কিচ্চনিপ্ফত্তি ন সিযা। অথ অনন্তো, ইধ ঠিতস্স দেৰলোকনিরযাদীসু সুখদুক্খানুভৰনম্পি সিযা। সচে পন অন্তৰা চ অনন্তো চ, তদুভযদোসসমাযোগো। তস্মা ‘‘অন্তৰা, অনন্তো’’তি চ অব্যাকরণীযো অত্তাতি এৰং তক্কনৰসেন চতুত্থৰাদপ্পৰত্তিং ৰণ্ণেন্তি। এৰম্পি যুত্তং তাৰ পচ্ছিমৰাদীদ্বযস্স অন্তানন্তিকত্তং অন্তানন্তানং ৰসেন উভযৰিসযত্তা তেসং ৰাদস্স। পুরিমৰাদীদ্বযস্স পন কথং ৰিসুং অন্তানন্তিকত্তন্তি? উপচারৰুত্তিযা। সমুদিতেসু হি অন্তানন্তৰাদীসু পৰত্তমানো অন্তানন্তিক-সদ্দো তত্থ নিরুল়্হতায পচ্চেকম্পি অন্তানন্তিকৰাদীসু পৰত্ততি, যথা অরূপজ্ঝানেসু পচ্চেকং অট্ঠৰিমোক্খপরিযাযো, যথা চ লোকে সত্তাসযোতি। অথ ৰা অভিনিৰেসতো পুরিমকালপ্পৰত্তিৰসেন অযং তত্থ ৰোহারো কতো। তেসঞ্হি দিট্ঠিগতিকানং তথারূপচেতোসমাধিসমধিগমতো পুব্বকালং ‘‘অন্তৰা নু অযং লোকো, অনন্তো নূ’’তি উভযাকারাৰলম্বিনো পরিৰিতক্কস্স ৰসেন নিরুল়্হো অন্তানন্তিকভাৰো ৰিসেসলাভেন তত্থ উপ্পন্নেপি একংসগ্গাহে পুরিমসিদ্ধরুল়্হিযা ৰোহরীযতীতি।</p>
<p class="bodytext"><a name="para54-60"></a><span class="paranum">৫৪-৬০</span>. <span class="bld">ৰুত্তনযেনা</span>তি ‘‘তক্কযতীতি তক্কী’’তিআদিনা (দী॰ নি॰ অট্ঠ॰ ১.৩৪) সদ্দতো, ‘‘চতুব্বিধো তক্কী’’তিআদিনা <a name="P1.0212"></a> (দী॰ নি॰ অট্ঠ॰ ১.৩৪) অত্থতো চ সস্সতৰাদে ৰুত্তৰিধিনা। <span class="bld">দিট্ঠপুব্বানুসারেনা</span>তি দস্সনভূতেন ৰিঞ্ঞাণেন উপলদ্ধপুব্বস্স অন্তৰন্তাদিনো অনুস্সরণেন। এৰঞ্চ কত্বা অনুস্সুতিতক্কীসুদ্ধতক্কীনম্পি ইধ সঙ্গহো সিদ্ধো হোতি। অথ ৰা দিট্ঠগ্গহণেনেৰ ‘‘নচ্চগীতৰাদিতৰিসূকদস্সনা’’তিআদীসু (দী॰ নি॰ ১০, ১৯৪) ৰিয সুতাদীনম্পি গহিততা ৰেদিতব্বা। ‘‘অন্তৰা’’তিআদিনা ইচ্ছিতস্স অত্তনো সব্বদা ভাৰপরামসনৰসেনেৰ ইমেসং ৰাদানং পৰত্তনতো সস্সতদিট্ঠিসঙ্গহো দট্ঠব্বো। তথা হি ৰক্খতি ‘‘সেসা সস্সতদিট্ঠিযো’’তি (দী॰ নি॰ অট্ঠ॰ ৯৭-৯৮)।</p>
<p class="subhead">অমরাৰিক্খেপৰাদৰণ্ণনা</p>
<p class="bodytext"><a name="para61"></a><span class="paranum">৬১</span>. <span class="bld">ন মরতী</span>তি ন উচ্ছিজ্জতি। ‘‘এৰম্পি মে নো’’তিআদিনা <span class="bld">ৰিৰিধো</span> নানপ্পকারো <span class="bld">খেপো</span> পরেন পরৰাদীনং খিপনং <span class="bld">ৰিক্খেপো।</span> অমরায দিট্ঠিযা <a name="M1.0163"></a> ৰাচায চ ৰিক্খিপন্তীতি ৰা অমরাৰিক্খেপিনো। অমরাৰিক্খেপিনো এৰ <span class="bld">অমরাৰিক্খেপিকা। ইতো চিতো চ সন্ধাৰতি</span> একস্মিং সভাৰে অনৰট্ঠানতো। অমরা ৰিয ৰিক্খিপন্তীতি ৰা পুরিমনযেনেৰ সদ্দত্থো দট্ঠব্বো।</p>
<p class="bodytext"><a name="para62"></a><span class="paranum">৬২</span>. ৰিক্খেপৰাদিনো <a name="V1.0144"></a> উত্তরিমনুস্সধম্মে, অকুসলধম্মেপি সভাৰভেদৰসেনেৰ ঞাতুং ঞাণবলং নত্থীতি কুসলাকুসলপদানং কুসলাকুসলকম্মপথৰসেনেৰ অত্থো। পঠমনযৰসেনেৰ অপরিযন্তৰিক্খেপতায অমরাৰিক্খেপং ৰিভাৰেতুং <span class="bld">‘‘এৰন্তিপি মে নোতি অনিযমিতৰিক্খেপো’’</span>তি ৰুত্তং। তত্থ <span class="bld">অনিযমিতৰিক্খেপো</span>তি সস্সতাদীসু একস্মিম্পি পকারে অট্ঠত্বা ৰিক্খেপকরণং, পরৰাদিনা যস্মিং কিস্মিঞ্চি পুচ্ছিতে পকারে তস্স পটিক্খেপোতি অত্থো। দুতিযনযৰসেন অমরাসদিসায অমরায ৰিক্খেপং দস্সেতুং <span class="bld">‘‘ইদং কুসলন্তি ৰা পুট্ঠো’’</span>তিআদিমাহ। অথ ৰা ‘‘এৰন্তিপি <a name="P1.0213"></a> মে নো’’তিআদিনা অনিযমতোৰ সস্সতেকচ্চসস্সতুচ্ছেদতক্কীৰাদানং পটিসেধনেন তং তং ৰাদং পটিক্খিপতেৰ অপরিযন্তৰিক্খেপৰাদত্তা অমরাৰিক্খেপিনো। অত্তনা পন অনৰট্ঠিতৰাদত্তা ন কিস্মিঞ্চি পক্খে অৰতিট্ঠতীতি আহ <span class="bld">‘‘সযং পন…পে॰… ব্যাকরোতী’’</span>তি। ইদানি কুসলাদীনং অব্যাকরণেন তমেৰ অনৰট্ঠানং ৰিভাৰেতি ‘‘ইদং কুসলন্তি ৰা পুট্ঠো’’তিআদিনা। তেনেৰাহ <span class="bld">‘‘একস্মিম্পি পক্খে ন তিট্ঠতী’’</span>তি।</p>
<p class="bodytext"><a name="para63"></a><span class="paranum">৬৩</span>. কুসলাকুসলং যথাভূতং অপ্পজানন্তোপি যেসমহং সমযেন কুসলমেৰ ‘‘কুসল’’ন্তি, অকুসলমেৰ চ ‘‘অকুসল’’ন্তি ব্যাকরেয্যং, তেসু তথা ব্যাকরণহেতু ‘‘অহো ৰত রে পণ্ডিতো’’তি সক্কারসম্মানং করোন্তেসু মম ছন্দো ৰা রাগো ৰা অস্সাতি এৰম্পেত্থ অত্থো সম্ভৰতি। <span class="bld">দোসো ৰা পটিঘো ৰা</span>তি এত্থ ৰুত্তৰিপরিযাযেন যোজেতব্বং। অট্ঠকথাযং পন অত্তনো পণ্ডিতভাৰৰিসযানং রাগাদীনং ৰসেন যোজনা কতা। <span class="bld">‘‘ছন্দরাগদ্বযং উপাদান’’</span>ন্তি অভিধম্মনযেন ৰুত্তং। অভিধম্মে হি তণ্হাদিট্ঠিযোৰ ‘‘উপাদান’’ন্তি আগতা, সুত্তন্তে পন দোসোপি ‘‘উপাদান’’ন্তি ৰুত্তো ‘‘কোধুপাদানৰিনিবন্ধা ৰিঘাতং আপজ্জন্তী’’তিআদীসু। তেন ৰুত্তং <span class="bld">‘‘উভযম্পি ৰা দল়্হগ্গহণৰসেন উপাদান’’</span>ন্তি <a name="M1.0164"></a>। <span class="bld">দল়্হগ্গহণং</span> অমুঞ্চনং। পটিঘোপি হি উপনাহাদিৰসেন পৰত্তো আরম্মণং ন মুঞ্চতি। <span class="bld">ৰিহননং</span> হিংসনং ৰিবাধনং। রাগোপি হি পরিল়াহৰসেন সারদ্ধৰুত্তিতায নিস্সযং ৰিবাধতীতি। ৰিনাসেতুকামতায আরম্মণং গণ্হাতীতি সম্বন্ধো।</p>
<p class="bodytext"><a name="para64"></a><span class="paranum">৬৪</span>. <span class="bld">পণ্ডিচ্চেনা</span>তি পঞ্ঞায। যেন হি ধম্মেন যুত্তো ‘‘পণ্ডিতো’’তি <a name="P1.0214"></a> ৰুচ্চতি, সো ধম্মো পণ্ডিচ্চং, তেন সুতচিন্তামযং পঞ্ঞং দস্সেতি, ন পাকতিককম্মনিব্বত্তং সাভাৰিকপঞ্ঞং। কত-সদ্দস্স কিরিযাসামঞ্ঞৰাচকত্তা ‘‘কতৰিজ্জো’’তিআদীসু ৰিয কত-সদ্দো ঞাণানুযুত্ততং ৰদতীতি আহ <span class="bld">‘‘ৰিঞ্ঞাতপরপ্পৰাদা’’</span>তি। সত্তধা ভিন্নস্স ৰালগ্গস্স অংসুকোটিৰেধকো <span class="bld">‘‘ৰালৰেধী’’</span>তি অধিপ্পেতো।</p>
<p class="bodytext"><a name="para65-6"></a><span class="paranum">৬৫-৬</span>. এত্থ <a name="V1.0145"></a> চ কিঞ্চাপি পুরিমানম্পি তিণ্ণং কুসলাদিধম্মসভাৰানৰবোধতো অত্থেৰ মন্দভাৰো, তেসং পন অত্তনো কুসলাদিধম্মানৰবোধস্স অৰবোধৰিসেসো অত্থি, তদভাৰা পচ্ছিমোযেৰ মন্দমোমূহভাৰেন ৰুত্তো। ননু চ পচ্ছিমস্সাপি ‘‘অত্থি পরোলোকো’তি ইতি চে মে অস্স, ‘অত্থি পরোলোকো’তি ইতি তে নং ব্যাকরেয্যং, এৰন্তিপি মে নো’’তিআদি (দী॰ নি॰ ১.৬৫) ৰচনতো অত্তনো ধম্মানৰবোধস্স অৰবোধো অত্থিযেৰাতি? কিঞ্চাপি অত্থি, ন তস্স পুরিমানং ৰিয অপরিঞ্ঞাতধম্মব্যাকরণনিবন্ধনমুসাৰাদাদিভযপরিজিগুচ্ছনকারো অত্থি, অথ খো মহামূল়্হোযেৰ। অথ ৰা ‘‘এৰন্তিপি মে নো’’তিআদিনা পুচ্ছায ৰিক্খেপকরণত্থং ‘‘অত্থি পরোলোকো’তি ইতি চে মং পুচ্ছসী’’তি পুচ্ছাঠপনমেৰ তেন দস্সীযতি, ন অত্তনো ধম্মানৰবোধোতি অযমেৰ ৰিসেসেন ‘‘মন্দো চেৰ মোমূহো চা’’তি ৰুত্তো। তেনেৰ হি তথাৰাদিনং সঞ্জযং বেলট্ঠপুত্তং আরব্ভ ‘‘অযং ৰা ইমেসং সমণব্রাহ্মণানং সব্বমন্দো সব্বমূল়্হো’’তি (দী॰ নি॰ ১.১৮১) ৰুত্তং। তত্থ ‘‘অত্থি পরোলোকো’’তি সস্সতদস্সনৰসেন <a name="P1.0215"></a> সম্মাদিট্ঠিৰসেন ৰা পুচ্ছা। ‘‘নত্থি পরোলোকো’’তি নত্থিকদস্সনৰসেন সম্মাদস্সনৰসেন ৰা পুচ্ছা। ‘‘অত্থি চ নত্থি চ পরোলোকো’’তি উচ্ছেদদস্সনৰসেন সম্মাদিট্ঠিৰসেন এৰ ৰা পুচ্ছা। ‘‘নেৰ অত্থি ন নত্থি পরোলোকো’’তি ৰুত্তপ্পকারত্তযপটিক্খেপে সতি পকারন্তরস্স অসম্ভৰতো অত্থিতানত্থিতাহি নৰত্তব্বাকারো পরোলোকোতি <a name="M1.0165"></a> ৰিক্খেপঞ্ঞেৰ পুরেক্খারেন সম্মাদিট্ঠিৰসেন ৰা পুচ্ছা। সেসচতুক্কত্তযেপি ৰুত্তনযানুসারেন অত্থো ৰেদিতব্বো। পুঞ্ঞসঙ্খারত্তিকো ৰিয হি কাযসঙ্খারত্তিকেন পুরিমচতুক্কসঙ্গহিতো এৰ অত্থো। সেসচতুক্কত্তযেন অত্তপরামাসপুঞ্ঞাদি ফলতাচোদনানযেন সঙ্গহিতোতি।</p>
<p class="bodytext">অমরাৰিক্খেপিকো সস্সতাদীনং অত্তনো অরুচ্চনতায সব্বত্থ ‘‘এৰন্তিপি মে নো’’তিআদিনা ৰিক্খেপঞ্ঞেৰ করোতি। তত্থ ‘‘এৰন্তিপি মে নো’’তিআদি তত্থ তত্থ পুচ্ছিতাকারপটিসেধনৰসেন ৰিক্খিপনাকারদস্সনং। ননু চ ৰিক্খেপৰাদিনো ৰিক্খেপপক্খস্স অনুজাননং ৰিক্খেপপক্খে অৰট্ঠানং যুত্তরূপন্তি? ন, তত্থাপি তস্স সম্মূল়্হত্তা, পটিক্খেপৰসেনেৰ চ ৰিক্খেপৰাদস্স পৰত্তনতো। তথা হি সঞ্চযো বেলট্ঠপুত্তো রঞ্ঞা অজাতসত্তুনা সন্দিট্ঠিকং সামঞ্ঞফলং পুট্ঠো পরলোকত্তিকাদীনং পটিসেধনমুখেন ৰিক্খেপং ব্যাকাসি।</p>
<p class="bodytext">এত্থাহ – ননু চাযং সব্বোপি অমরাৰিক্খেপিকো কুসলাদযো ধম্মে, পরলোকত্তিকাদীনি চ যথাভূতং অনৰবুজ্ঝমানো তত্থ তত্থ পঞ্হং পুট্ঠো পুচ্ছায ৰিক্খেপনমত্তং আপজ্জতি, তস্স কথং <a name="V1.0146"></a> দিট্ঠিগতিকভাৰো। ন হি অৰত্তুকামস্স ৰিয পুচ্ছিতমত্থমজানন্তস্স ৰিক্খেপকরণমত্তেন দিট্ঠিগতিকতা <a name="P1.0216"></a> যুত্তাতি? ৰুচ্চতে – ন হেৰ খো পুচ্ছায ৰিক্খেপকরণমত্তেন তস্স দিট্ঠিগতিকতা, অথ খো মিচ্ছাভিনিৰেসৰসেন। সস্সতাভিনিৰেসেন মিচ্ছাভিনিৰিট্ঠোযেৰ হি পুগ্গলো মন্দবুদ্ধিতায কুসলাদিধম্মে পরলোকত্তিকাদীনি চ যাথাৰতো অপ্পটিপজ্জমানো অত্তনা অৰিঞ্ঞাতস্স অত্থস্স পরং ৰিঞ্ঞাপেতুং অসক্কুণেয্যতায মুসাৰাদাদিভযেন চ ৰিক্খেপং আপজ্জতীতি। তথা হি ৰক্খতি ‘‘যাসং সত্তেৰ উচ্ছেদদিট্ঠিযো, সেসা সস্সতদিট্ঠিযো’’তি (দী॰ নি॰ অট্ঠ॰ ১.৯৭-৯৮) অথ ৰা পুঞ্ঞপাপানং তব্বিপাকানঞ্চ অনৰবোধেন অসদ্দহনেন চ তব্বিসযায পুচ্ছায ৰিক্খেপকরণংযেৰ সুন্দরন্তি খন্তিং রুচিং উপ্পাদেত্বা অভিনিৰিসন্তস্স উপ্পন্না ৰিসুংযেৰেসা একা দিট্ঠি সত্তভঙ্গদিট্ঠি ৰিযাতি দট্ঠব্বং। তথা চ ৰুত্তং ‘‘পরিযন্তরহিতা দিট্ঠিগতিকস্স দিট্ঠি চেৰ ৰাচা চা’’তি (দী॰ নি॰ অট্ঠ॰ ১.৬১)। কথং পনস্সা সস্সতদিট্ঠিসঙ্গহো? উচ্ছেদৰসেন অনভিনিৰেসতো। নত্থি কোচি ধম্মানং যথাভূতৰেদী ৰিৰাদবহুলত্তা <a name="M1.0166"></a> লোকস্স, ‘‘এৰমেৰ’’ন্তি পন সদ্দন্তরেন ‘‘ধম্মনিজ্ঝাননা অনাদিকালিকা লোকে’’তি গাহৰসেন সস্সতলেসোপেত্থ লব্ভতিযেৰ।</p>
<p class="subhead">অধিচ্চসমুপ্পন্নৰাদৰণ্ণনা</p>
<p class="bodytext"><a name="para67"></a><span class="paranum">৬৭</span>. অধিচ্চ যদিচ্ছকং যং কিঞ্চি কারণং, কস্সচি ৰুদ্ধিপুব্বং ৰা ৰিনা সমুপ্পন্নোতি অত্তলোকসঞ্ঞিতানং খন্ধানং অধিচ্চুপ্পত্তিআকারারম্মণং দস্সনং তদাকারসন্নিস্সযেন পৰত্তিতো, তদাকারসহচরিততায চ ‘‘অধিচ্চসমুপ্পন্ন’’ন্তি ৰুচ্চতি যথা ‘‘মঞ্চা ঘোসন্তি, কুন্তা পচরন্তী’’তি চ <a name="P1.0217"></a> ইমমত্থং দস্সেন্তো আহ <span class="bld">‘‘অধিচ্চসমুপ্পন্নো অত্তা চ লোকো চাতি দস্সনং অধিচ্চসমুপ্পন্ন’’</span>ন্তি।</p>
<p class="bodytext"><a name="para68-73"></a><span class="paranum">৬৮-৭৩</span>. <span class="bld">দেসনাসীস</span>ন্তি দেসনায জেট্ঠকভাৰেন গহণং, তেন সঞ্ঞংযেৰ ধুরং কত্বা ভগৰতা অযং দেসনা কতা, ন পন তত্থ অঞ্ঞেসং অরূপধম্মানং অত্থিভাৰতোতি দস্সেতি। তেনেৰাহ <span class="bld">‘‘অচিত্তুপ্পাদা’’</span>তিআদি। ভগৰা হি যথা লোকুত্তরধম্মং দেসেন্তো সমাধিং পঞ্ঞং ৰা ধুরং করোতি, এৰং লোকিযধম্মং দেসেন্তো চিত্তং সঞ্ঞং ৰা ধুরং করোতি। তত্থ ‘‘যস্মিং সমযে লোকুত্তরং ঝানং ভাৰেতি (ধ॰ স॰ ২৭৭) পঞ্চঙ্গিকো সম্মাসমাধি [দী॰ নি॰ ৩.৩৫৫ (খ)] পঞ্চঞাণিকো সম্মাসমাধি, [দী॰ নি॰ ৩.৩৫৫ (জ); ৰিভ॰ ২.৮০৪] পঞ্ঞায চস্স দিস্বা আসৰা পরিক্খীণা হোন্তী’’তি (ম॰ নি॰ ১.২৭১) তথা ‘‘যস্মিং সমযে কামাৰচরং <a name="V1.0147"></a> কুসলং চিত্তং উপ্পন্নং হোতি, (ধ॰ স॰ ১) কিংচিত্তো ত্বং ভিক্খু (পারা॰ ১৪৬, ১৮০) মনোপুব্বঙ্গমা ধম্মা, (ধ॰ প॰ ১, ২; নেত্তি॰ ৯০; পেটকো॰ ৮৩) সন্তি ভিক্খৰে সত্তা নানত্তকাযা নানত্তসঞ্ঞিনো, (দী॰ নি॰ ৩.৩৩২, ৩৪২, ৩৫৭; অ॰ নি॰ ৯.২৪; চূল়নি॰ ৮৩) ন নেৰসঞ্ঞানাসঞ্ঞাযতন’’ন্তিআদীনি সুত্তানি (দী॰ নি॰ ৩.৩৫৮) এতস্স অত্থস্স সাধকানি দট্ঠব্বানি। <span class="bld">তিত্থাযতনে</span>তি অঞ্ঞতিত্থিযসমযে। তিত্থিযা হি উপপত্তিৰিসেসে ৰিমুত্তিসঞ্ঞিনো, সঞ্ঞাৰিরাগাৰিরাগেসু আদীনৰানিসংসদস্সিনো ৰা হুত্বা অসঞ্ঞসমাপত্তিং নিব্বত্তেত্বা অক্খণভূমিযং উপ্পজ্জন্তি, ন সাসনিকা। <span class="bld">ৰাযোকসিণে পরিকম্মং কত্বা</span>তি ৰাযোকসিণে পঠমাদীনি তীণি ঝানানি নিব্বত্তেত্বা ততিযজ্ঝানে চিণ্ণৰসী হুত্বা <a name="M1.0167"></a> ততো ৰুট্ঠায চতুত্থজ্ঝানাধিগমায <a name="P1.0218"></a> পরিকম্মং কত্বা। তেনেৰাহ <span class="bld">‘‘চতুত্থজ্ঝানং নিব্বত্তেত্বা’’</span>তি।</p>
<p class="bodytext">কস্মা পনেত্থ ৰাযোকসিণেযেৰ পরিকম্মং ৰুত্তন্তি? ৰুচ্চতে – যথেৰ হি রূপপটিভাগভূতেসু কসিণৰিসেসেসু রূপৰিভাৰনেন রূপৰিরাগভাৰনাসঙ্খাতো অরূপসমাপত্তিৰিসেসো সচ্ছিকরীযতি, এৰং অপরিব্যত্তৰিগ্গহতায অরূপপটিভাগভূতে কসিণৰিসেসে অরূপৰিভাৰনেন অরূপৰিরাগভাৰনাসঙ্খাতো রূপসমাপত্তিৰিসেসো অধিগমীযতীতি এত্থ ‘‘সঞ্ঞা রোগো সঞ্ঞা গণ্ডো’’তিআদিনা (ম॰ নি॰ ৩.২৪) ‘‘ধি চিত্তং, ধিব্বতে তং চিত্ত’’ন্তিআদিনা চ নযেন অরূপপ্পৰত্তিযা আদীনৰদস্সনেন, তদভাৰে চ সন্তপণীতভাৰসন্নিট্ঠানেন রূপসমাপত্তিযা অভিসঙ্খরণং, রূপৰিরাগভাৰনা পন সদ্ধিং উপচারেন অরূপসমাপত্তিযো, তত্থাপি ৰিসেসেন পঠমারুপ্পজ্ঝানং। যদি এৰং ‘‘পরিচ্ছিন্নাকাসকসিণেপী’’তি ৰত্তব্বং। তস্সাপি হি অরূপপটিভাগতা লব্ভতীতি? ইচ্ছিতমেৰেতং কেসঞ্চি অৰচনং পনেত্থ পুব্বাচরিযেহি অগ্গহিতভাৰেন। যথা হি রূপৰিরাগভাৰনা ৰিরজ্জনীযধম্মভাৰমত্তেন পরিনিপ্ফন্না, ৰিরজ্জনীযধম্মপটিভাগভূতে চ ৰিসযৰিসেসে পাতুভৰতি, এৰং অরূপৰিরাগভাৰনাপীতি ৰুচ্চমানে ন কোচি ৰিরোধো, তিত্থিযেহেৰ পন তস্সা সমাপত্তিযা পটিপজ্জিতব্বতায, তেসঞ্চ ৰিসযপথেসুপনিবন্ধনস্সেৰ তস্স ঝানস্স পটিপত্তিতো দিট্ঠিৰন্তেহি পুব্বাচরিযেহি চতুত্থেযেৰ ভূতকসিণে অরূপৰিরাগভাৰনাপরিকম্মং <a name="P1.0219"></a> ৰুত্তন্তি দট্ঠব্বং। কিঞ্চ ৰণ্ণকসিণেসু ৰিয পুরিমভূতকসিণত্তযেপি ৰণ্ণপটিচ্ছাযাৰ পণ্ণত্তি আরম্মণং ঝানস্স লোকৰোহারানুরোধেনেৰ পৰত্তিতো। এৰঞ্চ কত্বা ৰিসুদ্ধিমগ্গে (ৰিসুদ্ধি॰ ১.৫৭) পথৰীকসিণস্স আদাসচন্দমণ্ডলূপমাৰচনঞ্চ সমত্থিতং হোতি, চতুত্থং পন ভূতকসিণং ভূতপ্পটিচ্ছাযমেৰ ঝানস্স <a name="V1.0148"></a> গোচরভাৰং গচ্ছতীতি তস্সেৰ অরূপপটিভাগতা যুত্তাতি ৰাযোকসিণেযেৰ পরিকম্মং ৰুত্তন্তি ৰেদিতব্বং।</p>
<p class="bodytext"><span class="bld">ইধেৰা</span>তি পঞ্চৰোকারভৰেযেৰ। <span class="bld">তত্থা</span>তি অসঞ্ঞভৰে। যদি রূপক্খন্ধমত্তমেৰ অসঞ্ঞভৰে পাতুভৰতি, কথমরূপসন্নিস্সযেন ৰিনা তত্থ রূপং পৰত্ততি, কথং পন রূপসন্নিস্সযেন ৰিনা অরূপধাতুযং অরূপং পৰত্ততি, ইদম্পি তেন সমানজাতিযমেৰ। কস্মা? ইধেৰ অদস্সনতো। যদি এৰং কবল়ীকারাহারেন ৰিনা রূপধাতুযং রূপেন ন পৰত্তিতব্বং, কিং কারণং <a name="M1.0168"></a>? ইধেৰ অদস্সনতো। অপি চ যথা যস্স চিত্তসন্তানস্স নিব্বত্তিকারণং রূপে অৰিগততণ্হং, তস্স সহ রূপেন সম্ভৰতো রূপং নিস্সায পৰত্তি, যস্স পন নিব্বত্তিকারণং রূপে ৰিগততণ্হং, তস্স ৰিনা রূপেন রূপনিরপেক্খতায কারণস্স, এৰং যস্স রূপপ্পবন্ধস্স নিব্বত্তিকারণং ৰিগততণ্হং অরূপে, তস্স ৰিনা অরূপেন পৰত্তি হোতীতি অসঞ্ঞভৰে রূপক্খন্ধমত্তমেৰ নিব্বত্ততি। কথং পন তত্থ কেৰলো রূপপ্পবন্ধো পচ্চুপ্পন্নপচ্চযরহিতো চিরকালং পৰত্ততীতি পচ্চেতব্বং, কিত্তকং ৰা কালং পৰত্ততীতি চোদনং মনসি কত্বা আহ <span class="bld">‘‘যথা নাম জিযাৰেগুক্খিত্তো সরো’’</span>তিআদি, তেন ন কেৰলমাগমোযেৰ অযমেত্থ যুত্তীতি দস্সেতি। <span class="bld">তত্তকমেৰ কাল</span>ন্তি উক্কংসতো পঞ্চ মহাকপ্পসতানিপি তিট্ঠন্তি অসঞ্ঞসত্তা। <span class="bld">ঝানৰেগে</span>তি অসঞ্ঞসমাপত্তিপরিক্খতে কম্মৰেগে। <span class="bld">অন্তরধাযতী</span>তি <a name="P1.0220"></a> পচ্চযনিরোধেন নিরুজ্ঝতি নপ্পৰত্ততি।</p>
<p class="bodytext"><span class="bld">ইধা</span>তি কামভৰে। কথং পন অনেককপ্পসতসমতিক্কমেন চিরনিরুদ্ধতো ৰিঞ্ঞাণতো ইধ ৰিঞ্ঞাণং সমুপ্পজ্জতি। ন হি নিরুদ্ধে চক্খুম্হি চক্খুৰিঞ্ঞাণমুপ্পজ্জমানং দিট্ঠন্তি? নযিদমেকন্ততো দট্ঠব্বং। চিরনিরুদ্ধম্পি হি চিত্তং সমানজাতিকস্স অন্তরানুপ্পজ্জনতো অনন্তরপচ্চযমত্তং হোতিযেৰ, ন বীজং, বীজং পন কম্মং। তস্মা কম্মতো বীজভূততো আরম্মণাদীহি পচ্চযেহি অসঞ্ঞভৰতো চুতানং কামধাতুযা উপপত্তিৰিঞ্ঞাণং হোতিযেৰ। তেনাহ <span class="bld">‘‘ইধ পটিসন্ধিসঞ্ঞা উপ্পজ্জতী’’</span>তি। এত্থ চ যথা নাম উতুনিযামেন পুপ্ফগ্গহণে নিযতকালানং রুক্খানং ৰেখে দিন্নে ৰেখবলেন ন যথা নিযামতা হোতি পুপ্ফগ্গহণস্স, এৰমেৰ পঞ্চৰোকারভৰে অৰিপ্পযোগেন ৰত্তমানেসু রূপারূপধম্মেসু রূপারূপৰিরাগভাৰনাৰেখে দিন্নে তস্স সমাপত্তিৰেখবলস্স অনুরূপতো অরূপভৰে অসঞ্ঞাভৰে চ যথাক্কমং রূপরহিতা অরূপরহিতা চ খন্ধানং পৰত্তি হোতীতি ৰেদিতব্বং। ননু এত্থ জাতিসতসহস্সদসসংৰট্টাদীনং মত্থকে, অব্ভন্তরতো ৰা পৰত্তায অসঞ্ঞূপৰত্তিযা ৰসেন লাভীঅধিচ্চসমুপ্পন্নিকৰাদো লাভীসস্সতৰাদো ৰিয অনেকভেদো সম্ভৰতীতি? সচ্চং সম্ভৰতি, অনন্তরত্তা পন আপন্নায <a name="V1.0149"></a> অসঞ্ঞূপপত্তিযা ৰসেন লাভীঅধিচ্চসমুপ্পন্নিকৰাদো নযদস্সনৰসেন একোৰ দস্সিতোতি দট্ঠব্বং। অথ ৰা সস্সতদিট্ঠিসঙ্গহতো অধিচ্চসমুপ্পন্নিকৰাদস্স সস্সতৰাদে আগতো সব্বো দেসনানযো যথাসম্ভৰং অধিচ্চসমুপ্পন্নিকৰাদেপি <a name="M1.0169"></a> গহেতব্বোতি <a name="P1.0221"></a> ইমস্স ৰিসেসস্স দস্সনত্থং ভগৰতা লাভীঅধিচ্চসমুপ্পন্নিকৰাদো অৰিভজিত্বা দেসিতো। অৰস্সঞ্চ সস্সতদিট্ঠিসঙ্গহো অধিচ্চসমুপ্পন্নিকৰাদস্স ইচ্ছিতব্বো সংকিলেসপক্খে সত্তানং অজ্ঝাসযস্স দুৰিধত্তা। তথা হি ৰুত্তং অট্ঠকথাযং ‘‘সস্সতুচ্ছেদদিট্ঠি চা’’তি। তথা চ ৰক্খতি ‘‘যাসং সত্তেৰ উচ্ছেদদিট্ঠিযো, সেসা সস্সতদিট্ঠিযো’’তি (দী॰ নি॰ অট্ঠ॰ ১.৯৭-৯৮)।</p>
<p class="bodytext">ননু চ অধিচ্চসমুপ্পন্নিকৰাদস্স সস্সতদিট্ঠিসঙ্গহো ন যুত্তো। ‘‘অহঞ্হি পুব্বে নাহোসি’’ন্তিআদিৰসেন পৰত্তনতো, অপুব্বসত্তপাতুভাৰগ্গাহত্তা, অত্তনো লোকস্স চ সদাভাৰগাহিনী চ সস্সতদিট্ঠি ‘‘অত্থিত্বেৰ সস্সতিসম’’ন্তি পৰত্তনতো? নো ন যুত্তো অনাগতে কোটিঅদস্সনতো। যদিপি হি অযং ৰাদো ‘‘সোম্হি এতরহি অহুত্বা সন্ততায পরিণতো’’তি (দী॰ নি॰ ১.৬৮) অত্তনো লোকস্স চ অতীতকোটিপরামসনৰসেন পৰত্তো, তথাপি ৰত্তমানকালতো পট্ঠায ন তেসং কত্থচি অনাগতে পরিযন্তং পস্সতি, ৰিসেসেন চ পচ্চুপ্পন্নানাগতকালেসু পরিযন্তাদস্সনপভাৰিতো সস্সতৰাদো। যথাহ ‘‘সস্সতিসমং তথেৰ ঠস্সতী’’তি। যদি এৰং ইমস্স ৰাদস্স, সস্সতৰাদাদীনঞ্চ পুব্বন্তকপ্পিকেসু সঙ্গহো ন যুত্তো অনাগতকালপরামসনৰসেন পৰত্তত্তাতি? ন, সমুদাগমস্স অতীতকোট্ঠাসিকত্তা। তথা হি নেসং সমুপ্পত্তি অতীতংসপুব্বেনিৰাসঞাণেহি, তপ্পটিরূপকানুস্সৰাদিপ্পভাৰিততক্কনেহি চ সঙ্গহিতাতি, তথা চেৰ সংৰণ্ণিতং। অথ ৰা সব্বত্থ অপ্পটিহতঞাণেন ৰাদিৰরেন ধম্মস্সামিনা নিরৰসেসতো অগতিঞ্চ গতিঞ্চ যথাভূতং সযং অভিঞ্ঞা সচ্ছিকত্বা পৰেদিতা এতা দিট্ঠিযো, তস্মা যাৰতিকা দিট্ঠিযো ভগৰতা দেসিতা, যথা চ দেসিতা, তথা তথাৰ <a name="P1.0222"></a> সন্নিট্ঠানতো সম্পটিচ্ছিতব্বা, ন এত্থ যুত্তিৰিচারণা কাতব্বা বুদ্ধৰিসযত্তা। অচিন্তেয্যো হি বুদ্ধৰিসযোতি।</p>
<p class="centered">দুতিযভাণৰারৰণ্ণনা নিট্ঠিতা।</p>
<p class="subhead">অপরন্তকপ্পিকৰাদৰণ্ণনা</p>
<p class="bodytext"><a name="para74"></a><span class="paranum">৭৪</span>. ‘‘অপরন্তে <a name="V1.0150"></a> <a name="M1.0170"></a> ঞাণং, অপরন্তানুদিট্ঠিনো’’তিআদীসু ৰিয <span class="bld">অপর</span>-সদ্দো ইধ অনাগতকালৰাচকোতি আহ <span class="bld">‘‘অনাগতকোট্ঠাসসঙ্খাত’’</span>ন্তি। <span class="bld">অপরন্তং কপ্পেত্বা</span>তিআদীসু ‘‘পুব্বন্তং কপ্পেত্বা’’তিআদীসু ৰুত্তনযেন অত্থো ৰেদিতব্বো। ৰিসেসমত্তমেৰ ৰক্খাম।</p>
<p class="subhead">সঞ্ঞীৰাদৰণ্ণনা</p>
<p class="bodytext"><a name="para75"></a><span class="paranum">৭৫</span>. উদ্ধমাঘাতনাতি পৰত্তো ৰাদো উদ্ধমাঘাতনো, সো এতেসং অত্থীতি <span class="bld">উদ্ধমাঘাতনিকা।</span> যস্মা পন তে দিট্ঠিগতিকা ‘‘উদ্ধং মরণা অত্তা নিব্বিকারো’’তি ৰদন্তি, তস্মা <span class="bld">‘‘উদ্ধমাঘাতনা অত্তানং ৰদন্তীতি উদ্ধমাঘাতনিকা’’</span>তি ৰুত্তং। সঞ্ঞীৰাদো এতেসং অত্থীতি <span class="bld">সঞ্ঞীৰাদা</span> ‘‘বুদ্ধং অস্স অত্থীতি বুদ্ধো’’তি যথা। অথ ৰা সঞ্ঞীতি পৰত্তো ৰাদো সঞ্ঞী সহচরণনযেন, সঞ্ঞী ৰাদো এতেসন্তি <span class="bld">সঞ্ঞীৰাদা।</span></p>
<p class="bodytext"><a name="para76-77"></a><span class="paranum">৭৬-৭৭</span>. <span class="bld">রূপী অত্তা</span>তি এত্থ ননু রূপৰিনিমুত্তেন অত্তনা ভৰিতব্বং সঞ্ঞায ৰিয রূপস্সপি অত্তনিযত্তা। ন হি ‘‘সঞ্ঞী অত্তা’’তি এত্থ সঞ্ঞা অত্তা। তেনেৰ হি <span class="bld">‘‘তত্থ পৰত্তসঞ্ঞঞ্চস্স সঞ্ঞাতি গহেত্বা’’</span>তি ৰুত্তং। এৰং সতি কস্মা কসিণরূপং ‘‘অত্তা’’তি গহেত্বা ৰুত্তন্তি? ন খো পনেতং এৰং দট্ঠব্বং ‘‘রূপং অস্স অত্থীতি রূপী’’তি, অথ খো ‘‘রুপ্পনসীলো রূপী’’তি। রুপ্পনঞ্চেত্থ রূপসরিক্খতায কসিণরূপস্স ৰড্ঢিতাৰড্ঢিতকালৰসেন ৰিসেসাপত্তি, সা চ ‘‘নত্থী’’তি ন সক্কা ৰত্তুং পরিত্তৰিপুলতাদিৰিসেসসব্ভাৰতো। যদি এৰং ইমস্স ৰাদস্স সস্সতদিট্ঠিসঙ্গহো ন যুজ্জতীতি? নো ন যুজ্জতি কাযভেদতো উদ্ধং অত্তনো নিব্বিকারতায তেন অধিপ্পেতত্তা। তথা হি ৰুত্তং <span class="bld">‘‘অরোগো</span> <a name="P1.0223"></a> <span class="bld">পরং মরণা’’</span>তি। অথ ৰা ‘‘রূপং অস্স অত্থীতি রূপী’’তি ৰুচ্চমানেপি ন দোসো। কপ্পনাসিদ্ধেনপি হি ভেদেন অভেদস্সাপি নিদ্দেসদস্সনতো, যথা ‘‘সিলাপুত্তকস্স সরীর’’ন্তি। রুপ্পনং ৰা রূপসভাৰো রূপং, তং এতস্স অত্থীতি <span class="bld">রূপী,</span> অত্তা ‘‘রূপিনো ধম্মা’’তিআদীসু (ধ॰ স॰ দুকমাতিকা ১১) ৰিয। এৰঞ্চ কত্বা রূপসভাৰত্তা অত্তনো ‘‘রূপী অত্তা’’তি ৰচনং ঞাযাগতমেৰাতি <span class="bld">‘‘কসিণরূপং ‘অত্তা’তি গহেত্বা’’</span>তি ৰুত্তং। নিযতৰাদিতায কম্মফলপটিক্খেপতো নত্থি আজীৰকেসু ঝানসমাপত্তিলাভোতি <a name="M1.0171"></a> আহ <span class="bld">‘‘আজীৰকাদযো ৰিয তক্কমত্তেনেৰ ৰা রূপী অত্তা’’</span>তি। তথা হি কণ্হাভিজাতিআদীসু ছল়াভিজাতীসু অঞ্ঞতরং অত্তানং একচ্চে আজীৰকা পটিজানন্তি। নত্থি এতস্স রোগো ভঙ্গোতি <span class="bld">অরোগো</span>তি অরোগ-সদ্দস্স নিচ্চপরিযাযতা <a name="V1.0151"></a> ৰেদিতব্বা, রোগরহিততাসীসেন ৰা নিব্বিকারতায নিচ্চতং পটিজানাতি দিট্ঠিগতিকোতি আহ <span class="bld">‘‘অরোগোতি নিচ্চো’’</span>তি।</p>
<p class="bodytext">কসিণুগ্ঘাটিমাকাসপঠমারুপ্পৰিঞ্ঞাণনত্থিভাৰআকিঞ্চঞ্ঞাযতনানি <span class="bld">অরূপসমাপত্তিনিমিত্তং</span> নিম্বপণ্ণে তিত্তকরসো ৰিয সরীরপরিমাণো অরূপী অত্তা তত্থ তিট্ঠতীতি নিগণ্ঠাতি আহ <span class="bld">‘‘নিগণ্ঠাদযো ৰিযা’’</span>তি। <span class="bld">মিস্সকগাহৰসেনা</span>তি রূপারূপসমাপত্তীনং নিমিত্তানি একজ্ঝং কত্বা ‘‘একো অত্তা’’তি, তত্থ পৰত্তসঞ্ঞঞ্চস্স ‘‘সঞ্ঞা’’তি গহণৰসেন। অযঞ্হি দিট্ঠিগতিকো রূপারূপসমাপত্তিলাভিতায তন্নিমিত্তং রূপভাৰেন অরূপভাৰেন চ অত্তা উপতিট্ঠতি, তস্মা ‘‘রূপী চ অরূপী চা’’তি অভিনিৰেসং জনেসি অজ্ঝত্তৰাদিনো ৰিয, তক্কমত্তেনেৰ ৰা রূপারূপধম্মানং মিস্সকগ্গহণৰসেন ‘‘রূপী অরূপী চ অত্তা হোতী’’তি।</p>
<p class="bodytext"><span class="bld">তক্কগাহেনেৰা</span>তি সঙ্খারাৰসেসসুখুমভাৰপ্পত্তধম্মা <a name="P1.0224"></a> ৰিয অচ্চন্তসুখুমভাৰপ্পত্তিযা সকিচ্চসাধনাসমত্থতায থম্ভকুট্টহত্থপাদাদিসঙ্ঘাতো ৰিয নেৰ রূপী, রূপসভাৰানতিৰত্তনতো ন অরূপীতি এৰং পৰত্ততক্কগাহেন। অথ ৰা অন্তানন্তিকচতুক্কৰাদে ৰিয অঞ্ঞমঞ্ঞপটিক্খেপৰসেন অত্থো ৰেদিতব্বো। কেৰলং পন তত্থ দেসকালভেদৰসেন ততিযচতুত্থৰাদা দস্সিতা, ইধ কালৰত্থুভেদৰসেনাতি অযমেৰ ৰিসেসোতি। কালভেদৰসেন চেত্থ ততিযৰাদস্স পৰত্তি রূপারূপনিমিত্তানং সহ অনুপট্ঠানতো। চতুত্থৰাদস্স পন ৰত্থুভেদৰসেন পৰত্তি রূপারূপধম্মানং সমূহতো ‘‘একো অত্তা’’তি তক্কনৰসেনাতি তত্থ ৰুত্তনযানুসারেন ৰেদিতব্বং।</p>
<p class="bodytext">দুতিযচতুক্কে যং ৰত্তব্বং, তং ‘‘অমতি গচ্ছতি এত্থ ভাৰো ওসান’’ন্তিআদিনা অন্তানন্তিকৰাদে ৰুত্তনযেন ৰেদিতব্বং।</p>
<p class="bodytext">যদিপি অট্ঠসমাপত্তিলাভিনো দিট্ঠিগতিকস্স ৰসেন সমাপত্তিভেদেন সঞ্ঞাভেদসম্ভৰতো ‘‘নানত্তসঞ্ঞী অত্তা’’তি অযম্পি ৰাদো সমাপন্নকৰসেন <a name="M1.0172"></a> লব্ভতি। তথাপি সমাপত্তিযং একরূপেনেৰ সঞ্ঞায উপট্ঠানতো সমাপন্নকৰসেন <span class="bld">‘‘একত্তসঞ্ঞী’’</span>তি আহ। তেনেৰেত্থ সমাপন্নকগ্গহণং কতং। একসমাপত্তিলাভিনো এৰ ৰা ৰসেন অত্থো ৰেদিতব্বো। সমাপত্তিভেদেন সঞ্ঞাভেদসম্ভৰেপি বহিদ্ধা পুথুত্তারম্মণে সঞ্ঞানানত্তেন ওল়ারিকেন নানত্তসঞ্ঞিতং দস্সেতুং <span class="bld">‘‘অসমাপন্নকৰসেন নানত্তসঞ্ঞী’’</span>তি ৰুত্তং। <span class="bld">‘‘পরিত্তকসিণৰসেন পরিত্তসঞ্ঞী’’</span>তি ইমিনা সতিপি সঞ্ঞাৰিনিমুত্তে ধম্মে ‘‘সঞ্ঞাযেৰ অত্তা’’তি ৰদতীতি দস্সিতং <a name="V1.0152"></a> হোতি। কসিণগ্গহণঞ্চেত্থ সঞ্ঞায ৰিসযদস্সনং, এৰং <span class="bld">ৰিপুলকসিণৰসেনা</span>তি এত্থাপি অত্থো ৰেদিতব্বো। এৰঞ্চ কত্বা অন্তানন্তিকৰাদে <a name="P1.0225"></a>, ইধ চ অন্তানন্তিকচতুক্কে পঠমদুতিযৰাদেহি ইমেসং দ্বিন্নং ৰাদানং ৰিসেসো সিদ্ধো হোতি, অঞ্ঞথা ৰুত্তপ্পকারেসু ৰাদেসু পুব্বন্তাপরন্তকপ্পনভেদেন সতিপি কেহিচি ৰিসেসে কেহিচি নত্থি যেৰাতি। অথ ৰা ‘‘অঙ্গুট্ঠপ্পমাণো অত্তা, যৰপ্পমাণো, অণুমত্তো ৰা অত্তা’’তি আদিদস্সনৰসেন পরিত্তো সঞ্ঞী চাতি <span class="bld">পরিত্তসঞ্ঞী,</span> কপিলকণাদাদযো ৰিয অত্তনো সব্বগতভাৰপটিজাননৰসেন অপ্পমাণো সঞ্ঞী চাতি <span class="bld">অপ্পমাণসঞ্ঞী</span>তি এৰম্পেত্থ অত্থো দট্ঠব্বো।</p>
<p class="bodytext">দিব্বচক্খুপরিভণ্ডতায যথাকম্মূপগঞাণস্স দিব্বচক্খুপভাৰজনিতেন যথাকম্মূপগঞাণেন দিস্সমানাপি সত্তানং সুখাদিসমঙ্গিতা দিব্বচক্খুনাৰ দিট্ঠা হোতীতি আহ <span class="bld">‘‘দিব্বেন চক্খুনা’’</span>তিআদি। ননু চ ‘‘একন্তসুখী অত্তা’’তিআদিৰাদানং অপরন্তদিট্ঠিভাৰতো ‘‘নিব্বত্তমানং দিস্বা’’তি ৰচনং অনুপন্নন্তি? নানুপপন্নং, অনাগতস্স একন্তসুখিভাৰাদিকস্স পকপ্পনং পচ্চুপ্পন্নায নিব্বত্তিযা দস্সনেন অধিপ্পেতন্তি। তেনেৰাহ ‘‘নিব্বত্তমানং দিস্বা ‘একন্তসুখী’তি গণ্হাতী’’তি। এত্থ চ তস্সং তস্সং ভূমিযং বহুলং সুখাদিসহিতধম্মপ্পৰত্তিদস্সনেন তেসং ‘‘একন্তসুখী’’তি গাহো দট্ঠব্বো। অথ ৰা হত্থিদস্সকঅন্ধা ৰিয দিট্ঠিগতিকা যং যদেৰ পস্সন্তি, তং তদেৰ অভিনিৰিস্স ৰোহরন্তীতি ন এত্থ যুত্তি মগ্গিতব্বা।</p>
<p class="subhead">অসঞ্ঞী নেৰসঞ্ঞীনাসঞ্ঞীৰাদৰণ্ণনা</p>
<p class="bodytext"><a name="para78-83"></a><span class="paranum">৭৮-৮৩</span>. অসঞ্ঞীৰাদে অসঞ্ঞভৰে নিব্বত্তসত্তৰসেন পঠমৰাদো, ‘‘সঞ্ঞং অত্ততো সমনুপস্সতী’’তি এত্থ ৰুত্তনযেন সঞ্ঞংযেৰ ‘‘অত্তা’’তি গহেত্বা তস্স কিঞ্চনভাৰেন ঠিতায অঞ্ঞায <a name="P1.0226"></a> সঞ্ঞায অভাৰতো ‘‘অসঞ্ঞী’’তি <a name="M1.0173"></a> পৰত্তো দুতিযৰাদো, তথা সঞ্ঞায সহ রূপধম্মে, সব্বে এৰ ৰা রূপারূপধম্মে ‘‘অত্তা’’তি গহেত্বা পৰত্তো ততিযৰাদো, তক্কগাহৰসেনেৰ চতুত্থৰাদো পৰত্তো। তস্স পুব্বে ৰুত্তনযেনেৰ অত্থো ৰেদিতব্বো। দুতিযচতুক্কেপি কসিণরূপস্স অসঞ্জাননসভাৰতায অসঞ্ঞীতি কত্বা অন্তানন্তিকৰাদে ৰুত্তনযেনেৰ চত্তারোপি ৰেদিতব্বা। তথা নেৰসঞ্ঞীনাসঞ্ঞীৰাদেপি নেৰসঞ্ঞীনাসঞ্ঞীভৰে নিব্বত্তসত্তস্সেৰ চুতিপটিসন্ধীসু, সব্বত্থ ৰা পটুসঞ্ঞাকিচ্চং কাতুং অসমত্থায সুখুমায সঞ্ঞায অত্থিভাৰপটিজাননৰসেন পঠমৰাদো, অসঞ্ঞীৰাদে ৰুত্তনযেন সুখুমায সঞ্ঞায ৰসেন, সঞ্জাননসভাৰতাপটিজানেন চ দুতিযৰাদাদযো পৰত্তাতি এৰং একেন পকারেন সতিপি <a name="V1.0153"></a> কারণপরিযেসনস্স সম্ভৰে দিট্ঠিগতিকৰাদানং অনাদরণীযভাৰদস্সনত্থং <span class="bld">‘‘তত্থ ন একন্তেন কারণং পরিযেসিতব্ব’’</span>ন্তি ৰুত্তন্তি দট্ঠব্বং। এতেসঞ্চ সঞ্ঞীঅসঞ্ঞীনেৰসঞ্ঞীনাসঞ্ঞীৰাদানং ‘‘অরোগো পরং মরণা’’তি ৰচনতো সস্সতদিট্ঠিসঙ্গহো পাকটোযেৰ।</p>
<p class="subhead">উচ্ছেদৰাদৰণ্ণনা</p>
<p class="bodytext"><a name="para84"></a><span class="paranum">৮৪</span>. অসতো ৰিনাসাসম্ভৰতো অত্থিভাৰনিবন্ধনো উচ্ছেদোতি ৰুত্তং <span class="bld">‘‘সতো’’</span>তি। যথা হেতুফলভাৰেন পৰত্তমানানং সভাৰধম্মানং সতিপি একসন্তানপরিযাপন্নানং ভিন্নসন্ততিপতিতেহি ৰিসেসে হেতুফলানং পরমত্থতো ভিন্নসভাৰত্তা ভিন্নসন্তানপতিতানং ৰিয অচ্চন্তভেদসন্নিট্ঠানেন নানত্তনযস্স মিচ্ছাগহণং উচ্ছেদাভিনিৰেসস্স কারণং, এৰং হেতুফলভূতানং ধম্মানং ৰিজ্জমানেপি সভাৰভেদে একসন্ততিপরিযাপন্নতায একত্তনযেন অচ্চন্তমভেদগ্গহণম্পি কারণং এৰাতি দস্সেতুং ‘‘সত্তস্সা’’তি ৰুত্তং পাল়িযং। সন্তানৰসেন হি ৰত্তমানেসু খন্ধেসু ঘনৰিনিব্ভোগাভাৰেন সত্তগাহো, সত্তস্স চ অত্থিভাৰগাহনিবন্ধনো উচ্ছেদগাহো যাৰাযং অত্তা ন উচ্ছিজ্জতি, তাৰাযং ৰিজ্জতিযেৰাতি গহণতো, নিরুদযৰিনাসো ৰা ইধ উচ্ছেদোতি অধিপ্পেতোতি আহ <span class="bld">‘‘উপচ্ছেদ’’</span>ন্তি। ৰিসেসেন <a name="P1.0227"></a> নাসো <span class="bld">ৰিনাসো,</span> অভাৰো। সো পন মংসচক্খুপঞ্ঞাচক্খূনং দস্সনপথাতিক্কমোযেৰ হোতীতি আহ <span class="bld">‘‘অদস্সন’’</span>ন্তি। অদস্সনে হি নাস-সদ্দো লোকে নিরুল়্হোতি। <span class="bld">ভাৰৰিগম</span>ন্তি সভাৰাপগমং। যো হি নিরুদযৰিনাসৰসেন উচ্ছিজ্জতি, ন সো অত্তনো সভাৰেন তিট্ঠতীতি। <span class="bld">লাভী</span>তি দিব্বচক্খুঞাণলাভী। <span class="bld">চুতিমত্তমেৰা</span>তি <a name="M1.0174"></a> সেক্খপুথুজ্জনানম্পি চুতিমত্তমেৰ। <span class="bld">ন উপপাত</span>ন্তি পুব্বযোগাভাৰেন, পরিকম্মাকরণেন ৰা উপপাতং দট্ঠুং ন সক্কোতি। <span class="bld">‘‘অলাভী চ কো পরলোকং ন জানাতী’’</span>তি নত্থিকৰাদৰসেন, মহামূল়্হভাৰেনেৰ ৰা ‘‘ইতো অঞ্ঞো পরলোকো অত্থী’’তি অনৰবোধমাহ। এত্তকোযেৰ ৰিসযো, যো যং ইন্দ্রিযগোচরোতি। অত্তনো ধীতুযা হত্থগণ্হনকরাজাদি ৰিয <span class="bld">কামসুখগিদ্ধতায</span> ৰা। <span class="bld">‘‘ন পুন ৰিরুহন্তী’’</span>তি পতিতপণ্ণানং ৰণ্টেন অপ্পটিসন্ধিকভাৰমাহ। <span class="bld">এৰমেৰ সত্তা</span>তি যথা পণ্ডুপলাসো বন্ধনা পৰুত্তো ন পটিসন্ধিযতি, এৰং সব্বে সত্তা অপ্পটিসন্ধিকমরণমেৰ নিগচ্ছন্তীতি। জলপুব্বূল়কূপমা হি সত্তাতি তস্স লদ্ধি। <span class="bld">তথা</span>তি ৰুত্তপ্পকারেন। লাভিনোপি চুতিতো উদ্ধং অদস্সনেনেৰ ইমা দিট্ঠিযো উপ্পজ্জন্তীতি আহ <span class="bld">‘‘ৰিকপ্পেত্বা ৰা’’</span>তি।</p>
<p class="bodytext">এত্থাহ – যথা অমরাৰিক্খেপিকৰাদা একন্তঅলাভীৰসেনেৰ দস্সিতা, যথা চ উদ্ধমাঘাতনিকসঞ্ঞীৰাদচতুক্কো <a name="V1.0154"></a> একন্তলাভীৰসেনেৰ, ন এৰমযং। অযং পন সস্সতেকচ্চসস্সতৰাদাদযো ৰিয লাভীঅলাভীৰসেন পৰত্তো। তথা হি ৰুত্তং <span class="bld">‘‘তত্থ দ্বে জনা’’</span>তিআদি। যদি এৰং কস্মা সস্সতৰাদাদিদেসনাহি ইধ অঞ্ঞথা দেসনা পৰত্তাতি? ৰুচ্চতে – দেসনাৰিলাসপ্পত্তিতো। দেসনাৰিলাসপ্পত্তা হি বুদ্ধা ভগৰন্তো, তে ৰেনেয্যজ্ঝাসযানুরূপং <a name="P1.0228"></a> ৰিৰিধেনাকারেন ধম্মং দেসেন্তি, অঞ্ঞথা ইধাপি চ এৰং ভগৰা দেসেয্য ‘‘ইধ ভিক্খৰে একচ্চো সমণো ৰা ব্রাহ্মণো ৰা আতপ্পমন্বায…পে॰… যথাসমাহিতে চিত্তে সত্তানং চুতূপপাতঞাণায চিত্তং অভিনিন্নামেতি, সো দিব্বেন চক্খুনা ৰিসুদ্ধেন অতিক্কন্তমানুসকেন অরহতো চুতিচিত্তং পস্সতি, পুথূনং ৰা পরসত্তানং, ন হেৰ খো তদুদ্ধং উপপত্তিং, সো এৰমাহ ‘যথা খো ভো অযং অত্তা’’’ তিআদিনা ৰিসেসলাভিনো, তক্কিনো চ ৰিসুং কত্বা, তস্মা দেসনাৰিলাসেন ৰেনেয্যজ্ঝাসযানুরূপং সস্সতৰাদাদিদেসনাহি অঞ্ঞথাযং দেসনা পৰত্তাতি দট্ঠব্বং।</p>
<p class="bodytext">অথ ৰা একচ্চসস্সতৰাদাদীসু ৰিয ন ইধ তক্কীৰাদিতো ৰিসেসলাভীৰাদো ভিন্নাকারো, অথ খো সমানভেদতায সমানাকারোযেৰাতি ইমস্স ৰিসেসস্স পকাসনত্থং ভগৰতা অযমুচ্ছেদৰাদো পুরিমৰাদেহি ৰিসিট্ঠাকারো দেসিতো। সম্ভৰতি হি তক্কিনোপি <a name="M1.0175"></a> অনুস্সৰাদিৰসেন অধিগমৰতো ৰিয ইধ অভিনিৰেসো। অথ ৰা ন ইমা দিট্ঠিযো ভগৰতা অনাগতে এৰং ভাৰীৰসেন দেসিতা, নাপি পরিকপ্পৰসেন, অথ খো যথা যথা দিট্ঠিগতিকেহি ‘‘ইদমেৰ সচ্চং, মোঘমঞ্ঞ’’ন্তি পঞ্ঞত্তা, তথা তথা যথাভুচ্চং সব্বঞ্ঞুতঞ্ঞাণেন পরিচ্ছিন্দিত্বা পকাসিতা। যেহি গম্ভীরাদিপ্পকারা অপুথুজ্জনগোচরা বুদ্ধধম্মা পকাসন্তি, যেসঞ্চ পরিকিত্তনেন তথাগতা সম্মদেৰ থোমিতা হোন্তি। উচ্ছেদৰাদীহি চ দিট্ঠিগতিকেহি যথা উত্তরুত্তরভৰদস্সীহি অপরভৰদস্সীনং তেসং ৰাদপটিসেধৰসেন সকসকৰাদা পতিট্ঠাপিতা, তথাযং দেসনা পৰত্তাতি পুরিমদেসনাহি ইমিস্সা দেসনায পৰত্তিভেদো ন চোদেতব্বো। এৰঞ্চ কত্বা অরূপভৰভেদৰসেন ৰিয কামরূপভৰভেদৰসেনাপি উচ্ছেদৰাদো ৰিভজিত্বা দট্ঠব্বো। অথ ৰা পচ্চেকং কামরূপভৰভেদৰসেন ৰিয অরূপভৰৰসেনাপি ন ৰিভজিত্বা ৰত্তব্বো, এৰঞ্চ সতি ভগৰতা <a name="P1.0229"></a> ৰুত্তসত্তকতো বহুতরভেদো, অপ্পতরভেদো ৰা উচ্ছেদৰাদো আপজ্জতীতি এৰং পকারাপি চোদনা অনৰকাসাৰাতি।</p>
<p class="bodytext">এত্থাহ – যুত্তং তাৰ পুরিমেসু তীসু ৰাদেসু ‘‘কাযস্স ভেদা’’তি ৰুত্তং পঞ্চৰোকারভৰপরিযাপন্নং অত্তভাৰং আরব্ভ পৰত্তত্তা তেসং ৰাদানং, চতুৰোকারভৰপরিযাপন্নং পন অত্তভাৰং নিস্সায পৰত্তেসু চতুত্থাদীসু চতূসু ৰাদেসু কস্মা ‘‘কাযস্স ভেদা’’তি ৰুত্তং <a name="V1.0155"></a>। ন হি অরূপীনং কাযো ৰিজ্জতীতি? সচ্চমেতং, রূপত্তভাৰে পৰত্তৰোহারেনেৰ পন দিট্ঠিগতিকো অরূপত্তভাৰেপি কাযৰোহারং আরোপেত্বা আহ ‘‘কাযস্স ভেদা’’তি। যথা চ দিট্ঠিগতিকা দিট্ঠিযো পঞ্ঞাপেন্তি, তথা চ ভগৰা দস্সেতীতি, অরূপকাযভাৰতো ৰা ফস্সাদিধম্মসমূহভূতে অরূপত্তভাৰে কাযনিদ্দেসো দট্ঠব্বো। এত্থ চ কামদেৰত্তভাৰাদিনিরৰসেসৰিভৰপতিট্ঠাপকানং দুতিযৰাদাদীনং যুত্তো অপরন্তকপ্পিকভাৰো অনাগতদ্ধৰিসযত্তা তেসং ৰাদানং, ন পন দিট্ঠিগতিকপচ্চক্খভূতমনুস্সত্তভাৰসমুচ্ছেদপতিট্ঠাপকস্স পঠমৰাদস্স পচ্চুপ্পন্নৰিসযত্তা। দুতিযৰাদাদীনঞ্হি পুরিমপুরিমৰাদসঙ্গহিতস্সেৰ অত্তনো তদুত্তরুত্তরিভৰোপপন্নস্স সমুচ্ছেদতো যুজ্জতি অপরন্তকপ্পিকতা, তথা চ ‘‘নো চ খো <a name="M1.0176"></a> ভো অযং অত্তা এত্তাৰতা সম্মা সমুচ্ছিন্নো হোতী’’তিআদি ৰুত্তং, যং পন তত্থ ৰুত্তং ‘‘অত্থি খো ভো অঞ্ঞো অত্তা’’তি, তং মনুস্সকাযৰিসেসাপেক্খায ৰুত্তং, ন সব্বথা অঞ্ঞভাৰতোতি? নো ন যুত্তো, ইধলোকপরিযাপন্নত্তেপি চ পঠমৰাদৰিসযস্স অনাগতকালস্সেৰ তস্স অধিপ্পেতত্তা পঠমৰাদিনোপি অপরন্তকপ্পিকতায ন কোচি ৰিরোধোতি।</p>
<p class="subhead">দিট্ঠধম্মনিব্বানৰাদৰণ্ণনা</p>
<p class="bodytext"><a name="para93"></a><span class="paranum">৯৩</span>. <span class="bld">দিট্ঠধম্মো</span>তি <a name="P1.0230"></a> দস্সনভূতেন ঞাণেন উপলদ্ধধম্মো। তত্থ যো অনিন্দ্রিযৰিসযো, সোপি সুপাকটভাৰেন ইন্দ্রিযৰিসযো ৰিয হোতীতি আহ <span class="bld">‘‘দিট্ঠধম্মোতি পচ্চক্খধম্মো ৰুচ্চতী’’</span>তি। তেনেৰ চ <span class="bld">‘‘তত্থ তত্থ পটিলদ্ধত্তভাৰস্সেতং অধিৰচন’’</span>ন্তি ৰুত্তং।</p>
<p class="bodytext"><a name="para95"></a><span class="paranum">৯৫</span>. <span class="bld">অন্তোনিজ্ঝাযনলক্খণো</span>তি ঞাতিভোগরোগসীলদিট্ঠিব্যসনেহি ফুট্ঠস্স চেতসো অন্তো অব্ভন্তরং নিজ্ঝাযনং সোচনং অন্তোনিজ্ঝাযনং, তং লক্খণং এতস্সাতি অন্তোনিজ্ঝাযনলক্খণো। <span class="bld">তন্নিস্সিতলালপ্পনলক্খণো</span>তি তং সোকং সমুট্ঠানহেতুং নিস্সিতং তন্নিস্সিতং, ভুসং ৰিলাপনং লালপ্পনং, তন্নিস্সিতঞ্চ লালপ্পনঞ্চ তন্নিস্সিতলালপ্পনং, তং লক্খণং এতস্সাতি তন্নিস্সিতলালপ্পনলক্খণো। ঞাতিব্যসনাদিনা ফুট্ঠস্স পরিদেৰেনাপি অসক্কুণন্তস্স অন্তোগতসোকসমুট্ঠিতো ভুসো আযাসো <span class="bld">উপাযাসো।</span> সো পন যস্মা চেতসো অপ্পসন্নাকারো হোতি, তস্মা <span class="bld">‘‘ৰিসাদলক্খণো’’</span>তি ৰুত্তো।</p>
<p class="bodytext"><a name="para96"></a><span class="paranum">৯৬</span>. ৰিতক্কনং <span class="bld">ৰিতক্কিতং,</span> তং পন অভিনিরোপনসভাৰো ৰিতক্কোযেৰাতি আহ <span class="bld">‘‘অভি…পে॰… ৰিতক্কো’’</span>তি। এস নযো <span class="bld">ৰিচারিত</span>ন্তি এত্থাপি। খোভকরসভাৰত্তা ৰিতক্কৰিচারানং <a name="V1.0156"></a> তংসহিতং ঝানং সউব্বিলনং ৰিয হোতীতি ৰুত্তং <span class="bld">‘‘সকণ্ডকং ৰিয খাযতী’’</span>তি।</p>
<p class="bodytext"><a name="para97"></a><span class="paranum">৯৭</span>. যায উব্বিলাপনপীতিযা উপ্পন্নায চিত্তং ‘‘উব্বিলাৰিত’’ন্তি ৰুচ্চতি, সা পীতি <span class="bld">উব্বিলাৰিতত্তং</span> যস্মা পন চিত্তস্স উব্বিলভাৰো তস্সা পীতিযা সতি হোতি, নাসতি, তস্মা সা <span class="bld">‘‘উব্বিলভাৰকারণ’’</span>ন্তি ৰুত্তা।</p>
<p class="bodytext"><a name="para98"></a><span class="paranum">৯৮</span>. <span class="bld">আভোগো</span>তি <a name="M1.0177"></a> ৰা চিত্তস্স আভুগ্গভাৰো, আরম্মণে ওণতভাৰোতি অত্থো। সুখেন হি চিত্তং আরম্মণে অভিনতং হোতি, ন দুক্খেন ৰিয অপনতং, নাপি অদুক্খমসুখেন <a name="P1.0231"></a> ৰিয অনভিনতং অনপনতঞ্চ। তত্থ ‘‘খুপ্পিপাসাদিঅভিভূতস্স ৰিয মনুঞ্ঞভোজনাদীসু কামেহি ৰিৰেচিযমানস্সুপাদারম্মণপত্থনা ৰিসেসতো অভিৰড্ঢতি, উল়ারস্স পন কামরসস্স যাৰদত্থং তিত্তস্স মনুঞ্ঞরসভোজনং ভুত্তাৰিনো ৰিয সুহিতস্স ভোত্তুকামতা কামেসু পাতব্যতা ন হোতি, ৰিসযস্সাগিদ্ধতায ৰিসযেহি দুম্মোচিযেহিপি জলূকা ৰিয সযমেৰ মুঞ্চতী’’তি চ অযোনিসো উম্মুজ্জিত্বা কামগুণসন্তপ্পিততায সংসারদুক্খৰূপসমং ব্যাকাসি পঠমৰাদী। কামাদীনং আদীনৰদস্সিতায, পঠমাদিজ্ঝানসুখস্স সন্তভাৰদস্সিতায চ পঠমাদিজ্ঝানসুখতিত্তিযা সংসারদুক্খুপচ্ছেদং ব্যাকংসু দুতিযাদিৰাদিনো, ইধাপি উচ্ছেদৰাদে ৰুত্তপ্পকারো ৰিচারো যথাসম্ভৰং আনেত্বা ৰত্তব্বো। অযং পনেত্থ ৰিসেসো – একস্মিঞ্হি অত্তভাৰে পঞ্চ ৰাদা লব্ভন্তি। তেনেৰ হি পাল়িযং ‘‘অঞ্ঞো অত্তা’’তি অঞ্ঞগ্গহণং ন কতং। কথং পনেত্থ অচ্চন্তনিব্বানপঞ্ঞাপকস্স অত্তনো দিট্ঠধম্মনিব্বানৰাদস্স সস্সতদিট্ঠিযা সঙ্গহো, ন পন উচ্ছেদদিট্ঠিযাতি? তংতংসুখৰিসেসসমঙ্গিতাপটিলদ্ধেন বন্ধৰিমোক্খেন সুদ্ধস্স অত্তনো সকরূপে অৰট্ঠানদীপনতো।</p>
<p class="bodytext"><span class="bld">সেসা</span>তি সেসা পঞ্চপঞ্ঞাস দিট্ঠিযো। তাসু অন্তানন্তিকৰাদাদীনং সস্সতদিট্ঠিভাৰো তত্থ তত্থ পকাসিতোযেৰ।</p>
<p class="bodytext"><a name="para101-3"></a><span class="paranum">১০১-৩</span>. কিং পন কারণং পুব্বন্তাপরন্তা এৰ দিট্ঠাভিনিৰেসস্স ৰিসযভাৰেন দস্সিতা, ন পন তদুভযমেকজ্ঝন্তি? অসম্ভৰতো। ন হি পুব্বন্তাপরন্তেসু ৰিয তদুভযৰিনিমুত্তে মজ্ঝন্তে দিট্ঠিকপ্পনা সম্ভৰতি ইত্তরকালত্তা, অথ পন পচ্চুপ্পন্নভৰো তদুভযৰেমজ্ঝং, এৰং সতি দিট্ঠিকপ্পনক্খমো তস্স <a name="P1.0232"></a> উভযসভাৰো পুব্বন্তাপরন্তেসুযেৰ অন্তোগধোতি কথমদস্সিতং। অথ ৰা পুব্বন্তাপরন্তৰন্ততায ‘‘পুব্বন্তাপরন্তো’’তি মজ্ঝন্তো ৰুচ্চতি <a name="V1.0157"></a>, সো চ ‘‘পুব্বন্তাপরন্তকপ্পিকা ৰা পুব্বন্তাপরন্তানুদিট্ঠিনো’’তি ৰদন্তেন পুব্বন্তাপরন্তেহি ৰিসুং কত্বা ৰুত্তোযেৰাতি দট্ঠব্বো। অট্ঠকথাযম্পি ‘‘সব্বেপি তে অপরন্তকপ্পিকে পুব্বন্তাপরন্তকপ্পিকে’’তি এতেন সামঞ্ঞনিদ্দেসেন, একসেসেন ৰা সঙ্গহিতাতি দট্ঠব্বং, অঞ্ঞথা <a name="M1.0178"></a> সঙ্কড্ঢিত্বা ৰুত্তৰচনস্স অনত্থকতা আপজ্জেয্যাতি। কে পন তে পুব্বন্তাপরন্তকপ্পিকা? যে অন্তানন্তিকা হুত্বা দিট্ঠধম্মনিব্বানৰাদাতি এৰং পকারা ৰেদিতব্বা।</p>
<p class="bodytext">এত্থ চ ‘‘সব্বে তে ইমেহেৰ দ্বাসট্ঠিযা ৰত্থূহি, এতেসং ৰা অঞ্ঞতরেন, নত্থি ইতো বহিদ্ধা’’তি ৰচনতো, পুব্বন্তকপ্পিকাদিত্তযৰিনিমুত্তস্স চ কস্সচি দিট্ঠিগতিকস্স অভাৰতো যানি তানি সামঞ্ঞফলাদি (দী॰ নি॰ ১.১৬৬) সুত্তন্তরেসু ৰুত্তপ্পকারানি অকিরিযাহেতুকনত্থিকৰাদাদীনি, যানি চ ইস্সরপজাপতিপুরিসকালসভাৰনিযতিযদিচ্ছাৰাদাদিপ্পভেদানি দিট্ঠিগতানি (ৰিসুদ্ধি॰ টী॰ ২.৫৬৩; ৰিভ॰ অনুটী॰ ১৮৯ পস্সিতব্বং) বহিদ্ধাপি দিস্সমানানি, তেসং এত্থেৰ সঙ্গহো, অন্তোগধতা চ ৰেদিতব্বা। কথং? অকিরিযৰাদো তাৰ ‘‘ৰঞ্ঝো কূটট্ঠো’’তিআদিনা কিরিযাভাৰদীপনতো সস্সতৰাদে অন্তোগধো, তথা ‘‘সত্তিমে কাযা’’তিআদি <a name="P1.0233"></a> (দী॰ নি॰ ১.১৭৪) নযপ্পৰত্তো পকুধৰাদো, ‘‘নত্থি হেতু নত্থি পচ্চযো সত্তানং সংকিলেসাযা’’তিআদি (দী॰ নি॰ ১.১৬৮) ৰচনতো অহেতুকৰাদো অধিচ্চসমুপ্পন্নিকৰাদে অন্তোগধো। ‘‘নত্থি পরো লোকো’’তিআদি (দী॰ নি॰ ১.১৭১) ৰচনতো নত্থিকৰাদো উচ্ছেদৰাদে অন্তোগধো। তথা হি তত্থ ‘‘কাযস্স ভেদা উচ্ছিজ্জতী’’তিআদি (দী॰ নি॰ ১.৮৬) ৰুত্তং। পঠমেন <span class="bld">আদি</span>-সদ্দেন নিগণ্ঠৰাদাদযো সঙ্গহিতা।</p>
<p class="bodytext">যদিপি পাল়িযং নাটপুত্তৰাদ (দী॰ নি॰ ১.১৭৮) ভাৰেন চাতুযামসংৰরো আগতো, তথাপি সত্তৰতাতিক্কমেন ৰিক্খেপৰাদিতায নাটপুত্তৰাদোপি সঞ্চযৰাদো ৰিয অমরাৰিক্খেপৰাদেসু অন্তোগধো। ‘‘তং জীৰং তং সরীরং, অঞ্ঞং জীৰং অঞ্ঞং সরীর’’ন্তি (দী॰ নি॰ ১.৩৭৭; ম॰ নি॰ ২.১২২; সং॰ নি॰ ২.৩৫) এৰং পকারা ৰাদা ‘‘রূপী অত্তা হোতি অরোগো পরং মরণা’’তিআদিৰাদেসু সঙ্গহং গচ্ছন্তি, ‘‘হোতি তথাগতো পরং মরণা, ‘‘অত্থি সত্তা ওপপাতিকা’’তি এৰং পকারা সস্সতৰাদে। ‘‘ন হোতি তথাগতো পরং মরণা, নত্থি সত্তা ওপপাতিকা’’তি এৰং পকারা উচ্ছেদৰাদেন সঙ্গহিতা। ‘‘হোতি চ ন হোতি চ তথাগতো পরং মরণা, অত্থি চ নত্থি চ সত্তা ওপপাতিকা’’তি এৰং পকারা একচ্চসস্সতৰাদে অন্তোগধা। ‘‘নেৰ হোতি ন ন হোতি তথাগতো পরং মরণা, নেৰত্থি ন নত্থি <a name="V1.0158"></a> সত্তা ওপপাতিকা’’তি চ <a name="P1.0234"></a> এৰং পকারা অমরাৰিক্খেপৰাদে <a name="M1.0179"></a> অন্তোগধা। ইস্সরপজাপতিপুরিসকালৰাদা একচ্চসস্সতৰাদে অন্তোগধা, তথা কণাদৰাদো। সভাৰনিযতিযদিচ্ছাৰাদা অধিচ্চসমুপ্পন্নিকৰাদেন সঙ্গহিতা। ইমিনা নযেন সুত্তন্তরেসু, বহিদ্ধা চ দিস্সমানানং দিট্ঠিগতানং ইমাসু দ্বাসট্ঠিযা দিট্ঠীসু অন্তোগধতা ৰেদিতব্বা।</p>
<p class="bodytext"><span class="bld">অজ্ঝাসয</span>ন্তি দিট্ঠিজ্ঝাসযং। সস্সতুচ্ছেদদিট্ঠিৰসেন হি সত্তানং সংকিলেসপক্খে দুৰিধো অজ্ঝাসযো, তঞ্চ ভগৰা অপরিমাণাসু লোকধাতূসু অপরিমাণানং সত্তানং অপরিমাণে এৰ ঞেয্যৰিসেসে উপ্পজ্জনৰসেন অনেকভেদভিন্নানম্পি ‘‘চত্তারো জনা সস্সতৰাদা’’তিআদিনা দ্বাসট্ঠিযা পভেদেহি সঙ্গণ্হনৰসেন সব্বঞ্ঞুতঞ্ঞাণেন পরিচ্ছিন্দিত্বা দস্সেন্তো পমাণভূতায তুলায ধারযমানো ৰিয হোতীতি আহ <span class="bld">‘‘তুলায তুলযন্তো ৰিযা’’</span>তি। তথা হি ৰক্খতি ‘‘অন্তো জালীকতা’’তিআদি (দী॰ নি॰ ১.১৪৬)। <span class="bld">‘‘সিনেরুপাদতো ৰালুকং উদ্ধরন্তো ৰিযা’’</span>তি এতেন সব্বঞ্ঞুতঞ্ঞাণতো অঞ্ঞস্স ইমিস্সা দেসনায অসক্কুণেয্যতং দস্সেতি।</p>
<p class="bodytext">অনুসন্ধানং অনুসন্ধি, পুচ্ছায কতো অনুসন্ধি <span class="bld">পুচ্ছানুসন্ধি।</span> অথ ৰা অনুসন্ধযতীতি অনুসন্ধি, পুচ্ছা অনুসন্ধি এতস্সাতি <span class="bld">পুচ্ছানুসন্ধি।</span> পুচ্ছায অনুসন্ধিযতীতি ৰা <span class="bld">পুচ্ছানুসন্ধি। অজ্ঝাসযানুসন্ধি</span>ম্হিপি এসেৰ নযো। <span class="bld">যথানুসন্ধী</span>তি এত্থ পন অনুসন্ধীযতীতি অনুসন্ধি, যা যা অনুসন্ধি যথানুসন্ধি, অনুসন্ধিঅনুরূপং ৰা <span class="bld">যথানুসন্ধী</span>তি সদ্দত্থো ৰেদিতব্বো, সো ‘‘যেন পন ধম্মেন আদিম্হি দেসনা উট্ঠিতা, তস্স ধম্মস্স অনুরূপধম্মৰসেন ৰা পটিপক্খৰসেন ৰা যেসু সুত্তেসু উপরি দেসনা আগচ্ছতি, তেসং <a name="P1.0235"></a> ৰসেন যথানুসন্ধি ৰেদিতব্বো। সেয্যথিদং? আকঙ্খেয্যসুত্তে (ম॰ নি॰ ১.৬৪-৬৯) হেট্ঠা সীলেন দেসনা উট্ঠিতা, উপরি ছ অভিঞ্ঞা আগতা…পে॰… ককচূপমে (ম॰ নি॰ ১.২২২) হেট্ঠা অক্খন্তিযা উট্ঠিতা, উপরি ককচূপমা আগতা’’তিআদিনা অট্ঠকথাযং (দী॰ নি॰ অট্ঠ॰ ১.১০০-১০৪) ৰুত্তো।</p>
<p class="bodytext"><span class="bld">ইতি কিরা</span>তি ভগৰতো যথাদেসিতায অত্তসুঞ্ঞতায অত্তনো অরুচ্চনভাৰদীপনং। <span class="bld">ভো</span>তি ধম্মালপনং। <span class="bld">অনত্তকতানী</span>তি অত্তনা ন কতানি, অনত্তকেহি ৰা খন্ধেহি কতানি। <span class="bld">কমত্তানং ফুসিস্সন্তী</span>তি অসতি অত্তনি <a name="M1.0180"></a> খন্ধানঞ্চ খণিকত্তা কম্মানি কং অত্তানং অত্তনো ফলেন ফুসিস্সন্তি, কো কম্মফলং পটিসংৰেদেতীতি অত্থো। <span class="bld">অৰিদ্বা</span>তি সুতাদিৰিরহেন অরিযধম্মস্স অকোৰিদতায ন ৰিদ্বা। <span class="bld">অৰিজ্জাগতো</span>তি অৰিজ্জায উপগতো, অরিযধম্মে অৰিনীততায অপ্পহীনাৰিজ্জোতি অত্থো। <span class="bld">তণ্হাধিপতেয্যেন চেতসা</span>তি ‘‘যদি অহং নাম কোচি নত্থি <a name="V1.0159"></a>, মযা কতস্স কম্মস্স কো ফলং পটিসংৰেদেতি, সতি পন তস্মিং সিযা ফলূপভোগো’’তি তণ্হাধিপতিতো <span class="bld">আগতো তণ্হাধিপতেয্যো,</span> তেন। অত্তৰাদুপাদানসহগত <span class="bld">চেতসা। অতিধাৰিতব্ব</span>ন্তি খণিকত্তেপি সঙ্খারানং যস্মিং সন্তানে কম্মং কতং, তত্থেৰ ফলুপ্পত্তিতো ধম্মপুঞ্জমত্তস্সেৰ চ সিদ্ধে কম্মফলসম্বন্ধে একত্তনযং মিচ্ছা গহেত্বা একেন কারকৰেদকভূতেন ভৰিতব্বং, অঞ্ঞথা ‘‘কম্মফলানং সম্বন্ধো ন সিযা’’তি অত্তত্তনিযসুঞ্ঞতাপকাসনং সত্থুসাসনং অতিক্কমিতব্বং মঞ্ঞেয্যাতি অত্থো।</p>
<p class="bodytext"><span class="bld">‘‘উপরি ছ অভিঞ্ঞা আগতা’’</span>তি অনুরূপধম্মৰসেন যথানুসন্ধিং দস্সেতি, ইতরেহি পটিপক্খৰসেন। <span class="bld">কিলেসেনা</span>তি ‘‘লোভো চিত্তস্স উপক্কিলেসো’’তিআদিনা কিলেসৰসেন। <span class="bld">ইমস্মিম্পী</span>তি <span class="bld">পি</span>-সদ্দেন যথা ৰুত্তসুত্তাদীসু পটিপক্খৰসেন যথানুসন্ধি, এৰং ইমস্মিম্পি <a name="P1.0236"></a> সুত্তেতি দস্সেতি। তথা হি নিচ্চসারাদিপঞ্ঞাপকানং দিট্ঠিগতানং ৰসেন উট্ঠিতা অযং দেসনা নিচ্চসারাদিসুঞ্ঞতাপকাসনেন নিট্ঠাপিতাতি।</p>
<p class="subhead">পরিতস্সিতৰিপ্ফন্দিতৰারৰণ্ণনা</p>
<p class="bodytext"><a name="para105-117"></a><span class="paranum">১০৫-১১৭</span>. <span class="bld">মরিযাদৰিভাগদস্সনত্থ</span>ন্তি সস্সতাদিদিট্ঠিদস্সনস্স সম্মাদস্সনেন সঙ্করাভাৰৰিভাৰনত্থং। তদপি ৰেদযিতন্তি সম্বন্ধো। <span class="bld">অজানতং অপস্সত</span>ন্তি ‘‘সস্সতো অত্তা চ লোকো চা’’তি ‘‘ইদং দিট্ঠিট্ঠানং এৰংগহিকং এৰংপরামট্ঠং এৰংগহিতং হোতি এৰংঅভিসম্পরায’’ন্তি যথাভূতং অজানন্তানং অপস্সন্তানং। তথা যস্মিং ৰেদযিতে অৰীততণ্হতায এৰং দিট্ঠিগতং উপাদিযন্তি, তং ৰেদযিতং সমুদযাদিতো যথাভূতং অজানন্তানং অপস্সন্তানং, এতেন অনাৰরণঞাণসমন্তচক্খূহি যথা তথাগতানং যথাভূতমেত্থ ঞাণদস্সনং, ন এৰং দিট্ঠিগতিকানং, অথ খো তণ্হাদিট্ঠিপরামাসোযেৰাতি দস্সেতি। তেনেৰ চাযং দেসনা মরিযাদৰিভাগদস্সনত্থা জাতা। অট্ঠকথাযং পন ‘‘যথাভূতং ধম্মানং <a name="M1.0181"></a> সভাৰং অজানন্তানং অপস্সন্তান’’ন্তি অৰিসেসেন ৰুত্তং। ন হি সঙ্খতধম্মসভাৰং অজাননমত্তেন মিচ্ছা অভিনিৰিসন্তীতি। সামঞ্ঞজোতনা ৰিসেসে অৰতিট্ঠতীতি অযং ৰিসেসযোজনা কতা। <span class="bld">ৰেদযিত</span>ন্তি ‘‘সস্সতো অত্তা চ লোকো চা’’তি দিট্ঠিপঞ্ঞাপনৰসেন পৰত্তং দিট্ঠিযা অনুভূতং অনুভৰনং। <span class="bld">তণ্হাগতান</span>ন্তি তণ্হায গতানং উপগতানং, পৰত্তানং ৰা। <span class="bld">তঞ্চ খো পনেত</span>ন্তি চ যথাৰুত্তং ৰেদযিতং পচ্চামসতি। তঞ্হি ৰট্টামিসভূতং দিট্ঠিতণ্হাসল্লানুৰিদ্ধতায সউব্বিলত্তা চঞ্চলং, ন মগ্গফলসুখং ৰিয একরূপেন অৰতিট্ঠতীতি। তেনেৰাহ <span class="bld">‘‘পরিতস্সিতেনা’’</span>তিআদি।</p>
<p class="bodytext">অথ <a name="V1.0160"></a> ৰা এৰং ৰিসেসকারণতো দ্বাসট্ঠি দিট্ঠিগতানি ৰিভজিত্বা ইদানি অৰিসেসকারণতো তানি দস্সেতুং <span class="bld">‘‘তত্র ভিক্খৰে’’</span>তিআদিকা দেসনা আরদ্ধা। সব্বেসঞ্হি দিট্ঠিগতিকানং ৰেদনা অৰিজ্জা তণ্হা চ অৰিসিট্ঠকারন্তি। তত্থ <span class="bld">তদপী</span>তি ‘‘সস্সতং অত্তানঞ্চ লোকঞ্চ পঞ্ঞপেন্তি’’তি এত্থ যদেতং <a name="P1.0237"></a> ‘‘সস্সতো অত্তা চ লোকো চা’’তি পঞ্ঞাপনং, তদপি। সুখাদিভেদং তিৰিধৰেদযিতং যথাক্কমং দুক্খসল্লানিচ্চতো, অৰিসেসেন সমুদযত্থঙ্গমস্সাদাদীনৰনিস্সরণতো ৰা যথাভূতং অজানন্তানং অপস্সন্তানং, ততো এৰ চ সুখাদিপত্থনাসম্ভৰতো তণ্হায উপগতত্তা তণ্হাগতানং তণ্হাপরিতস্সিতেন দিট্ঠিৰিপ্ফন্দিতমেৰ দিট্ঠিচলনমেৰ, ‘‘অসতি অত্তনি কো ৰেদনং অনুভৰতী’’তি কাযৰচীদ্বারেসু দিট্ঠিযা চোপনপ্পত্তিমত্তমেৰ ৰা, ন পন দিট্ঠিযা পঞ্ঞাপেতব্বো সস্সতো কোচি ধম্মো অত্থীতি অত্থো। একচ্চসস্সতৰাদাদীসুপি এসেৰ নযো।</p>
<p class="subhead">ফস্সপচ্চযৰারৰণ্ণনা</p>
<p class="bodytext"><a name="para118"></a><span class="paranum">১১৮</span>. যেন তণ্হাপরিতস্সিতেন এতানি দিট্ঠিগতানি পৰত্তন্তি, তস্স ৰেদযিতং পচ্চযো, ৰেদযিতস্সাপি ফস্সো পচ্চযোতি দেসনা দিট্ঠিযা পচ্চযপরম্পরনিদ্ধারণন্তি আহ <span class="bld">‘‘পরম্পরপচ্চযদস্সনত্থ’’</span>ন্তি, তেন যথা পঞ্ঞাপনধম্মো দিট্ঠি, তপ্পচ্চযধম্মা চ যথাসকং পচ্চযৰসেনেৰ উপ্পজ্জন্তি, ন পচ্চযেহি ৰিনা, এৰং পঞ্ঞাপেতব্বা ধম্মাপি রূপৰেদনাদযো, ন এত্থ কোচি অত্তা ৰা লোকো ৰা সস্সতোতি অযমত্থো দস্সিতোতি দট্ঠব্বং।</p>
<p class="subhead">নেতংঠানংৰিজ্জতিৰারৰণ্ণনা</p>
<p class="bodytext"><a name="para131"></a><span class="paranum">১৩১</span>. <span class="bld">তস্স</span> <a name="M1.0182"></a> <span class="bld">পচ্চযস্সা</span>তি ফস্সপচ্চযস্স <span class="bld">দিট্ঠিৰেদযিতে</span>তি দিট্ঠিযা পচ্চযভূতে ৰেদযিতে, ফস্সপধানেহি অত্তনো পচ্চযেহি নিপ্ফাদেতব্বেতি অত্থো। ৰিনাপি চক্খাদিৰত্থূহি, সম্পযুত্তধম্মেহি চ কেহিচি ৰেদনা উপ্পজ্জতি, ন পন কদাচি ফস্সেন ৰিনাতি ফস্সো ৰেদনায বলৰকারণন্তি আহ <span class="bld">‘‘বলৰভাৰদস্সনত্থ’’</span>ন্তি। সন্নিহিতোপি হি ৰিসযো সচে ফুসনাকাররহিতো হোতি চিত্তুপ্পাদো, ন তস্স আরম্মণপচ্চযেন পচ্চযো হোতীতি ফস্সোৰ সম্পযুত্তধম্মানং ৰিসেসপচ্চযো। তথা হি ভগৰতা চিত্তুপ্পাদং ৰিভজন্তেন ফস্সোযেৰ পঠমং উদ্ধটো, ৰেদনায পন অধিট্ঠানমেৰ।</p>
<p class="subhead">দিট্ঠিগতিকাধিট্ঠানৰট্টকথাৰণ্ণনা</p>
<p class="bodytext"><a name="para144"></a><span class="paranum">১৪৪</span>. হেট্ঠা <a name="V1.0161"></a> তীসুপি ৰারেসু অধিকতত্তা, উপরি চ ‘‘পটিসংৰেদেন্তী’’তি ৰক্খমানত্তা ৰেদযিতমেত্থ পধানন্তি আহ <span class="bld">‘‘সব্বদিট্ঠিৰেদযিতানি সম্পিণ্ডেতী’’</span>তি। <span class="bld">সম্পিণ্ডেতী</span>তি চ ‘‘যেপি তে’’তি তত্থ তত্থ আগতস্স পি-সদ্দস্স অত্থং দস্সেতি। ৰেদযিতস্স ফস্সে পক্খিপনং ফস্সপচ্চযতাদস্সনমেৰ ‘‘ছহি অজ্ঝত্তিকাযতনেহি <a name="P1.0238"></a> ছল়ারম্মণপটিসংৰেদনং একন্ততো ছফস্সহেতুকমেৰা’’তি। সঞ্জাযন্তি এত্থাতি অধিকরণত্থো সঞ্জাতি-সদ্দোতি আহ <span class="bld">‘‘সঞ্জাতিট্ঠানে’’</span>তি। এৰং সমোসরণসদ্দোপি দট্ঠব্বো। আযততি এত্থ ফলং তদাযত্তৰুত্তিতায, আযভূতং ৰা অত্তনো ফলং তনোতি পৰত্তেতীতি <span class="bld">আযতনং,</span> কারণং। রুক্খগচ্ছসমূহে অরঞ্ঞৰোহারো অরঞ্ঞমেৰ অরঞ্ঞাযতনন্তি আহ <span class="bld">‘‘পণ্ণত্তিমত্তে’’</span>তি। <span class="bld">অত্থত্তযেপী</span>তি <span class="bld">পি</span>-সদ্দেন অৰুত্তত্থসম্পিণ্ডনং দট্ঠব্বং, তেন আকারনিৰাসাধিট্ঠানত্থে সঙ্গণ্হাতি। হিরঞ্ঞাযতনং সুৰণ্ণাযতনং, ৰাসুদেৰাযতনং কম্মাযতনন্তি আদীসু আকরনিৰাসাধিট্ঠানেসু আযতনসদ্দো। চক্খাদীসু চ ফস্সাদযো আকিণ্ণা, তানি চ নেসং নিৰাসো, অধিট্ঠানঞ্চ নিস্সযপচ্চযভাৰতোতি। তিণ্ণম্পি ৰিসযিন্দ্রিযৰিঞ্ঞাণানং সঙ্গতিভাৰেন গহেতব্বো ফস্সোতি <span class="bld">‘‘সঙ্গতী’’</span>তি ৰুত্তো। তথা হি সো ‘‘সন্নিপাতপচ্চুপট্ঠানো’’তি ৰুচ্চতি। <span class="bld">ইমিনা নযেনা</span>তি ৰিজ্জমানেসুপি অঞ্ঞেসু সম্পযুত্তধম্মেসু যথা ‘‘চক্খুঞ্চ…পে॰… ফস্সো’’তি <a name="M1.0183"></a> (ম॰ নি॰ ১.২০৪; ম॰ নি॰ ৩.৪২১, ৪২৫, ৪২৬; সং॰ নি॰ ২.৪৩-৪৫; সং॰ নি॰ ৪.৬০; কথা॰ ৪৬৫) এতস্মিং সুত্তে ৰেদনায পধানকারণভাৰদস্সনত্থং ফস্সসীসেন দেসনা কতা, এৰমিধাপি ব্রহ্মজালে ‘‘ফস্সপচ্চযা ৰেদনা’’তিআদিনা ফস্সং আদিং কত্বা অপরন্তপটিচ্চসমুপ্পাদদীপনেন পচ্চযপরম্পরং দস্সেতুং ‘‘ফস্সাযতনেহি ফুস্স ফুস্সা’’তি ফস্সমুখেন ৰুত্তং।</p>
<p class="bodytext">ফস্সো অরূপধম্মোপি সমানো একদেসেন আরম্মণে অনল্লীযমানোপি ফুসনাকারেন পৰত্ততি ফুসন্তো ৰিয হোতীতি আহ <span class="bld">‘‘ফস্সোৰ তং তং আরম্মণং ফুসতী’’</span>তি, যেন সো ‘‘ফুসনলক্খণো, সঙ্ঘট্টনরসো’’তি চ <a name="P1.0239"></a> ৰুচ্চতি। ‘‘ফস্সাযতনেহি ফুস্স ফুস্সা’’তি অফুসনকিচ্চানিপি আযতনানি ‘‘মঞ্চা ঘোসন্তী’’তিআদীসু ৰিয নিস্সিতৰোহারেন ফুসনকিচ্চানি কত্বা দস্সিতানীতি আহ <span class="bld">‘‘ফস্সে উপনিক্খিপিত্বা’’</span>তি, ফস্সগতিকানি কত্বা ফস্সূপচারং আরোপেত্বাতি অত্থো। উপচারো হি নাম ৰোহারমত্তং, ন তেন অত্থসিদ্ধি হোতীতি আহ <span class="bld">‘‘তস্মা’’</span>তিআদি।</p>
<p class="bodytext">অত্তনো <a name="V1.0162"></a> পচ্চযভূতানং ছন্নং ফস্সানং ৰসেন চক্খুসম্ফস্সজা যাৰ মনোসম্ফস্সজাতি সঙ্খেপতো ছব্বিধা ৰেদনা, ৰিত্থারতো পন অট্ঠসতপরিযাযেন অট্ঠসতভেদা। <span class="bld">রূপতণ্হাদিভেদাযা</span>তি রূপতণ্হা যাৰ ধম্মতণ্হাতি সঙ্খেপতো ছপ্পভেদায, ৰিত্থারতো অট্ঠসতভেদায। <span class="bld">উপনিস্সযকোটিযা</span>তি উপনিস্সযসীসেন। কস্মা পনেত্থ উপনিস্সযপচ্চযোৰ উদ্ধটো, ননু সুখা ৰেদনা, অদুক্খমসুখা ৰেদনা চ তণ্হায আরম্মণমত্তআরম্মণাধিপতিআরম্মণূপনিস্সযপকতূপনিস্সযৰসেন চতুধা পচ্চযো, দুক্খা চ আরম্মণমত্তপকতূপনিস্সযৰসেন দ্বিধাতি? সচ্চমেতং, উপনিস্সযে এৰ পন তং সব্বং অন্তোগধং। যুত্তং তাৰ আরম্মণূপনিস্সযস্স উপনিস্সযসামঞ্ঞতো উপনিস্সযেন সঙ্গহো, আরম্মণমত্তআরম্মণাধিপতীনং পন কথন্তি? তেসম্পি আরম্মণসামঞ্ঞতো আরম্মণূপনিস্সযেন সঙ্গহোৰ কতো, ন পকতূপনিস্সযেনাতি দট্ঠব্বং। এতদত্থমেৰেত্থ <span class="bld">‘‘উপনিস্সযকোটিযা’’</span>তি ৰুত্তং, ন ‘‘উপনিস্সযেনা’’তি।</p>
<p class="bodytext"><span class="bld">চতুব্বিধস্সা</span>তি কামুপাদানং যাৰ অত্তৰাদুপাদানন্তি চতুব্বিধস্স। ননু চ তণ্হাৰ কামুপাদানন্তি? সচ্চমেতং। তত্থ দুব্বলা <a name="P1.0240"></a> তণ্হা তণ্হাৰ, বলৰতী <a name="M1.0184"></a> তণ্হা কামুপাদানং। অথ ৰা অপ্পত্তৰিসযপত্থনা তণ্হা তমসি চোরানং করপসারণং ৰিয। সম্পত্তৰিসযগ্গহণং উপাদানং, চোরানং করপ্পত্তধনগ্গহণং ৰিয। অপ্পিচ্ছতাপটিপক্খা তণ্হা, সন্তোসপটিপক্খা উপাদানং। পরিযেসনদুক্খমূলং তণ্হা, আরক্খদুক্খমূলং উপাদানন্তি অযমেতেসং ৰিসেসো। <span class="bld">উপাদানস্সা</span>তি অসহজাতস্স উপাদানস্স উপনিস্সযকোটিযা, ইতরস্স সহজাতকোটিযাতি দট্ঠব্বং। তত্থ অনন্তরস্স অনন্তরসমনন্তরঅনন্তরূপনিস্সযনত্থিৰিগতাসেৰনপচ্চযেহি, অনানন্তরস্স উপনিস্সযেন, আরম্মণভূতা পন আরম্মণাধিপতিআরম্মণূপনিস্সযেহি, আরম্মণমত্তেনেৰ ৰাতি তং সব্বং উপনিস্সযেনেৰ গহেত্বা <span class="bld">‘‘উপনিস্সযকোটিযা’’</span>তি ৰুত্তং। যস্মা চ তণ্হায রূপাদীনি অস্সাদেত্বা কামেসু পাতব্যতং আপজ্জতি, তস্মা তণ্হা কামুপাদানস্স উপনিস্সযো। তথা রূপাদিভেদেৰ সম্মূল়্হো ‘‘নত্থি দিন্ন’’ন্তিআদিনা (দী॰ নি॰ ১.১৭১; ম॰ নি॰ ১.৪৪৫; ম॰ নি॰ ২.৯৪, ৯৫, ২২৫; ম॰ নি॰ ৩.৯১, ১১৬, ১৩৬; সং॰ নি॰ ৩.২১০; ধ॰ স॰ ১২২১; ৰিভ॰ ৯৩৮) মিচ্ছাদস্সনং, সংসারতো মুচ্চিতুকামো অসুদ্ধিমগ্গে সুদ্ধিমগ্গপরামসনং, খন্ধেসু অত্তত্তনিযগাহভূতং সক্কাযদস্সনং গণ্হাতি, তস্মা ইতরেসম্পি তণ্হা উপনিস্সযোতি দট্ঠব্বং। সহজাতস্স পন সহজাতঅঞ্ঞমঞ্ঞনিস্সযসম্পযুত্তঅত্থিঅৰিগতহেতুৰসেন তণ্হা পচ্চযো হোতি। তং সব্বং সন্ধায <span class="bld">‘‘সহজাতকোটিযা’’</span>তি ৰুত্তং।</p>
<p class="bodytext"><span class="bld">তথা</span>তি <a name="V1.0163"></a> উপনিস্সযকোটিযা চেৰ সহজাতকোটিযা চাতি অত্থো। <span class="bld">ভৰস্সা</span>তি কম্মভৰস্স চেৰ উপপত্তিভৰস্স চ। তত্থ চেতনাদিসঙ্খা তং সব্বং ভৰগামিকম্মং কম্মভৰো, কামভৰাদিকো নৰৰিধো উপপত্তিভৰো, তেসং উপপত্তিভৰস্স চতুব্বিধম্পি উপাদানং উপপত্তিভৰকারণকম্মভৰকারণভাৰতো <a name="P1.0241"></a>, তস্স চ সহাযভাৰূপগমনতো পকতূপনিস্সযৰসেন পচ্চযো হোতি। কম্মারম্মণকরণকালে পন কম্মসহজাতকামুপাদানং উপপত্তিভৰস্স আরম্মণপচ্চযেন পচ্চযো হোতি। কম্মভৰস্স পন সহজাতস্স সহজাতং উপাদানং সহজাতঅঞ্ঞমঞ্ঞনিস্সযসম্পযুত্তঅত্থিঅৰিগতৰসেন চেৰ হেতুমগ্গৰসেন চ অনেকধা পচ্চযো হোতি, অসহজাতস্স অনন্তরসমনন্তরঅনন্তরূপনিস্সযনত্থিৰিগতাসেৰনৰসেন, ইতরস্স পকতূপনিস্সযৰসেন, সম্মসনাদিকালেসু আরম্মণৰসেন চ পচ্চযো হোতি। তত্থ অনন্তরাদিকে <a name="M1.0185"></a> উপনিস্সযপচ্চযে, সহজাতাদিকে সহজাতপচ্চযে পক্খিপিত্বা ৰুত্তং <span class="bld">‘‘উপনিস্সযকোটিযা চেৰ সহজাতকোটিযা চা’’</span>তি।</p>
<p class="bodytext"><span class="bld">ভৰো জাতিযা</span>তি এত্থ <span class="bld">ভৰো</span>তি কম্মভৰো অধিপ্পেতো। সো হি জাতিযা পচ্চযো, ন উপপত্তিভৰো। উপপত্তিভৰো হি পঠমাভিনিব্বত্তা খন্ধা জাতিযেৰ। তেন ৰুত্তং ‘‘জাতীতি পনেত্থ সৰিকারা পঞ্চক্খন্ধা দট্ঠব্বা’’তি। <span class="bld">সৰিকারা</span>তি চ নিব্বত্তিৰিকারেন সৰিকারা, তে চ অত্থতো উপপত্তিভৰোযেৰ। ন হি তদেৰ তস্স কারণং ভৰিতুং যুত্তন্তি। কম্মভৰো চ উপপত্তিভৰস্স কম্মপচ্চযেন চেৰ উপনিস্সযপচ্চযেন চ পচ্চযো হোতীতি আহ ‘‘ভৰো জাতিযা উপনিস্সযকোটিযা পচ্চযো’’তি।</p>
<p class="bodytext">যস্মা চ সতি জাতিযা জরামরণং, জরামরণাদিনা ফুট্ঠস্স বালস্স সোকাদযো চ সম্ভৰন্তি, নাসতি, তস্মা <span class="bld">‘‘জাতি…পে॰… পচ্চযো হোতী’’</span>তি ৰুত্তং। সহজাতূপনিস্সযসীসেন পচ্চযৰিচারণায দস্সিতত্তা, অঙ্গৰিচারণায চ অনামট্ঠত্তা আহ <span class="bld">‘‘অযমেত্থ সঙ্খেপো’’</span>তি। মহাৰিসযত্তা পটিচ্চসমুপ্পাদৰিচারণায সা নিরৰসেসা কুতো লদ্ধব্বাতি আহ <span class="bld">‘‘ৰিত্থারতো’’</span>তিআদি। একদেসেন চেত্থ কথিতস্স পটিচ্চসমুপ্পাদস্স তথা কথনে সদ্ধিং উদাহরণেন কারণং দস্সেন্তো <span class="bld">‘‘ভগৰা হী’’</span>তিআদিমাহ। তত্থ <span class="bld">কোটি ন পঞ্ঞাযতী</span>তি অসুকস্স নাম সম্মাসম্বুদ্ধস্স, চক্কৰত্তিনো ৰা কালে অৰিজ্জা উপ্পন্না, ন ততো পুব্বেতি অৰিজ্জায আদিমরিযাদা অপ্পটিহতস্স মম সব্বঞ্ঞুতঞ্ঞাণস্সাপি ন পঞ্ঞাযতি অৰিজ্জমানত্তাযেৰাতি অত্থো। অযং পচ্চযো ইদপ্পচ্চযো, তস্মা <span class="bld">ইদপ্পচ্চযা,</span> ইমস্মা কারণা <a name="P1.0242"></a> আসৰপচ্চযাতি অত্থো। <span class="bld">ভৰতণ্হাযা</span>তি ভৰসংযোজনভূতায তণ্হায। <span class="bld">ভৰদিট্ঠিযা</span>তি <a name="V1.0164"></a> সস্সতদিট্ঠিযা। <span class="bld">‘‘ইতো এত্থ এত্তো ইধা’’</span>তি অপরিযন্তং অপরাপরুপ্পত্তিং দস্সেতি।</p>
<p class="subhead">ৰিৰট্টকথাদিৰণ্ণনা</p>
<p class="bodytext"><a name="para145"></a><span class="paranum">১৪৫</span>. ‘‘ৰেদনানং সমুদয’’ন্তিআদিপাল়ি <span class="bld">ৰেদনাকম্মট্ঠান</span>ন্তি দট্ঠব্বা। <span class="bld">ত</span>ন্তি ‘‘ফস্সসমুদযা ফস্সনিরোধা’’তি ৰুত্তফস্সট্ঠানং। <span class="bld">আহারো</span>তি কবল়ীকারো আহারো ৰেদিতব্বো। সো হি ‘‘কবল়ীকারো আহারো ইমস্স <a name="M1.0186"></a> কাযস্স আহারপচ্চযেন পচ্চযো’’তি (পট্ঠা॰ ১.পচ্চযনিদ্দেস ৪২৯) ৰচনতো কম্মসমুট্ঠানানম্পি উপত্থম্ভকপচ্চযো হোতিযেৰ। যদিপি সোতাপন্নাদযো যথাভূতং পজানন্তি, উক্কংসগতিৰিজাননৰসেন পন দেসনা অরহত্তনিকূটেন নিট্ঠাপিতা। এত্থ চ ‘‘যতো খো ভিক্খৰে ভিক্খু…পে॰… যথাভূতং পজানাতী’’তি এতেন ধম্মস্স নিয্যানিকভাৰেন সদ্ধিং সঙ্ঘস্স সুপ্পটিপত্তিং দস্সেতি। তেনেৰ হি অট্ঠকথাযমেত্থ ‘‘কো এৰং জানাতীতি? খীণাসৰো জানাতি, যাৰ আরদ্ধৰিপস্সকো জানাতী’’তি পরিপুণ্ণং কত্বা ভিক্খুসঙ্ঘো দস্সিতো, তেন যং ৰুত্তং ‘‘ভিক্খুসঙ্ঘৰসেনপি দীপেতুং ৰট্টতী’’তি, (দী॰ নি॰ অট্ঠ॰ ১.৮) তং যথারুতৰসেনেৰ দীপিতং হোতীতি দট্ঠব্বং।</p>
<p class="bodytext"><a name="para146"></a><span class="paranum">১৪৬</span>. অন্তো জালস্সাতি অন্তোজালং, অন্তোজালে কতাতি <span class="bld">অন্তোজালীকতা।</span> অপাযূপপত্তিৰসেন অধো ওসীদনং, সম্পত্তিভৰৰসেন উদ্ধং উগ্গমনং। তথা পরিত্তভূমিমহগ্গতভূমিৰসেন, ওলীনতা’তিধাৰনৰসেন, পুব্বন্তানুদিট্ঠিঅপরন্তানুদিট্ঠিৰসেন চ যথাক্কমং অধো ওসীদনং উদ্ধং উগ্গমনং যোজেতব্বং। <span class="bld">‘‘দসসহস্সিলোকধাতূ’’</span>তি <a name="P1.0243"></a> জাতিখেত্তং সন্ধাযাহ।</p>
<p class="bodytext"><a name="para147"></a><span class="paranum">১৪৭</span>. <span class="bld">অপণ্ণত্তিকভাৰ</span>ন্তি ধরমানকপণ্ণত্তিযা অপণ্ণত্তিকভাৰং। অতীতভাৰেন পন তথা পণ্ণত্তি যাৰ সাসনন্তরধানা, ততো উদ্ধম্পি অঞ্ঞবুদ্ধুপ্পাদেসু ৰত্ততি এৰ। তথা হি ৰক্খতি ‘‘ৰোহারমত্তমেৰ ভৰিস্সতী’’তি (দী॰ নি॰ অট্ঠ॰ ১.১৪৭)। <span class="bld">কাযো</span>তি অত্তভাৰো, যো রূপারূপধম্মসমূহো। এৰং হিস্স অম্বরুক্খসদিসতা, তদৰযৰানঞ্চ রূপক্খন্ধচক্খাদীনং অম্বপক্কসদিসতা যুজ্জতীতি। এত্থ চ ৰণ্টচ্ছেদে ৰণ্টূপনিবন্ধানং অম্বপক্কানং অম্বরুক্খতো ৰিচ্ছেদো ৰিয ভৰনেত্তিছেদে তদুপনিবন্ধানং রূপক্খন্ধাদীনং সন্তানতো ৰিচ্ছেদোতি এত্তাৰতা ওপম্মং দট্ঠব্বং।</p>
<p class="bodytext"><a name="para148"></a><span class="paranum">১৪৮</span>. <span class="bld">ধম্মপরিযাযে</span>তি <a name="V1.0165"></a> পাল়িযং। <span class="bld">ইধত্থো</span>তি দিট্ঠধম্মহিতং। <span class="bld">পরত্থো</span>তি সম্পরাযহিতং। সঙ্গামং ৰিজিনাতি এতেনাতি <span class="bld">সঙ্গামৰিজযো।</span> অত্থসম্পত্তিযা <span class="bld">অত্থজালং। </span> ব্যঞ্জনসম্পত্তিযা, সীলাদিঅনৰজ্জধম্মনিদ্দেসতো চ <span class="bld">ধম্মজালং।</span> সেট্ঠট্ঠেন ব্রহ্মভূতানং মগ্গফলনিব্বানানং ৰিভত্তত্তা <span class="bld">ব্রহ্মজালং।</span> দিট্ঠিৰিৰেচনমুখেন সুঞ্ঞতাপকাসনেন সম্মাদিট্ঠিযা ৰিভাৰিতত্তা <span class="bld">দিট্ঠিজালং।</span> তিত্থিযৰাদনিম্মদ্দনূপাযত্তা <span class="bld">অনুত্তরো সঙ্গামৰিজযো</span>তি এৰম্পেত্থ যোজনা ৰেদিতব্বা।</p>
<p class="bodytext"><a name="para149"></a><span class="paranum">১৪৯</span>. <span class="bld">অত্তমনা</span>তি <a name="M1.0187"></a> পীতিযা গহিতচিত্তা। তেনেৰাহ <span class="bld">‘‘বুদ্ধগতাযা’’</span>তিআদি। যথা পন অনত্তমনা অত্তনো অনত্থচরতায পরমনা ৰেরিমনা নাম হোন্তি। যথাহ ‘‘দিসো দিস’’ন্তি (ধ॰ প॰ ৪২; উদা॰ ৩৩) গাথা, ন এৰং অত্তমনা। ইমে পন অত্তনো অত্থচরতায <a name="P1.0244"></a> সকমনা হোন্তীতি আহ <span class="bld">‘‘অত্তমনাতি সকমনা’’</span>তি। অথ ৰা <span class="bld">অত্তমনা</span>তি সমত্তমনা, ইমায দেসনায পরিপুণ্ণমনসঙ্কপ্পাতি অত্থো। <span class="bld">অভিনন্দতী</span>তি তণ্হাযতীতি অত্থোতি আহ <span class="bld">‘‘তণ্হাযম্পি আগতো’’</span>তি। অনেকত্থত্তা ধাতূনং <span class="bld">অভিনন্দন্তী</span>তি উপগচ্ছন্তি সেৰন্তীতি অত্থোতি আহ <span class="bld">‘‘উপগমনেপি আগতো’’</span>তি। তথা <span class="bld">অভিনন্দন্তী</span>তি সম্পটিচ্ছন্তীতি অত্থোতি আহ <span class="bld">‘‘সম্পটিচ্ছনেপি আগতো’’</span>তি। <span class="bld">‘‘অভিনন্দিত্বা’’</span>তি ইমিনা পদেন ৰুত্তোযেৰ অত্থো <span class="bld">‘‘অনুমোদিত্বা’’</span>তি ইমিনা পকাসীযতীতি অভিনন্দনসদ্দো ইধ অনুমোদনসদ্দত্থোতি আহ <span class="bld">‘‘অনুমোদনেপি আগতো’’</span>তি। ‘‘কতমঞ্চ তং ভিক্খৰে’’তিআদিনা (দী॰ নি॰ ১.৭) তত্থ তত্থ পৰত্তায কথেতুকম্যতাপুচ্ছায ৰিস্সজ্জনৰসেন পৰত্তত্তা ইদং সুত্তং <span class="bld">ৰেয্যাকরণং</span> হোতি। যস্মা পন পুচ্ছাৰিস্সজ্জনৰসেন পৰত্তম্পি সগাথকং সুত্তং গেয্যং নাম হোতি, নিগ্গাথকত্তমেৰ পন অঙ্গন্তি গাথারহিতং ৰেয্যাকরণং, তস্মা ৰুত্তং <span class="bld">‘‘নিগ্গাথকত্তা হি ইদং ৰেয্যাকরণন্তি ৰুত্ত’’</span>ন্তি।</p>
<p class="bodytext"><span class="bld">অপরেসুপী</span>তি এত্থ <span class="bld">পি</span>সদ্দেন পারমিপরিচযম্পি সঙ্গণ্হাতি। ৰুত্তঞ্হি বুদ্ধৰংসে –</p>
<p class="gatha1">‘‘ইমে ধম্মে সম্মসতো, সভাৰসরসলক্খণে।</p>
<p class="gathalast">ধম্মতেজেন ৰসুধা, দসসহস্সী পকম্পথা’’তি॥ (বু॰ ৰং॰ ২.১৬৬)।</p>
<p class="bodytext"><span class="bld">ৰীরিযবলেনা</span>তি <span class="bld">মহাভিনিক্খমনে</span> চক্কৰত্তিসিরিপরিচ্চাগহেতুভূতৰীরিযপ্পভাৰেন, <span class="bld">বোধিমণ্ডূপসঙ্কমনে</span> ‘‘কামং তচো চ ন্হারু চ, অট্ঠি চ অৰসিস্সতূ’’তিআদিনা (ম॰ নি॰ ২.১৮৪; সং॰ নি॰ ২.২২; মহানি॰ ১৯৬) ৰুত্তচতুরঙ্গসমন্নাগতৰীরিযানুভাৰেন। <span class="bld">অচ্ছরিযৰেগাভিহতা</span>তি ৰিম্হযাৰহকিরিযানুভাৰঘট্টিতা <a name="P1.0245"></a>। <span class="bld">পংসুকূলধোৰনে</span> কেচি ‘‘পুঞ্ঞতেজেনা’’তি ৰদন্তি <a name="V1.0166"></a>, অচ্ছরিযৰেগাভিহতাতি যুত্তং ৰিয দিস্সতি, <span class="bld">ৰেস্সন্তরজাতকে</span> পারমিপরিপূরণপুঞ্ঞতেজেন অনেকক্খত্তুং কম্পিতত্তা <span class="bld">‘‘অকালকম্পনেনা’’</span>তি ৰুত্তং। <span class="bld">সাধুকারদানৰসেন অকম্পিত্থ</span> <a name="M1.0188"></a> যথা তং ধম্মচক্কপ্পৰত্তনে (সং॰ নি॰ ৫.১০৮১; মহাৰ॰ ১৩; পটি॰ ম॰ ২.৩০)। সঙ্গীতিকালাদীসুপি সাধুকারদানৰসেন অকম্পিত্থাতি ৰেদিতব্বং। অযং তাৰেত্থ অট্ঠকথায লীনত্থৰণ্ণনা।</p>
<p class="subhead">পকরণনযৰণ্ণনা</p>
<p class="bodytext">অযং পন পকরণনযেন পাল়িযা অত্থৰণ্ণনা – সা পনাযং অত্থৰণ্ণনা যস্মা দেসনায সমুট্ঠানপ্পযোজনভাজনেসু পিণ্ডত্থেসু চ নিদ্ধারিতেসু সুকরা হোতি সুৰিঞ্ঞেয্যা চ, তস্মা সুত্তদেসনায সমুট্ঠানাদীনি পঠমং নিদ্ধারযিস্সাম। তত্থ <span class="bld">সমুট্ঠানং</span> তাৰ ৰুত্তং ‘‘ৰণ্ণাৰণ্ণভণন’’ন্তি। অপিচ নিন্দাপসংসাসু ৰিনেয্যাঘাতানন্দাদিভাৰানাপত্তি, তত্থ চ আদীনৰদস্সনং <span class="bld">সমুট্ঠানং।</span> তথা নিন্দাপসংসাসু পটিপজ্জনক্কমস্স, পসংসাৰিসযস্স খুদ্দকাদিৰসেন অনেকৰিধস্স সীলস্স, সব্বঞ্ঞুতঞ্ঞাণস্স সস্সতাদিদিট্ঠিট্ঠানেসু ততুত্তরি চ অপ্পটিহতচারতায, তথাগতস্স চ কত্থচি অপরিযাপন্নতায অনৰবোধো <span class="bld">সমুট্ঠানং।</span></p>
<p class="bodytext">ৰুত্তৰিপরিযাযেন <span class="bld">পযোজনং</span> ৰেদিতব্বং। ৰিনেয্যাঘাতানন্দাদিভাৰাপত্তি আদিকঞ্হি ইমং দেসনং পযোজেতীতি। তথা কুহনলপনাদিনানাৰিধমিচ্ছাজীৰৰিদ্ধংসনং, দ্বাসট্ঠিদিট্ঠিজালৰিনিৰেঠনং, দিট্ঠিসীসেন পচ্চযাকারৰিভাৰনং, ছফস্সাযতনৰসেন চতুসচ্চকম্মট্ঠাননিদ্দেসো, সব্বদিট্ঠিগতানং অনৰসেসপরিযাদানং, অত্তনো অনুপাদাপরিনিব্বানদীপনঞ্চ <span class="bld">পযোজনানি।</span></p>
<p class="bodytext">ৰণ্ণাৰণ্ণনিমিত্তং অনুরোধৰিরোধৰন্তচিত্তা কুহনাদিৰিৰিধমিচ্ছাজীৰনিরতা সস্সতাদিদিট্ঠিপঙ্কং নিমুগ্গা, সীলক্খন্ধাদীসু অপরিপূরকারিতায অনৰবুদ্ধগুণৰিসেসঞাণা ৰিনেয্যা ইমিস্সা ধম্মদেসনায <span class="bld">ভাজনং।</span></p>
<p class="bodytext"><span class="bld">পিণ্ডত্থা</span> <a name="P1.0246"></a> পন আঘাতাদীনং অকরণীযতাৰচনেন পটিঞ্ঞানুরূপং সমণসঞ্ঞায নিযোজনং, খন্তিসোরচ্চানুট্ঠানং, ব্রহ্মৰিহারভাৰনানুযোগো, সদ্ধাপঞ্ঞাসমাযোগো, সতিসম্পজঞ্ঞাধিট্ঠানং, পটিসঙ্খানভাৰনাবলসিদ্ধি, পরিযুট্ঠানানুসযপ্পহানং, উভযহিতপটিপত্তি, লোকধম্মেহি অনুপলেপো চ দস্সিতা হোন্তি। তথা পাণাতিপাতাদীহি পটিৰিরতিৰচনেন সীলৰিসুদ্ধি <a name="V1.0167"></a> দস্সিতা, তায চ হিরোত্তপ্পসম্পত্তি, মেত্তাকরুণাসমঙ্গিতা <a name="M1.0189"></a>, ৰীতিক্কমপ্পহানং, তদঙ্গপহানং, দুচ্চরিতসংকিলেসপ্পহানং, ৰিরতিত্তযসিদ্ধি, পিযমনাপগরুভাৰনীযতানিপ্ফত্তি, লাভসক্কারসিলোকসমুদাগমো, সমথৰিপস্সনানং অধিট্ঠানভাৰো, অকুসলমূলতনুকরণং, কুসলমূলরোপনং, উভযানত্থদূরীকরণং, পরিসাসু ৰিসারদতা, অপ্পমাদৰিহারো,পরেহি দুপ্পধংসিযতা, অৰিপ্পটিসারাদিসমঙ্গিতা চ দস্সিতা হোন্তি।</p>
<p class="bodytext"><span class="bld">‘‘গম্ভীরা’’</span>তিআদিৰচনেহি গম্ভীরধম্মৰিভাৰনং, অলব্ভনেয্যপতিট্ঠতা, কপ্পানং অসঙ্খ্যেয্যেনাপি দুল্লভপাতুভাৰতা, সুখুমেনপি ঞাণেন পচ্চক্খতো পটিৰিজ্ঝিতুং অসক্কুণেয্যতা, ধম্মন্বযসঙ্খাতেন অনুমানঞাণেনাপি দুরধিগমনীযতা, পস্সদ্ধসব্বদরথতা, সন্তধম্মৰিভাৰনং, সোভনপরিযোসানতা, অতিত্তিকরভাৰো, পধানভাৰপ্পত্তি, যথাভূতঞাণগোচরতা, সুখুমসভাৰতা, মহাপঞ্ঞাৰিভাৰনা চ দস্সিতা হোন্তি। দিট্ঠিদীপকপদেহি সমাসতো সস্সতুচ্ছেদদিট্ঠিযো পকাসিতাতি ওলীনতাতিধাৰনৰিভাৰনং, উপাযৰিনিবদ্ধনিদ্দেসো, মিচ্ছাভিনিৰেসকিত্তনং, কুম্মগ্গপটিপত্তিযা পকাসনা, ৰিপরিযেসগ্গাহপঞ্ঞাপনং, পরামাসপরিগ্গহো, পুব্বন্তাপরন্তানুদিট্ঠিপতিট্ঠাপনং, ভৰৰিভৰদিট্ঠিৰিভাগো, তণ্হাৰিজ্জাপৰত্তি, অন্তৰানন্তৰাদিট্ঠিনিদ্দেসো, অন্তদ্বযাৰতারণং, আসৰোঘযোগকিলেসগন্থসংযোজনূপাদানৰিসেসৰিভজ্জনঞ্চ দস্সিতানি হোন্তি। তথা <span class="bld">‘‘ৰেদনানং সমুদয’’</span>ন্তিআদিৰচনেহি চতুন্নং অরিযসচ্চানং অনুবোধপটিৰেধসিদ্ধি, ৰিক্খম্ভনসমুচ্ছেদপ্পহানং <a name="P1.0247"></a>, তণ্হাৰিজ্জাৰিগমো, সদ্ধম্মট্ঠিতিনিমিত্তপরিগ্গহো, আগমাধিগমসম্পত্তি, উভযহিতপটিপত্তি, তিৰিধপঞ্ঞাপরিগ্গহো, সতিসম্পজঞ্ঞানুট্ঠানং, সদ্ধাপঞ্ঞাসমাযোগো, সম্মাৰীরিযসমথানুযোজনং, সমথৰিপস্সনানিপ্ফত্তি চ দস্সিতা হোন্তি।</p>
<p class="bodytext"><span class="bld">‘‘অজানতং অপস্সত’’</span>ন্তি অৰিজ্জাসিদ্ধি, <span class="bld">‘‘তণ্হাগতানং পরিতস্সিতৰিপ্ফন্দিত</span>ন্তি তণ্হাসিদ্ধি, তদুভযেন চ নীৰরণসংযোজনদ্বযসিদ্ধি, অনমতগ্গসংসারৰট্টানুচ্ছেদো, পুব্বন্তাহরণঅপরন্তপটিসন্ধানানি, অতীতপচ্চুপ্পন্নকালৰসেন হেতুৰিভাগো, অৰিজ্জাতণ্হানং অঞ্ঞমঞ্ঞানতিৰত্তনট্ঠেন অঞ্ঞমঞ্ঞূপকারিতা, পঞ্ঞাৰিমুত্তিচেতোৰিমুত্তীনং পটিপক্খনিদ্দেসো চ দস্সিতা হোন্তি। <span class="bld">‘‘তদপি ফস্সপচ্চযা’’</span>তি সস্সতাদিপঞ্ঞাপনস্স পচ্চযাধীনৰুত্তিতাকথনেন <a name="M1.0190"></a> ধম্মানং নিচ্চতাপটিসেধো, অনিচ্চতাপতিট্ঠাপনং, পরমত্থতো কারকাদিপটিক্খেপো, এৰংধম্মতাদিনিদ্দেসো, সুঞ্ঞতাপকাসনং, সমত্তনিযামপচ্চযলক্খণৰিভাৰনঞ্চ দস্সিতানি হোন্তি।</p>
<p class="bodytext"><span class="bld">‘‘উচ্ছিন্নভৰনেত্তিকো’’</span>তিআদিনা <a name="V1.0168"></a> ভগৰতো পহানসম্পত্তি, ৰিজ্জাধিমুত্তি, ৰসীভাৰো, সিক্খত্তযনিপ্ফত্তি, নিব্বানধাতুদ্বযৰিভাগো, চতুরধিট্ঠানপরিপূরণং, ভৰযোনিআদীসু অপরিযাপন্নতা চ দস্সিতা হোন্তি। সকলেন পন সুত্তপদেন ইট্ঠানিট্ঠেসু ভগৰতো তাদিভাৰো, তত্থ চ পরেসং পতিট্ঠাপনং, কুসলধম্মানং আদিভূতধম্মদ্বযস্স নিদ্দেসো, সিক্খত্তযূপদেসো, অত্তন্তপাদিপুগ্গলচতুক্কসিদ্ধি, কণ্হাকণ্হৰিপাকাদিকম্মচতুক্কৰিভাগো, চতুরপ্পমঞ্ঞাৰিসযনিদ্দেসো, সমুদযাদিপঞ্চকস্স যথাভূতাৰবোধো, ছসারণীযধম্মৰিভাৰনা <a name="P1.0248"></a>, দসনাথকরধম্মপতিট্ঠাপন্তি এৰমাদযো নিদ্ধারেতব্বা।</p>
<p class="subhead">সোল়সহারৰণ্ণনা</p>
<p class="subhead">দেসনাহারৰণ্ণনা</p>
<p class="bodytext">তত্থ ‘‘অত্তা, লোকো’’তি চ দিট্ঠিযা অধিট্ঠানভাৰেন, ৰেদনাফস্সাযতনাদিমুখেন চ গহিতেসু পঞ্চসু উপাদানক্খন্ধেসু তণ্হাৰজ্জা পঞ্চুপাদানক্খন্ধা <span class="bld">দুক্খসচ্চং।</span> তণ্হা <span class="bld">সমুদযসচ্চং।</span> সা পন পরিতস্সনাগ্গহণেন ‘‘তণ্হাগতান’’ন্তি, ‘‘ৰেদনাপচ্চযা তণ্হা’’তি চ সরূপেনেৰ সমুদযগ্গহণেন, ভৰনেত্তিগ্গহণেন চ পাল়িযং গহিতাৰ। অযং তাৰ সুত্তন্তনযো। অভিধম্মনযেন পন আঘাতানন্দাদিৰচনেহি, আতপ্পাদিপদেহি, চিত্তপ্পদোসৰচনেন, সব্বদিট্ঠিদীপকপদেহি, কুসলাকুসলগ্গহণেন, ভৰগ্গহণেন, সোকাদিগ্গহণেন, তত্থ তত্থ সমুদযগ্গহণেন চাতি সঙ্খেপতো সব্বলোকিযকুসলাকুসলধম্মৰিভাৰনপদেহি গহিতা কম্মকিলেসা <span class="bld">সমুদযসচ্চং।</span> উভিন্নং অপ্পৰত্তি <span class="bld">নিরোধসচ্চং।</span> তস্স তত্থ তত্থ ৰেদনানং অত্থঙ্গমনিস্সরণপরিযাযেহি, পচ্চত্তং নিব্বুতিৰচনেন, অনুপাদাৰিমুত্তিৰচনেন চ পাল়িযং গহণং ৰেদিতব্বং। নিরোধপজাননা পটিপদা <span class="bld">মগ্গসচ্চং।</span> তস্সাপি তত্থ তত্থ ৰেদনানং সমুদযাদিযথাভূতৰেদনাপদেসেন, ছন্নং ফস্সাযতনানং সমুদযাদিযথাভূতপজাননপরিযাযেন, ভৰনেত্তিযা উচ্ছেদপরিযাযেন চ গহণং ৰেদিতব্বং। তত্থ সমুদযেন <span class="bld">অস্সাদো,</span> দুক্খেন <span class="bld">আদীনৰো,</span> মগ্গনিরোধেহি <a name="M1.0191"></a> <span class="bld">নিস্সরণ</span>ন্তি এৰং চতুসচ্চৰসেন, যানি <span class="bld">পাল়িযং</span> (নেত্তি॰ ৯) সরূপেনেৰ আগতানি অস্সাদাদীনৰনিস্সরণানি, তেসঞ্চ ৰসেন ইধ অস্সাদাদযো ৰেদিতব্বা। ৰিনেয্যানন্তাদিভাৰাপত্তিআদিকং যথাৰুত্তৰিভাগং পযোজনমেৰ <span class="bld">ফলং।</span> আঘাতাদীনং অকরণীযতা, আঘাতাদিফলস্স চ অনঞ্ঞসন্তানভাৰিতা, নিন্দাপসংসাসু যথাসভাৰপটিজানননিব্বেঠনাতি এৰং তংতংপযোজনাধিগমহেতু <span class="bld">উপাযো। </span> আঘাতাদীনং <a name="P1.0249"></a> করণপটিসেধনাদিঅপদেসেন ধম্মরাজস্স <span class="bld">আণত্তি</span> ৰেদিতব্বাতি অযং <span class="bld">দেসনাহারো।</span></p>
<p class="subhead">ৰিচযহারৰণ্ণনা</p>
<p class="bodytext">কপ্পনাভাৰেপি <a name="V1.0169"></a> ৰোহারৰসেন, অনুৰাদৰসেন চ ‘‘মম’’ন্তি ৰুত্তং, নিযমাভাৰতো ৰিকপ্পনত্থং ৰাগ্গহণং কতং, গুণসমঙ্গিতায, অভিমুখীকরণায চ <span class="bld">‘‘ভিক্খৰে’’</span>তি আমন্তনং। অঞ্ঞভাৰতো, পটিৰিরুদ্ধভাৰতো চ <span class="bld">‘‘পরে’’</span>তি ৰুত্তং, ৰণ্ণপটিপক্খতো, অৰণ্ণনীযতো চ ‘‘অৰণ্ণ’’ন্তি ৰুত্তং। ব্যত্তিৰসেন, ৰিত্থারৰসেন চ ‘‘ভাসেয্যু’’ন্তি ৰুত্তং, ধারণভাৰতো, অধম্মপটিপক্খতো চ ‘‘ধম্মস্সা’’তি ৰুত্তং, দিট্ঠিসীলেহি সংহতভাৰতো, কিলেসানং সঙ্ঘাতকরণতো চ ‘‘সঙ্ঘস্সা’’তি ৰুত্তং। ৰুত্তপটিনিদ্দেসতো, ৰচনুপন্যাসনতো চ ‘‘তত্রা’’তি ৰুত্তং, সম্মুখভাৰতো, পুথুভাৰতো চ ‘‘তুম্হেহী’’তি ৰুত্তং। চিত্তস্স হননতো, আরম্মণাভিঘাততো চ ‘‘আঘাতো’’তি ৰুত্তং, আরম্মণে সঙ্কোচৰুত্তিযা, অতুট্ঠাকারতায চ ‘‘অপ্পচ্চযো’’তি ৰুত্তং, আরম্মণচিন্তনতো, নিস্সযতো চ ‘‘চেতসো’’তি ৰুত্তং, অত্থাসাধনতো, অনু অনু ‘‘অনত্থসাধনতো’’ চ ‘‘অনভিরদ্ধী’’তি ৰুত্তং, কারণানরহত্তা, সত্থুসাসনে ঠিতেহি কাতুং অসক্কুণেয্যত্তা চ ‘‘ন করণীযা’’তি ৰুত্তন্তি। ইমিনা নযেন সব্বপদেসু ৰিনিচ্ছযো কাতব্বো। ইতি অনুপদৰিচযতো <span class="bld">ৰিচযো হারো</span> অতিৰিত্থারভযেন, সক্কা চ অট্ঠকথং তস্সা লীনত্থৰণ্ণনঞ্চ অনুগন্ত্বা অযমত্থো ৰিঞ্ঞুনা ৰিভাৰেতুন্তি ন ৰিত্থারযিম্হ।</p>
<p class="subhead">যুত্তিহারৰণ্ণনা</p>
<p class="bodytext">সব্বেন <a name="M1.0192"></a> সব্বং আঘাতাদীনং অকরণং তাদিভাৰায সংৰত্ততীতি যুজ্জতি ইট্ঠানিট্ঠেসু সমপ্পৰত্তিসব্ভাৰতো। যস্মিং সন্তানে আঘাতাদযো উপ্পন্না, তন্নিমিত্তকো অন্তরাযো তস্সেৰ সম্পত্তিৰিবন্ধায সংৰত্ততীতি <a name="P1.0250"></a> যুজ্জতি। কস্মা? সন্তানন্তরেসু অসঙ্কমনতো। চিত্তং অভিভৰিত্বা উপ্পন্না আঘাতাদযো সুভাসিতাদিসল্লক্খণেপি অসমত্থতায সংৰত্তন্তীতি যুজ্জতি সকোধলোভানং অন্ধতমসব্ভাৰতো। পাণাতিপাতাদিদুস্সীল্যতো ৰেরমণি সব্বসত্তানং পামোজ্জপাসংসভাৰায সংৰত্ততীতি যুজ্জতি। সীলসম্পত্তিযা হি মহতো কিত্তিসদ্দস্স অব্ভুগ্গমো হোতীতি। গম্ভীরতাদিৰিসেসযুত্তেন গুণেন তথাগতস্স ৰণ্ণনা একদেসভূতাপি সকলসব্বঞ্ঞুগুণগ্গহণায সংৰত্ততীতি যুজ্জতি অনঞ্ঞসাধারণত্তা। তজ্জাঅযোনিসোমনসিকারপরিক্খতানি অধিগমতক্কনানি সস্সতৰাদাদিঅভিনিৰেসায সংৰত্তন্তীতি যুজ্জতি কপ্পনাজালস্স অসমুগ্ঘাটিতত্তা। ৰেদনাদীনৰানৰবোধেন ৰেদনায তণ্হা পৰড্ঢতীতি যুজ্জতি অস্সাদানুপস্সনাসব্ভাৰতো। সতি চ ৰেদযিতরাগে তত্থ অত্তত্তনিযগাহো, সস্সতাদিগাহো চ ৰিপরিফন্দতীতি যুজ্জতি কারণস্স সন্নিহিতত্তা। তণ্হাপচ্চযা হি উপাদানং সস্সতাদিৰাদে পঞ্ঞপেন্তানং <a name="V1.0170"></a>, তদনুচ্ছৰিকং ৰা ৰেদনং ৰেদযন্তানং ফস্সো হেতূতি যুজ্জতি ৰিসযিন্দ্রিযৰিঞ্ঞাণসঙ্গতিযা ৰিনা তদভাৰতো। ছফস্সাযতননিমিত্তৰট্টস্স অনুপচ্ছেদোতি যুজ্জতি তত্থ অৰিজ্জাতণ্হানং অপ্পহীনত্তা। ছন্নং ফস্সাযতনানং সমুদযাদিপজাননা সব্বদিট্ঠিগতিকসঞ্ঞং অতিচ্চ তিট্ঠতীতি যুজ্জতি চতুসচ্চপটিৰেধভাৰতো। ইমাহেৰ দ্বাসট্ঠিযা দিট্ঠীহি সব্বদিট্ঠিগতানং অন্তোজালীকতভাৰোতি যুজ্জতি অকিরিযৰাদাদীনং ইস্সরৰাদাদীনঞ্চ তদন্তোগধত্তা। তথা চেৰ সংৰণ্ণিতং। উচ্ছিন্নভৰনেত্তিকো তথাগতস্স কাযোতি যুজ্জতি, যস্মা ভগৰা অভিনীহারসম্পত্তিযা চতূসু সতিপট্ঠানেসু পতিট্ঠিতচিত্তো <a name="P1.0251"></a> সত্তবোজ্ঝঙ্গেযেৰ যথাভূতং ভাৰেসি। কাযস্স ভেদা পরিনিব্বুতং ন দক্খন্তীতি যুজ্জতি অনুপাদিসেসনিব্বানপ্পত্তিযং রূপাদীসু কস্সচিপি অনৰসেসতোতি অযং <span class="bld">যুত্তিহারো।</span></p>
<p class="subhead">পদট্ঠানহারৰণ্ণনা</p>
<p class="bodytext">অৰণ্ণারহঅৰণ্ণানুরূপসম্পত্তানাদেয্যৰচনতাদিৰিপত্তীনং <a name="M1.0193"></a> পদট্ঠানং। ৰণ্ণারহৰণ্ণানুরূসম্পত্তসদ্ধেয্যৰচনতাদিসম্পত্তীনং পদট্ঠানং। তথা আঘাতাদযো নিরযাদিদুক্খস্স পদট্ঠানং। আঘাতাদীনং অকরণং সগ্গসম্পত্তিআদিসব্বসম্পত্তীনং পদট্ঠানং। পাণাতিপাতাদীহি পটিৰিরতি অরিযস্স সীলক্খন্ধস্স পদট্ঠানং। অরিযো সীলক্খন্ধো অরিযস্স সমাধিক্খন্ধস্স পদট্ঠানং। অরিযো সমাধিক্খন্ধো অরিযস্স পঞ্ঞাক্খন্ধস্স পদট্ঠানং। গম্ভীরতাদিৰিসেসযুত্তং ভগৰতো পটিৰেধপ্পকারঞাণং দেসনাঞাণস্স পদট্ঠানং। দেসনাঞাণং ৰিনেয্যানং সকলৰট্টদুক্খনিস্সরণস্স পদট্ঠানং। সব্বাপি দিট্ঠি দিট্ঠুপাদান্তি সা যথারহং নৰৰিধস্সাপি ভৰস্স পদট্ঠানং। ভৰো জাতিযা, জাতি জরামরণস্স, সোকাদীনঞ্চ পদট্ঠানং। ৰেদনানং সমুদযাদিযথাভূতৰেদনং চতুন্নং অরিযসচ্চানং অনুবোধপটিৰেধো। তত্থ অনুবোধো পটিৰেধস্স পদট্ঠানং, পটিৰেধো চতুব্বিধস্স সামঞ্ঞফলস্স পদট্ঠানং। ‘‘অজানতং অপস্সত’’ন্তি অৰিজ্জাগহণং, তত্থ অৰিজ্জা সঙ্খারানং পদট্ঠান্তি যাৰ ৰেদনা তণ্হায পদট্ঠান্তি নেতব্বং। ‘‘তণ্হাগতানং পরিতস্সিতৰিপ্ফন্দিত’’ন্তি এত্থ তণ্হা উপাদানস্স পদট্ঠানং। ‘‘তদপি ফস্সপচ্চযা’’তি এত্থ সস্সতাদিপঞ্ঞাপনং পরেসং মিচ্ছাভিনিৰেসস্স পদট্ঠানং, মিচ্ছাভিনিৰেসো সদ্ধম্মস্সৰনসপ্পুরিসূপস্সযযোনিসোমনসিকারধম্মানুধম্মপটিপত্তীহি ৰিমুখতায, অসদ্ধম্মস্সৰনাদীনঞ্চ পদট্ঠানং, ‘‘অঞ্ঞত্র ফস্সা’’তিআদীসু ফস্সো ৰেদনায পদট্ঠানং, ছ ফস্সাযতনানি ফস্সস্স, সকলৰট্টদুক্খস্স চ পদট্ঠানং, ছন্নং ফস্সাযতনানং <a name="P1.0252"></a> সমুদযাদিযথাভূতপ্পজাননং নিব্বিদায পদট্ঠানং, নিব্বিদা ৰিরাগস্সাতি যাৰ অনুপাদাপরিনিব্বানং নেতব্বং। ভগৰতো ভৰনেত্তিসমুচ্ছেদো সব্বঞ্ঞুতায পদট্ঠানং। তথা অনুপাদাপরিনিব্বানস্সাতি অযং <span class="bld">পদট্ঠানহারো।</span></p>
<p class="subhead">লক্খণহারৰণ্ণনা</p>
<p class="bodytext">আঘাতাদিগ্গহণেন <a name="V1.0171"></a> কোধুপনাহমক্খপলাসইস্সামচ্ছরিযসারম্ভপরৰম্ভনাদীনং সঙ্গহো পটিঘচিত্তুপ্পাদপরিযাপন্নতায একলক্খণত্তা। আনন্দাদিগ্গহণেন অভিজ্ঝাৰিসমলোভমানাতিমানমদপ্পমাদাদীনং সঙ্গহো লোভচিত্তুপ্পাদপরিযাপন্নতায সমানলক্খণত্তা। তথা <a name="M1.0194"></a> আঘাতগ্গহণেন অৰসিট্ঠগন্থনীৰরণানং সঙ্গহো কাযগন্থনীৰরণলক্খণেন একলক্খণত্তা। আনন্দগ্গহণেন ফস্সাদীনং সঙ্গহো সঙ্খারক্খন্ধলক্খণেন একলক্খণত্তা। সীলগ্গহণেন অধিচিত্তঅধিপঞ্ঞাসিক্খানম্পি সঙ্গহো সিক্খালক্খণেন একলক্খণত্তা। ইধ পন সীলস্সেৰ ইন্দ্রিযসংৰরাদিকস্স দট্ঠব্বং। দিট্ঠিগ্গহণেন অৰসিট্ঠউপাদানানম্পি সঙ্গহো উপাদানলক্খণেন একলক্খণত্তা। ‘‘ৰেদনান’’ন্তি এত্থ ৰেদনাগ্গহণেন অৰসিট্ঠউপাদানক্খন্ধানম্পি সঙ্গহো খন্ধলক্খণেন একলক্খণত্তা। তথা ৰেদনায ধম্মাযতনধম্মধাতুপরিযাপন্নত্তা সম্মসনূপগানং সব্বেসং আযতনানং ধাতূনঞ্চ সঙ্গহো আযতনলক্খণেন, ধাতুলক্খণেন চ একলক্খণত্তা। ‘‘অজানতং অপস্সত’’ন্তি এত্থ অৰিজ্জাগ্গহণেন হেতুআসৰোঘযোগনীৰরণাদিসঙ্গহো হেতাদিলক্খণেন একলক্খণত্তা অৰিজ্জায, তথা ‘‘তণ্হাগতানং পরিতস্সিতৰিপ্ফন্দিত’’ন্তি এত্থ তণ্হাগ্গহণেনাপি। ‘‘তদপি ফস্সপচ্চযা’’তি এত্থ ফস্সগ্গহণেন সঞ্ঞাসঙ্খারৰিঞ্ঞাণানং সঙ্গহো ৰিপল্লাসহেতুভাৰেন, খন্ধলক্খণেন চ একলক্খণত্তা। ছফস্সাযতনগ্গহণেন খন্ধিন্দ্রিযধাতাদীনং সঙ্গহো ফস্সুপ্পত্তিনিমিত্ততায, সম্মসনসভাৰেন চ একলক্খণত্তা। ভৰনেত্তিগ্গহণেন অৰিজ্জাদীনম্পি <a name="P1.0253"></a> সংকিলেসধম্মানং সঙ্গহো ৰট্টহেতুভাৰেন একলক্খণত্তাতি অযং <span class="bld">লক্খণহারো।</span></p>
<p class="subhead">চতুব্যূহহারৰণ্ণনা</p>
<p class="bodytext">নিন্দাপসংসাহি সম্মাকম্পিতচেতসা মিচ্ছাজীৰতো অনোরতা সস্সতাদিমিচ্ছাভিনিৰেসিনো সীলাদিধম্মক্খন্ধেসু অপ্পতিট্ঠিততায সম্মাসম্বুদ্ধগুণরসস্সাদৰিমুখা ৰেনেয্যা ইমিস্সা দেসনায <span class="bld">নিদানং।</span> তে যথাৰুত্তদোসৰিনিমুত্তা কথং নু খো সম্মাপটিপত্তিযা উভযহিতপরা ভৰেয্যুন্তি অযমেত্থ ভগৰতো <span class="bld">অধিপ্পাযো।</span> পদনিব্বচনং <span class="bld">নিরুত্তি।</span> তং ‘‘এৰ’’ন্তিআদিনিদানপদানং, ‘‘মম’’ন্তিআদিপাল়িপদানঞ্চ অট্ঠকথাৰসেন সুৰিঞ্ঞেয্যত্তা অতিৰিত্থারভযেন ন ৰিত্থারযিম্হ। পদপদত্থনিদ্দেসনিক্খেপসুত্তদেসনাসন্ধিৰসেন ছব্বিধা <span class="bld">সন্ধি।</span> তত্থ পদস্স পদন্তরেন সম্বন্ধো <span class="bld">পদসন্ধি।</span> তথা পদত্থস্স পদত্থন্তরেন সম্বন্ধো <span class="bld">পদত্থসন্ধি</span> <a name="M1.0195"></a>। নানানুসন্ধিকস্স সুত্তস্স তংতংঅনুসন্ধীহি সম্বন্ধো, একানুসন্ধিকস্স চ পুব্বাপরসম্বন্ধো <span class="bld">নিদ্দেসসন্ধি</span> <a name="V1.0172"></a>, যা অট্ঠকথাযং পুচ্ছানুসন্ধিঅজ্ঝাসযানুসন্ধিযথানুসন্ধিৰসেন তিৰিধা ৰিভত্তা, তা পনেতা তিস্সোপি সন্ধিযো অট্ঠকথাযং ৰিচারিতা এৰ। <span class="bld">সুত্তসন্ধি</span> চ পঠমং নিক্খেপৰসেন অম্হেহি পুব্বে দস্সিতাযেৰ। একিস্সা দেসনায দেসনান্তরেন সদ্ধিং সংসন্দনং <span class="bld">দেসনাসন্ধি,</span> সা এৰং ৰেদিতব্বা – ‘‘মমং ৰা ভিক্খৰে…পে॰… ন চেতসো অনভিরদ্ধি করণীযা’’তি অযং দেসনা ‘‘উভতোদণ্ডকেন চেপি ভিক্খৰে ককচেন চোরা ওচরকা অঙ্গমঙ্গানি ওক্কন্তেয্যুং, তত্রপি যো মনো পদূসেয্য, ন মে সো তেন সাসনকরো’’তি (ম॰ নি॰ ১.২৩২) ইমায <a name="P1.0254"></a> দেসনায সদ্ধিং সংসন্দতি। ‘‘তুম্হং যেৰস্স তেন অন্তরাযো’’তি ‘‘কম্মস্সকা মাণৰ সত্তা…পে॰… দাযাদা ভৰিস্সন্তী’’তি (অ॰ নি॰ ১০.২১৬) ইমায দেসনায সংসন্দতি। ‘‘অপি তুম্হে…পে॰… আজানেয্যাথা’’তি ‘‘কুদ্ধো অত্থং…পে॰… সহতে নর’’ন্তি (অ॰ নি॰ ৭.৬৪; মহানি॰ ৫, ১৫৬, ১৯৫) ইমায দেসনায সংসন্দতি।</p>
<p class="bodytext">‘‘মমং ৰা ভিক্খৰে পরে ৰণ্ণং…পে॰… ন চেতসো উব্বিল্লাৰিতত্তং করণীয’’ন্তি ‘‘ধম্মাপি ৰো ভিক্খৰে পহাতব্বা, পগেৰ অধম্মা (ম॰ নি॰ ১.২৪০)। কুল্লূপমং ৰো ভিক্খৰে ধম্মং দেসেস্সামি, নিত্থরণত্থায, নো গহণত্থাযা’’তি (ম॰ নি॰ ১.২৪০) ইমায দেসনায সংসন্দতি। ‘‘তত্র চে তুম্হেহি…পে॰… উব্বিলাৰিতা, তুম্হং যেৰস্স তেন অন্তরাযো’’তি ‘‘লুদ্ধোঅত্থং…পে॰… সহতে নর’’ন্তি (ইতিৰু॰ ৮৮; মহানি॰ ৫.১৫৬, ১৯৫; চূল়নি॰ ১২৮) ‘‘কামন্ধা জালসঞ্ছন্না, তণ্হাছদনছাদিতা’’তি (উদা॰ ৬৪; নেত্তি॰ ২৭, ৯০; পেটকো॰ ১৪) ইমাহি দেসনাহি সংসন্দতি।</p>
<p class="bodytext">‘‘অপ্পমত্তকং…পে॰… সীলমত্তক’’ন্তি ‘‘পঠমং ঝানং উপসম্পজ্জ ৰিহরতি। অযং খো ব্রাহ্মণ যঞ্ঞো পুরিমেহি যঞ্ঞেহি অপ্পট্ঠতরো চ অপ্পসমারম্ভতরো চ মহপ্ফলতরো চ মহানিসংসতরো চা’’তিআদিকায <a name="P1.0255"></a> (দী॰ নি॰ ১.৩৫৩) দেসনায সংসন্দতি, পঠমজ্ঝানস্স সীলতো মহপ্ফলমহানিসংসতরভাৰৰচনেন ঝানতো সীলস্স অপ্পভাৰদীপনতো।</p>
<p class="bodytext">‘‘পাণাতিপাতং <a name="M1.0196"></a> পহাযা’’তিআদি ‘‘সমণো খলু ভো গোতমো সীলৰা…পে॰… কুসলসীলেন সমন্নাগতো’’তিআদিকাহি (দী॰ নি॰ ১.৩০৪) দেসনাহি সংসন্দতি।</p>
<p class="bodytext">‘‘অঞ্ঞেৰ ধম্মা গম্ভীরা’’তিআদি ‘‘অধিগতো খো ম্যাযং ধম্মো গম্ভীরো’’তিআদি (দী॰ নি॰ ২.৬৭; ম॰ নি॰ ১.২৮১; ২.৩৩৭; সং॰ নি॰ ১.১৭২; মহাৰ॰ ৭, ৮) পাল়িযা <a name="V1.0173"></a> সংসন্দতি। গম্ভীরতাদিৰিসেসযুত্তধম্মপটিৰেধেন হি ঞাণস্স গম্ভীরাদিভাৰো ৰিঞ্ঞাযতীতি।</p>
<p class="bodytext">‘‘সন্তি ভিক্খৰে একে সমণব্রাহ্মণা’’তিআদি ‘‘সন্তি ভিক্খৰে একে সমণব্রাহ্মণা পুব্বন্তকপ্পিকা…পে॰… অভিৰদন্তি, সস্সতো অত্তা চ লোকো চ, ইদমেৰ সচ্চং, মোঘমঞ্ঞন্তি ইত্থেকে অভিৰদন্তি, অসস্সতো, সস্সতো চ অসস্সতো চ, নেৰ সস্সতো চ নাসস্সতো চ, অন্তৰা, অনন্তৰা, অন্তৰা চ অনন্তৰা চ, নেৰন্তৰা নানন্তৰা চ অত্তা চ লোকো চ ইদমেৰ সচ্চং, মোঘমঞ্ঞন্তি ইত্থেকে অভিৰদন্তী’’তিআদিকাহি (ম॰ নি॰ ৩.২৭) দেসনাহি সংসন্দতি।</p>
<p class="bodytext">‘‘সন্তি ভিক্খৰে একে সমণব্রাহ্মণা অপরন্তকপ্পিকা’’তিআদি ‘‘সন্তি ভিক্খৰে একে সমণব্রাহ্মণা অপরন্তকপ্পিকা…পে॰… অভিৰদন্তি, সঞ্ঞী অত্তা হোতি অরোগো পরং মরণা। ইত্থেকে অভিৰদন্তি অসঞ্ঞী, নেৰসঞ্ঞীনাসঞ্ঞী চ অত্তা হোতি অরোগো পরং মরণা। ইত্থেকে অভিৰদন্তি সতো ৰা পন সত্তস্স উচ্ছেদং ৰিনাসং ৰিভৰং পঞ্ঞপেন্তি, দিট্ঠধম্মনিব্বানং ৰা পনেকে অভিৰদন্তী’’তিআদিকাহি (ম॰ নি॰ ৩.২১) দেসনাহি সংসন্দতি। ‘‘ৰেদনানং…পে॰… তথাগতো’’তি ‘‘তযিদং <a name="P1.0256"></a> সঙ্খতং ওল়ারিকং, অত্থি খো পন সঙ্খারানং নিরোধো, অত্থেতন্তি ইতি ৰিদিত্বা তস্স নিস্সরণদস্সাৰী তথাগতো তদুপাতিৰত্তো’’তিআদিকাহি (ম॰ নি॰ ৩.২৮) দেসনাহি সংসন্দতি।</p>
<p class="bodytext">‘‘তদপি তেসং…পে॰… ৰিপ্ফন্দিতমেৰা’’তি ইদং ‘‘তেসং ভৰতং অঞ্ঞত্রেৰ ছন্দায অঞ্ঞত্র রুচিযা অঞ্ঞত্র অনুস্সৰা অঞ্ঞত্র আকারপরিৰিতক্কা অঞ্ঞত্র দিট্ঠিনিজ্ঝানক্খন্তিযা পচ্চত্তংযেৰ ঞাণং ভৰিস্সতি পরিসুদ্ধং পরিযোদাতন্তি নেতং ঠানং ৰিজ্জতি। পচ্চত্তং খো পন ভিক্খৰে ঞাণে অসতি পরিসুদ্ধে পরিযোদাতে যদপি তে ভোন্তো সমণব্রাহ্মণা তত্থ ঞাণভাগমত্তমেৰ <a name="M1.0197"></a> পরিযোদাপেন্তি, তদপি তেসং ভৰতং সমণব্রাহ্মণানং উপাদানমক্খাযতী’’তিআদিকাহি (ম॰ নি॰ ৩.২৯) দেসনাহি সংসন্দতি।</p>
<p class="bodytext">‘‘তদপি ফস্সপচ্চযা’’তি ইদঞ্চ ‘‘চক্খুঞ্চ পটিচ্চ রূপে চ উপ্পজ্জতি চক্খুৰিঞ্ঞাণং, তিণ্ণং সঙ্গতি ফস্সো, ফস্সপচ্চযা ৰেদনা, ৰেদনাপচ্চযা তণ্হা, তণ্হাপচ্চযা উপাদান’’ন্তি, (সং॰ নি॰ ২.৪৪) ‘‘ছন্দমূলকা ইমে আৰুসো ধম্মা মনসিকারসমুট্ঠানা <a name="V1.0174"></a> ফস্সসমোধানা ৰেদনাসমোসরণা’’তি (অ॰ নি॰ ৮.৮৩) চ আদিকাহি দেসনাহি সংসন্দতি।</p>
<p class="bodytext">‘‘যতো খো ভিক্খৰে ভিক্খু ছন্নং ফস্সাযতনান’’ন্তিআদি ‘‘যতো খো আনন্দ ভিক্খু নেৰ ৰেদনং অত্তানং সমনুপস্সতি, ন সঞ্ঞং, ন সঙ্খারে, ন ৰিঞ্ঞাণং অত্তানং সমনুপস্সতি, সো এৰং অসমনুপস্সন্তো ন কিঞ্চি লোকে উপাদিযতি, অনুপাদিযং ন পরিতস্সতি, অপরিতস্সং পচ্চত্তংযেৰ পরিনিব্বাযতী’’তিআদিকাহি দেসনাহি সংসন্দতি।</p>
<p class="bodytext">‘‘সব্বে তে ইমেহেৰ দ্বাসট্ঠিযা ৰত্থূহি অন্তোজালীকতা’’তিআদি ‘‘যে <a name="P1.0257"></a> হি কেচি ভিক্খৰে…পে॰… অভিৰদন্তি, সব্বে তে ইমানেৰ পঞ্চ কাযানি অভিৰদন্তি এতেসং ৰা অঞ্ঞতর’’ন্তিআদিকাহি (ম॰ নি॰ ৩.২৬) দেসনাহি সংসন্দতি। <span class="bld">‘‘কাযস্স ভেদা…পে॰… দেৰমনুস্সা’’তি</span> –</p>
<p class="gatha1">‘‘অচ্চী যথা ৰাতৰেগেন খিত্তা, (উপসিৰাতি ভগৰা)</p>
<p class="gatha2">অত্থং পলেতি ন উপেতি সঙ্খং।</p>
<p class="gatha3">এৰং মুনী নামকাযা ৰিমুত্তো,</p>
<p class="gathalast">অত্থং পলেতি ন উপেতি সঙ্খ’’ন্তি॥ (সু॰ নি॰ ১০৮০; চূল়নি॰ ৪৩)।</p>
<p class="unindented">আদিকাহি দেসনাহি সংসন্দতীতি অযং <span class="bld">চাতুব্যূহো হারো।</span></p>
<p class="subhead">আৰত্তহারৰণ্ণনা</p>
<p class="bodytext">আঘাতাদীনং অকরণীযতাৰচনেন খন্তিসোরচ্চানুট্ঠানং। তত্থ খন্তিযা সদ্ধাপঞ্ঞাপরাপকারদুক্খসহগতানং সঙ্গহো, সোরচ্চেন সীলস্স। সদ্ধাদিগ্গহণেন চ সদ্ধিন্দ্রিযাদিসকলবোধিপক্খিযধম্মা আৰত্তন্তি। সীলগ্গহণেন অৰিপ্পটিসারাদযো সব্বেপি সীলানিসংসধম্মা আৰত্তন্তি। পাণাতিপাতাদীহি পটিৰিরতিৰচনেন অপ্পমাদৰিহারো, তেন <a name="M1.0198"></a> সকলং সাসনব্রহ্মচরিযং আৰত্ততি। গম্ভীরতাদিৰিসেসযুত্তধম্মগ্গহণেন মহাবোধিপকিত্তনং। অনাৰরণঞাণপদট্ঠানঞ্হি আসৰক্খযঞাণং, আসৰক্খযঞাণপদট্ঠানঞ্চ অনাৰরণঞাণং মহাবোধি, তেন দসবলাদযো সব্বে বুদ্ধগুণা আৰত্তন্তি। সস্সতাদিদিট্ঠিগ্গহণেন তণ্হাৰিজ্জায <a name="V1.0175"></a> সঙ্গহো, তাহি অনমতগ্গসংসারৰট্টং আৰত্ততি। ৰেদনানং সমুদযাদিযথাভূতৰেদনেন ভগৰতো পরিঞ্ঞাত্তযৰিসুদ্ধি, তায পঞ্ঞাপারমিমুখেন সব্বপারমিযো আৰত্তন্তি। ‘‘অজানতং অপস্সত’’ন্তি অৰিজ্জাগ্গহণেন অযোনিসোমনসিকারপরিগ্গহো, তেন চ অযোনিসোমনসিকারমূলকা ধম্মা আৰত্তন্তি। ‘‘তণ্হাগতানং পরিতস্সিতৰিপ্ফন্দিত’’ন্তি তণ্হাগ্গহণেন নৰ তণ্হামূলকা ধম্মা আৰত্তন্তি, ‘‘তদপি ফস্সপচ্চযা’’তিআদি সস্সতাদিপঞ্ঞাপনস্স <a name="P1.0258"></a> পচ্চযাধীনৰুত্তিদস্সনং, তেন অনিচ্চতাদিলক্খণত্তযং আৰত্ততি। ছন্নং ফস্সাযতনানং যথাভূতং পজাননেন ৰিমুত্তিসম্পদানিদ্দেসো, তেন সত্তপি ৰিসুদ্ধিযো আৰত্তন্তি। ‘‘উচ্ছিন্নভৰনেত্তিকো তথাগতস্স কাযো’’তি তণ্হাপহানং, তেন ভগৰতো সকলসংকিলেসপ্পহানং আৰত্ততীতি অযং <span class="bld">আৰত্তো হারো।</span></p>
<p class="subhead">ৰিভত্তিহারৰণ্ণনা</p>
<p class="bodytext">আঘাতানন্দাদযো অকুসলা ধম্মা, তেসং অযোনিসোমনসিকারাদি পদট্ঠানং। যেহি পন ধম্মেহি আঘাতানন্দাদীনং অকরণং অপ্পৰত্তি, তে অব্যাপাদাদযো কুসলা ধম্মা, তেসং যোনিসোমনসিকারাদি পদট্ঠানং। তেসু আঘাতাদযো কামাৰচরাৰ, অব্যাপাদাদযো চতুভূমকা। তথা পাণাতিপাতাদীহি পটিৰিরতি কুসলা ৰা অব্যাকতা ৰা, তস্সা হিরোত্তপ্পাদযো ধম্মা পদট্ঠানং। তত্থ কুসলা সিযা কামাৰচরা, সিযা লোকুত্তরা, অব্যাকতা লোকুত্তরাৰ। ‘‘অত্থি ভিক্খৰে অঞ্ঞেৰ ধম্মা গম্ভীরা’’তি ৰুত্তধম্মা সিযা কুসলা, সিযা অব্যাকতা, তত্থ কুসলানং ৰুট্ঠানগামিনিৰিপস্সনা পদট্ঠানং। অব্যাকতানং মগ্গধম্মা, ৰিপস্সনা, আৰজ্জনা ৰা পদট্ঠানং। তেসু কুসলা লোকুত্তরা, অব্যাকতা সিযা কামাৰচরা, সিযা লোকুত্তরা, সব্বাপি দিট্ঠিযো অকুসলাৰ কামাৰচরাৰ, তাসং অৰিসেসেন মিচ্ছাভিনিৰেসে অযোনিসোমনসিকারো পদট্ঠানং। ৰিসেসতো পন সন্ততিঘনৰিনিব্ভোগাভাৰতো একত্তনযস্স মিচ্ছাগাহো <a name="M1.0199"></a> অতীতজাতিঅনুস্সরণতক্কসহিতো সস্সতদিট্ঠিযা পদট্ঠানং। হেতুফলভাৰেন সম্বন্ধভাৰস্স অগ্গহণতো নানত্তনযস্স মিচ্ছাগাহো তজ্জাসমন্নাহারসহিতো উচ্ছেদদিট্ঠিযা পদট্ঠানং। এৰং সেসদিট্ঠীনম্পি যথাসম্ভৰং ৰত্তব্বং। ‘‘ৰেদনান’’ন্তি এত্থ ৰেদনা সিযা কুসলা, সিযা অব্যাকতা, সিযা কামাৰচরা, সিযা রূপাৰচরা, সিযা অরূপাৰচরা, ফস্সো তাসং পদট্ঠানং। ৰেদনানং সমুদযাদিযথাভূতৰেদনং মগ্গঞাণং, অনুপাদাৰিমুত্তি ফলং <a name="P1.0259"></a>, তেসং ‘‘অঞ্ঞেৰ ধম্মা গম্ভীরা’’তি এত্থ ৰুত্তনযেন ধম্মাদিৰিভাগো নেতব্বো। ‘‘অজানতং অপস্সত’’ন্তিআদীসু অৰিজ্জা তণ্হা অকুসলা কামাৰচরা, তাসু অৰিজ্জায আসৰা, অযোনিসোমনসিকারো এৰ ৰা পদট্ঠানং। তণ্হায সংযোজনিযেসু ধম্মেসু অস্সাদদস্সনং <a name="V1.0176"></a> পদট্ঠানং। ‘‘তদপি ফস্সপচ্চযা’’তি এত্থ ফস্সস্স ৰেদনায ৰিয ধম্মাদিৰিভাগো ৰেদিতব্বো। ইমিনা নযেন ফস্সাযতনাদীনম্পি যথারহং ধম্মাদিৰিভাগো নেতব্বোতি অযং <span class="bld">ৰিভত্তিহারো।</span></p>
<p class="subhead">পরিৰত্তহারৰণ্ণনা</p>
<p class="bodytext">আঘাতাদীনং অকরণং খন্তিসোরচ্চানি অনুব্রূহেত্বা পটিসঙ্খানভাৰনাবলসিদ্ধিযা উভযহিতপটিপত্তিং আৰহতি। আঘাতাদযো পন পৰত্তিযমানা দুব্বণ্ণতং দুক্খসেয্যং ভোগহানিং অকিত্তিং পরেহি দুরুপসঙ্কমনতঞ্চ নিপ্ফাদেন্তা নিরযাদীসু মহাদুক্খং আৰহন্তি। পাণাতিপাতাদীহি পটিৰিরতি অৰিপ্পটিসারাদিকল্যাণং পরম্পরং আৰহতি। পাণাতিপাতাদি পন ৰিপ্পটিসারাদিঅকল্যাণং পরম্পরং, গম্ভীরতাদিৰিসেসযুত্তং ঞাণং ৰিনেয্যানং যথারহং ৰিজ্জাভিঞ্ঞাদিগুণৰিসেসং আৰহতি সব্বঞেয্যং যথাসভাৰাৰবোধতো। তথা গম্ভীরতাদিৰিসেসরহিতং পন ঞাণং ঞেয্যেসু সাৰরণতো যথাৰুত্তগুণৰিসেসং নাৰহতি। সব্বাপি চেতা দিট্ঠিযো যথারহং সস্সতুচ্ছেদভাৰতো অন্তদ্বযভূতা সক্কাযতীরং নাতিৰত্তন্তি অনিয্যানিকসভাৰত্তা। নিয্যানিকসভাৰত্তা পন সম্মাদিট্ঠি সপরিক্খারা মজ্ঝিমপটিপদাভূতা অতিক্কম্ম সক্কাযতীরং পারং আগচ্ছতি। ৰেদনানং সমুদযাদিযথাভূতৰেদনং অনুপাদাৰিমুত্তিং আৰহতি মগ্গভাৰতো। ৰেদনানং সমুদযাদিঅসম্পটিৰেধো সংসারচারকাৰরোধং আৰহতি সঙ্খারানং পচ্চযভাৰতো। ৰেদযিতসভাৰপটিচ্ছাদকো সম্মোহো তদভিনন্দনং আৰহতি <a name="M1.0200"></a>। যথাভূতাৰবোধো পন তত্থ নিব্বেদং ৰিরাগঞ্চ আৰহতি। মিচ্ছাভিনিৰেসে অযোনিসোমনসিকারসহিতা তণ্হা <a name="P1.0260"></a> অনেকৰিহিতং দিট্ঠিজালং পসারেতি। যথাৰুত্ততণ্হাসমুচ্ছেদো পঠমমগ্গো তং দিট্ঠিজালং সঙ্কোচেতি। সস্সতৰাদাদিপঞ্ঞাপনস্স ফস্সো পচ্চযো হোতি অসতি ফস্সে তদভাৰতো। দিট্ঠিবন্ধনবন্ধানং ফস্সাযতনাদীনং অনিরোধেন ফস্সাদিঅনিরোধো সংসারদুক্খস্স অনিৰত্তিযেৰ, যাথাৰতো ফস্সাযতনাদিপরিঞ্ঞা সব্বদিট্ঠিদস্সনানি অতিৰত্ততি, ফস্সাযতনাদিঅপরিঞ্ঞা তংদিট্ঠিগহনং নাতিৰত্ততি, ভৰনেত্তিসমুচ্ছেদো আযতিং অত্তভাৰস্স অনিব্বত্তিযা সংৰত্ততি, অসমুচ্ছিন্নায ভৰনেত্তিযা অনাগতে ভৰপ্পবন্ধো পরিৰত্ততিযেৰাতি অযং <span class="bld">পরিৰত্তো হারো।</span></p>
<p class="subhead">ৰেৰচনহারৰণ্ণনা</p>
<p class="bodytext">‘‘মম ময্হং মে’’তি পরিযাযৰচনং। ‘‘ভিক্খৰে সমণা তপস্সিনো’’তি পরিযাযৰচনং। ‘‘পরে <a name="V1.0177"></a> অঞ্ঞে পটিৰিরুদ্ধা’’তি পরিযাযৰচনং। ‘‘অৰণ্ণং অকিত্তিং নিন্দ’’ন্তি পরিযাযৰচনং। ‘‘ভাসেয্যুং ভণেয্যুং করেয্যু’’ন্তি পরিযাযৰচনং। ‘‘ধম্মস্স ৰিনযস্স সত্থুসাসনস্সা’’তি পরিযাযৰচনং। ‘‘সঙ্ঘস্স সমূহস্স গণস্সা’’তি পরিযাযৰচনং। ‘‘তত্র তত্থ তেসূ’’তি পরিযাযৰচনং। ‘‘তুম্হেহি ৰো ভৰন্তেহী’’তি পরিযাযৰচনং। ‘‘আঘাতো দোসো ব্যাপাদো’’তি পরিযাযৰচনং। ‘‘অপ্পচ্চযো দোমনস্সং চেতসিকদুক্খ’’ন্তি পরিযাযৰচনং। ‘‘চেতসো অনভিরদ্ধি চিত্তস্স ব্যাপত্তি মনোপদোসো’’তি পরিযাযৰচনং। ‘‘ন করণীযা ন উপ্পাদেতব্বা ন পৰত্তেতব্বা’’তি পরিযাযৰচনং। ইতি ইমিনা নযেন সব্বপদেসু ৰেৰচনং ৰত্তব্বন্তি অযং <span class="bld">ৰেৰচনো হারো।</span></p>
<p class="subhead">পঞ্ঞত্তিহারৰণ্ণনা</p>
<p class="bodytext">আঘাতো ৰত্থুৰসেন দসৰিধেন একূনৰীসতিৰিধেন ৰা পঞ্ঞত্তো। অপ্পচ্চযো উপৰিচারৰসেন ছধা পঞ্ঞত্তো। আনন্দোপীতিআদিৰসেন নৰধা পঞ্ঞত্তো। পীতি সামঞ্ঞতো খুদ্দিকাদিৰসেন পঞ্চধা পঞ্ঞত্তা। সোমনস্সং উপৰিচারৰসেন ছধা পঞ্ঞত্তং। সীলং ৰারিত্তচারিত্তাদিৰসেন অনেকধা পঞ্ঞত্তং। গম্ভীরতাদিৰিসেসযুত্তং ঞাণং চিত্তুপ্পাদৰসেন চতুধা, দ্বাদসৰিধেন ৰা, ৰিসযভেদতো অনেকধা চ পঞ্ঞত্তং। দিট্ঠিসস্সতাদিৰসেন <a name="M1.0201"></a> <a name="P1.0261"></a> দ্বাসট্ঠিযা ভেদেহি, তদন্তোগধৰিভাগেন অনেকধা চ পঞ্ঞত্তা। ৰেদনা ছধা অট্ঠসতধা অনেকধা চ পঞ্ঞত্তা। তস্সা সমুদযো পঞ্চধা পঞ্ঞত্তো, তথা অত্থঙ্গমো। অস্সাদো দুৰিধেন পঞ্ঞত্তো। আদীনৰো তিৰিধেন পঞ্ঞত্তো। নিস্সরণং একধা চতুধা চ পঞ্ঞত্তং…পে॰… অনুপাদাৰিমুত্তি দুৰিধেন পঞ্ঞত্তা।</p>
<p class="bodytext">‘‘অজানতং অপস্সত’’ন্তি ৰুত্তা অৰিজ্জা ৰিসযভেদেন চতুধা অট্ঠধা চ পঞ্ঞত্তা। ‘‘তণ্হাগতান’’ন্তিআদিনা ৰুত্তা তণ্হা ছধা অট্ঠসতধা অনেকধা চ পঞ্ঞত্তা। ফস্সো নিস্সযৰসেন ছধা পঞ্ঞত্তো। উপাদানং চতুধা পঞ্ঞত্তং। ভৰো দ্বিধা অনেকধা চ পঞ্ঞত্তো। জাতি ৰেৰচনৰসেন ছধা পঞ্ঞত্তা। তথা জরা সত্তধা পঞ্ঞত্তা। মরণং অট্ঠধা নৰধা চ পঞ্ঞত্তং। সোকো পঞ্চধা পঞ্ঞত্তো। পরিদেৰো ছধা পঞ্ঞত্তো। দুক্খং চতুধা পঞ্ঞত্তং, তথা দোমনস্সং। উপাযাসো চতুধা পঞ্ঞত্তো। ‘‘সমুদযো হোতী’’তি পভৰপঞ্ঞত্তি, ‘‘যথাভূতং পজানাতী’’তি দুক্খস্স পরিঞ্ঞাপঞ্ঞত্তি, সমুদযস্স পহানপঞ্ঞত্তি, নিরোধস্স সচ্ছিকিরিযাপঞ্ঞত্তি, মগ্গস্স ভাৰনাপঞ্ঞত্তি।</p>
<p class="bodytext">‘‘অন্তোজালীকতা’’তিআদি <a name="V1.0178"></a> সব্বদিট্ঠীনং সঙ্গহপঞ্ঞত্তি। ‘‘উচ্ছিন্নভৰনেত্তিকো’’তিআদি দুৰিধেন পরিনিব্বানপঞ্ঞত্তি। এৰং আঘাতাদীনং অকুসলকুসলাদিধম্মানং যথাপভৰপঞ্ঞত্তিআদিৰসেন, তথা ‘‘আঘাতো’’তি ব্যাপাদস্স ৰেৰচনপঞ্ঞত্তি, ‘‘অপ্পচ্চযো’’তি দোমনস্সস্স ৰেৰচনপঞ্ঞত্তীতিআদিনা নযেন পঞ্ঞত্তিভেদো ৰিভজিতব্বোতি অযং <span class="bld">পঞ্ঞত্তিহারো।</span></p>
<p class="subhead">ওতরণহারৰণ্ণনা</p>
<p class="bodytext">আঘাতগ্গহণেন সঙ্খারক্খন্ধসঙ্গহো, তথা অনভিরদ্ধিগহণেন। অপ্পচ্চযগ্গহণেন ৰেদনাক্খন্ধসঙ্গহোতি ইদং <span class="bld">খন্ধমুখেন ওতরণং।</span> তথা আঘাতাদিগ্গহণেন ধম্মাযতনং ধম্মধাতু দুক্খসচ্চং সমুদযসচ্চং ৰা গহিতন্তি ইদং <span class="bld">আযতনমুখেন ধাতুমুখেন সচ্চমুখেন</span> চ <span class="bld">ওতরণং।</span> তথা আঘাতাদীনং <a name="P1.0262"></a> সহজাতা অৰিজ্জা হেতুসহজাতঅঞ্ঞমঞ্ঞনিস্সযসম্পযুত্তঅত্থিঅৰিগতপচ্চযেহি পচ্চযো হোতি, অসহজাতা পন অনন্তরসমনন্তরঅনন্তরূপনিস্সযনত্থিৰিগতাসেৰনপচ্চযেহি পচ্চযো হোতি, অনন্তরা উপনিস্সযৰসেনেৰ পচ্চযো হোতি <a name="M1.0202"></a>। তণ্হাউপাদানাদীনং, ফস্সাদীনম্পি তেসং সহজাতানং অসহজাতানঞ্চ যথারহং পচ্চযভাৰো ৰত্তব্বো। কোচি পনেত্থ অধিপতিৰসেন, কোচি কম্মৰসেন, কোচি আহারৰসেন, কোচি ইন্দ্রিযৰসেন, কোচি ঝানৰসেন, কোচি মগ্গৰসেনপি পচ্চযো হোতীতি। অযম্পি ৰিসেসো ৰেদিতব্বোতি ইদং <span class="bld">পটিচ্চসমুপ্পাদমুখেন ওতরণং।</span> আনন্দাদীনম্পি ইমিনাৰ নযেন খন্ধাদিমুখেন ওতরণং ৰিভাৰেতব্বং।</p>
<p class="bodytext">তথা সীলং পাণাতিপাতাদীহি ৰিরতিচেতনা, অব্যাপাদাদিচেতসিকধম্মা চ, পাণাতিপাতাদযো চেতনাৰ, তেসং তদুপকারকধম্মানঞ্চ লজ্জাদযাদীনং সঙ্খারক্খন্ধধম্মাযতনাদিসঙ্গহো, পুরিমনযেনেৰ খন্ধাদিমুখেন চ ওতরণং ৰিভাৰেতব্বং। এস নযো ঞাণদিট্ঠিৰেদনাঅৰিজ্জাতণ্হাদিগ্গহণেসু। নিস্সরণঅনুপাদাৰিমুত্তিগহণেসু অসঙ্খতধাতুৰসেনপি <span class="bld">ধাতুমুখেন ওতরণং</span> ৰিভাৰেতব্বং। তথা ‘‘ৰেদনানং…পে॰… অনুপাদাৰিমুত্তো’’তি এতেন ভগৰতো সীলাদযো পঞ্চ ধম্মক্খন্ধা, সতিপট্ঠানাদযো চ বোধিপক্খিযধম্মা পকাসিতা হোন্তীতি তং মুখেনপি ওতরণং ৰেদিতব্বং। ‘‘তদপি ফস্সপচ্চযা’’তি দিট্ঠিপঞ্ঞাপনস্স পচ্চযাধীনৰুত্তিতাদীপনেন <span class="bld">অনিচ্চতামুখেন ওতরণং,</span> তথা এৰংধম্মতায <span class="bld">পটিচ্চসমুপ্পাদমুখেন ওতরণং,</span> অনিচ্চস্স দুক্খানত্তভাৰতো <span class="bld">অপ্পণিহিতমুখেন সুঞ্ঞতামুখেন </span>চ<span class="bld"> ওতরণং।</span> সেসপদেসুপি এসেৰ নযোতি অযং <span class="bld">ওতরণো হারো।</span></p>
<p class="subhead">সোধনহারৰণ্ণনা</p>
<p class="bodytext">‘‘মমং <a name="V1.0179"></a> ৰা…পে॰… ভাসেয্যু’’ন্তি <span class="bld">আরম্ভো।</span> ‘‘ধম্মস্স…পে॰… সঙ্ঘস্স…পে॰… ভাসেয্যু’’ন্তি <span class="bld">পদসুদ্ধি, নো আরম্ভসুদ্ধি।</span> ‘‘তত্র তুম্হেহি…পে॰… করণীযা’’তি <span class="bld">পদসুদ্ধি চেৰ আরম্ভসুদ্ধি চ।</span> দুতিযনযাদীসুপি এসেৰ নযো <a name="P1.0263"></a>। তথা ‘‘অপ্পমত্তকং খো পনেত’’ন্তিআদি <span class="bld">আরম্ভো।</span> ‘‘কতম’’ন্তিআদি <span class="bld">পুচ্ছা।</span> ‘‘পাণাতিপাতং পহাযা’’তিআদি <span class="bld">পদসুদ্ধি, নো আরম্ভসুদ্ধি, নো চ পুচ্ছাসুদ্ধি।</span> ‘‘ইদং খো’’তিআদি <span class="bld">পুচ্ছাসুদ্ধি চেৰ পদসুদ্ধি চ আরম্ভসুদ্ধি চ।</span></p>
<p class="bodytext">তথা ‘‘অত্থি ভিক্খৰে’’তিআদি <span class="bld">আরম্ভো।</span> ‘‘কতমে চ তে’’তিআদি <span class="bld">পুচ্ছা।</span> ‘‘সন্তি ভিক্খৰে’’তিআদি <span class="bld">আরম্ভো। ‘‘কি’’</span>ন্তিআদি <span class="bld">আরম্ভ পুচ্ছা।</span> ‘‘যথাসমাহিতে’’তিআদি <a name="M1.0203"></a> <span class="bld">পদসুদ্ধি, নো আরম্ভসুদ্ধি নো চ পুচ্ছাসুদ্ধি।</span> ‘‘ইমে খো তে’’তিআদি <span class="bld">পদসুদ্ধি চেৰ পুচ্ছাসুদ্ধি চ আরম্ভসুদ্ধি চ।</span> ইমিনা নযেন সব্বত্থ আরম্ভাদযো ৰেদিতব্বাতি। অযং <span class="bld">সোধনো হারো।</span></p>
<p class="subhead">অধিট্ঠানহারৰণ্ণনা</p>
<p class="bodytext">‘‘অৰণ্ণ’’ন্তি <span class="bld">সামঞ্ঞতো অধিট্ঠানং তং,</span> অৰিকপ্পেত্বা <span class="bld">ৰিসেসৰচনং</span> ‘‘মমং ৰা ধম্মস্স ৰা সঙ্ঘস্স ৰা’’তি। সুক্কপক্খেপি এসেৰ নযো।</p>
<p class="bodytext">তথা ‘‘সীল’’ন্তি <span class="bld">সামঞ্ঞতো অধিট্ঠানং,</span> তং অৰিকপ্পেত্বা <span class="bld">ৰিসেসৰচনং</span> ‘‘পাণাতিপাতা পটিৰিরতো’’তিআদি।</p>
<p class="bodytext">‘‘অঞ্ঞেৰ ধম্মা’’তিআদি <span class="bld">সামঞ্ঞতো অধিট্ঠানং,</span> তং অৰিকপ্পেত্বা <span class="bld">ৰিসেসৰচনং</span> ‘‘তযিদং ভিক্খৰে তথাগতো পজানাতী’’তিআদি।</p>
<p class="bodytext">তথা ‘‘পুব্বন্তকপ্পিকা’’তিআদি <span class="bld">সামঞ্ঞতো অধিট্ঠানং,</span> তং অৰিকপ্পেত্বা <span class="bld">ৰিসেসৰচনং</span> ‘‘সস্সতৰাদা’’তিআদি। ইমিনা নযেন সব্বত্থ সামঞ্ঞৰিসেসো নিদ্ধারেতব্বোতি অযং <span class="bld">অধিট্ঠানো হারো।</span></p>
<p class="subhead">পরিক্খারহারৰণ্ণনা</p>
<p class="bodytext">আঘাতাদীনং <a name="V1.0180"></a> ‘‘অনত্থং মে অচরী’’তিআদীনি (ধ॰ স॰ ১২৩৭; ৰিভ॰ ৯০৯) চ একূনৰীসতি আঘাতৰত্থূনি <span class="bld">হেতু।</span> আনন্দাদীনং আরম্মণে অভিসিনেহো <span class="bld">হেতু।</span> সীলস্স হিরিওত্তপ্পং অপ্পিচ্ছতাদযো চ <span class="bld">হেতু।</span> ‘‘গম্ভীরা’’তিআদিনা ৰুত্তধম্মস্স সব্বাপি পারমিযো <span class="bld">হেতু,</span> ৰিসেসেন পঞ্ঞাপারমী। দিট্ঠীনং অসপ্পুরিসূপস্সযো, অসদ্ধম্মস্সৰনং, মিচ্ছাভিনিৰেসেন অযোনিসোমনসিকারো চ অৰিসেসেন <a name="P1.0264"></a> <span class="bld">হেতু,</span> ৰিসেসেন পন সস্সতৰাদাদীনং অতীতজাতিঅনুস্সরণাদি <span class="bld">হেতু।</span> ৰেদনানং অৰিজ্জাতণ্হাকম্মানি ফস্সো চ <span class="bld">হেতু।</span> অনুপাদাৰিমুত্তিযা অরিযমগ্গো <span class="bld">হেতু।</span> পঞ্ঞাপনস্স অযোনিসোমনসিকারো <span class="bld">হেতু। </span> তণ্হায সংযোজনিযেসু অস্সাদানুপস্সনা <span class="bld">হেতু।</span> ফস্সস্স ছল়াযতনানি, ছল়াযতনস্স নামরূপং <span class="bld">হেতু।</span> ভৰনেত্তিসমুচ্ছেদস্স ৰিসুদ্ধিভাৰনা <span class="bld">হেতূ</span>তি অযং <span class="bld">পরিক্খারো হারো।</span></p>
<p class="subhead">সমারোপনহারৰণ্ণনা</p>
<p class="bodytext">আঘাতাদীনং <a name="M1.0204"></a> অকরণীযতাৰচনেন খন্তিসম্পদা দস্সিতা হোতি। ‘‘অপ্পমত্তকং খো পনেত’’ন্তিআদিনা সোরচ্চসম্পদা, ‘‘অত্থি ভিক্খৰে’’তিআদিনা ঞাণসম্পদা, ‘‘অপরামসতো চস্স পচ্চত্তঞ্ঞেৰ নিব্বুতি ৰিদিতা’’তি, ‘‘ৰেদনানং…পে॰… যথাভূতং ৰিদিত্বা অনুপাদাৰিমুত্তো’’তি এতেহি সমাধিসম্পদায সদ্ধিং ৰিজ্জাৰিমুত্তিৰসীভাৰসম্পদা দস্সিতা হোতি। তত্থ খন্তিসম্পদা পটিসঙ্খানবলসিদ্ধিতো সোরচ্চসম্পদায <span class="bld">পদট্ঠানং।</span> সোরচ্চসম্পদা পন অত্থতো সীলমেৰ, তথা পাণাতিপাতাদীহি পটিৰিরতিৰচনং সীলস্স পরিযাযৰিভাগদস্সনত্থং। তত্থ সীলং সমাধিস্স <span class="bld">পদট্ঠানং,</span> সমাধি পঞ্ঞায <span class="bld">পদট্ঠানং।</span> তেসু সীলেন <span class="bld">ৰীতিক্কমপ্পহানং দুচ্চরিতসংকিলেসপ্পহানঞ্চ</span> সিজ্ঝতি, সমাধিনা <span class="bld">পরিযুট্ঠানপ্পহানং, ৰিক্খম্ভনপ্পহানং, তণ্হাসংকিলেসপ্পহানঞ্চ</span> সিজ্ঝতি। পঞ্ঞায <span class="bld">দিট্ঠিসংকিলেসপ্পহানং, সমুচ্ছেদপ্পহানং, অনুসযপ্পহানঞ্চ</span> সিজ্ঝতীতি সীলাদীহি তীহি ধম্মক্খন্ধেহি সমথৰিপস্সনাভাৰনাপারিপূরী, পহানত্তযসিদ্ধি চাতি অযং <span class="bld">সমারোপনো হারো।</span></p>
<p class="centered">সোল়সহারৰণ্ণনা নিট্ঠিতা।</p>
<p class="subhead">পঞ্চৰিধনযৰণ্ণনা</p>
<p class="subhead">নন্দিযাৰট্টনযৰণ্ণনা</p>
<p class="bodytext">আঘাতাদীনং <a name="V1.0181"></a> অকরণৰচনেন তণ্হাৰিজ্জাসঙ্কোচো দস্সিতো হোতি। সতি হি অত্তত্তনিযৰত্থূসু সিনেহে সম্মোসে চ ‘‘অনত্থং মে অচরী’’তিআদিনা (ধ॰ স॰ ১২৩৭, ৰিভ॰ ৯০৯) আঘাতো জাযতীতি, তথা ‘‘পাণাতিপাতা পটিৰিরতো’’তিআদিৰচনেহি <a name="P1.0265"></a>, ‘‘পচ্চত্তঞ্ঞেৰ নিব্বুতি ৰিদিতা, অনুপাদাৰিমুত্তো, ছন্নং ফস্সাযতনানং…পে॰… যথাভূতং পজানাতী’’তিআদীহি ৰচনেহি চ তণ্হাৰিজ্জানং অচ্চন্তপ্পহানং দস্সিতং হোতি। তাসং পন পুব্বন্তকপ্পিকাদিপদেহি ‘‘অজানতং অপস্সত’’ন্তিআদিপদেহি চ সরূপতো দস্সিতানং তণ্হাৰিজ্জানং রূপধম্মা অরূপধম্মা চ <span class="bld">অধিট্ঠানং।</span> যথাক্কমং সমথো চ ৰিপস্সনা চ <span class="bld">পটিপক্খো। </span> তেসং চেতোৰিমুত্তি পঞ্ঞাৰিমুত্তি চ <span class="bld">ফলং।</span> তত্থ <a name="M1.0205"></a> তণ্হা, তণ্হাৰিজ্জা ৰা সমুদযসচ্চং, তদধিট্ঠানভূতা রূপারূপধম্মা দুক্খসচ্চং, তেসং অপ্পৰত্তি নিরোধসচ্চং, নিরোধপজাননা সমথৰিপস্সনা মগ্গসচ্চন্তি এৰং চতুসচ্চযোজনা ৰেদিতব্বা। তণ্হাগ্গহণেন চেত্থ মাযাসাঠেয্যমানাতিমানমদপ্পমাদপাপিচ্ছতাপাপমিত্ততাঅহিরিকানোত্তপ্পাদিৰসেন সব্বো অকুসলপক্খো নেতব্বো। তথা অৰিজ্জাগ্গহণেন ৰিপরীতমনসিকারকোধুপনাহমক্খপলাসইস্সামচ্ছরিযসারম্ভদোৰচস্সতা- ভৰদিট্ঠিৰিভৰদিট্ঠাদিৰসেন অকুসলপক্খো নেতব্বো। ৰুত্তৰিপরিযাযেন অমাযাঅসাঠেয্যাদিঅৰিপরীতমনসিকারাদিৰসেন, তথা সমথপক্খিযানং সদ্ধিন্দ্রিযাদীনং, ৰিপস্সনাপক্খিযানঞ্চ অনিচ্চসঞ্ঞাদীনং ৰসেন কুসলপক্খো নেতব্বোতি। অযং <span class="bld">নন্দিযাৰট্টস্স নযস্স ভূমি।</span></p>
<p class="subhead">তিপুক্খলনযৰণ্ণনা</p>
<p class="bodytext">আঘাতাদীনং অকরণৰচনেন অদোসসিদ্ধি, তথা পাণাতিপাতফরুসৰাচাহি পটিৰিরতিৰচনেন। আনন্দাদীনং অকরণৰচনেন অলোভসিদ্ধি, তথা অব্রহ্মচরিযতো পটিৰিরতিৰচনেন। অদিন্নাদানাদীহি পন পটিৰিরতিৰচনেন উভযসিদ্ধি। ‘‘তযিদং ভিক্খৰে তথাগতো পজানাতী’’তিআদিনা অমোহসিদ্ধি। ইতি তীহি অকুসলমূলেহি গহিতেহি তপ্পটিপক্খতো, আঘাতাদিঅকরণৰচনেন চ তীণি কুসলমূলানি সিদ্ধানিযেৰ হোন্তি। তত্থ তীহি অকুসলমূলেহি <a name="P1.0266"></a> তিৰিধদুচ্চরিতসংকিলেসমলৰিসমাকুসলসঞ্ঞাৰিতক্কাসদ্ধম্মাদিৰসেন সব্বো অকুসলপক্খো ৰিত্থারেতব্বো। তথা তীহি কুসলমূলেহি তিৰিধসুচরিতৰোদানসমকুসলসঞ্ঞাৰিতক্কপঞ্ঞাসদ্ধম্মসমাধি- ৰিমোক্খমুখৰিমোক্খাদিৰসেন <a name="V1.0182"></a> সব্বো কুসলপক্খো ৰিভাৰেতব্বো। এত্থাপি চ সচ্চযোজনা ৰেদিতব্বা। কথং? লোভো সব্বানি ৰা কুসলাকুসলমূলানি সমুদযসচ্চং, তেহি পন নিব্বত্তা তেসং অধিট্ঠানগোচরভূতা উপাদানক্খন্ধা দুক্খসচ্চন্তিআদিনা নযেন সচ্চযোজনা ৰেদিতব্বাতি অযং <span class="bld">তিপুক্খলস্স নযস্স ভূমি।</span></p>
<p class="subhead">সীহৰিক্কীল়িতনযৰৰণ্ণনা</p>
<p class="bodytext">আঘাতানন্দনাদীনং অকরণৰচনেন সতিসিদ্ধি। সতিযা হি সাৰজ্জানৰজ্জে, তত্থ চ আদীনৰানিসংসে সল্লক্খেত্বা সাৰজ্জং পহায অনৰজ্জং <a name="M1.0206"></a> সমাদায ৰত্ততীতি। তথা মিচ্ছাজীৰা পটিৰিরতিৰচনেন ৰীরিযসিদ্ধি। ৰীরিযেন হি কামব্যাপাদৰিহিংসাৰিতক্কে ৰিনোদেতি, ৰীরিযসাধনঞ্চ আজীৰপারিসুদ্ধিসীলন্তি। পাণাতিপাতাদীহি পটিৰিরতিৰচনেন সতিসিদ্ধি। সতিযা হি সাৰজ্জানৰজ্জে, তত্থ চ আদীনৰানিসংসে সল্লক্খেত্বা সাৰজ্জং পহায অনৰজ্জং সমাদায ৰত্ততি। তথা হি সা ‘‘ৰিসযাভিমুখভাৰপচ্চুপট্ঠানা’’তি চ ৰুচ্চতি। ‘‘তযিদং ভিক্খৰে তথাগতো পজানাতী’’তিআদিনা সমাধিপঞ্ঞাসিদ্ধি। পঞ্ঞায হি যথাভূতাৰবোধো, সমাহিতো চ যথাভূতং পজানাতীতি। তথা ‘‘নিচ্চো ধুৰো’’তিআদিনা অনিচ্চে ‘‘নিচ্চ’’ন্তি ৰিপল্লাসো, ‘‘অরোগো পরং মরণা, একন্তসুখী অত্তা দিট্ঠধম্মনিব্বানপ্পত্তো’’তি চ এৰমাদীহি অসুখে ‘‘সুখ’’ন্তি ৰিপল্লাসো, ‘‘পঞ্চহি কামগুণেহি সমপ্পিতো’’তিআদিনা অসুভে ‘‘সুভ’’ন্তি ৰিপল্লাসো, সব্বেহেৰ চ দিট্ঠিদীপকপদেহি অনত্তনি ‘‘অত্তা’’তি ৰিপল্লাসোতি এৰমেত্থ চত্তারো ৰিপল্লাসা সিদ্ধা হোন্তি, তেসং পটিপক্খতো চত্তারি সতিপট্ঠানানি সিদ্ধানেৰ হোন্তি। তত্থ চতূহি ইন্দ্রিযেহি চত্তারো পুগ্গলা নিদ্দিসিতব্বা।</p>
<p class="bodytext">কথং? দুৰিধো হি তণ্হাচরিতো মুদিন্দ্রিযো চ তিক্খিন্দ্রিযো চাতি, তথা দিট্ঠিচরিতো। তেসু পঠমো অসুভে ‘‘সুভ’’ন্তি ৰিপল্লত্তদিট্ঠি সতিবলেন যথাভূতং কাযসভাৰং সল্লক্খেত্বা সম্মত্তনিযামং ওক্কমতি। দুতিযো অসুখে ‘‘সুখ’’ন্তি ৰিপল্লত্তদিট্ঠি ‘‘উপ্পন্নং কামৰিতক্কং নাধিৰাসেতী’’তিআদিনা <a name="P1.0267"></a> (ম॰ নি॰ ১.২৬; অ॰ নি॰ ৪.১৪; ৬.৫৮) ৰুত্তেন ৰীরিযসংৰরসঙ্খাতেন ৰীরিযবলেন তং ৰিপল্লাসং ৰিধমতি। ততিযো অনিচ্চে ‘‘নিচ্চ’’ন্তি অযাথাৰগাহী সমথবলেন সমাহিতভাৰতো সঙ্খারানং খণিকভাৰং যথাভূতং পটিৰিজ্ঝতি। চতুত্থো সন্ততিসমূহকিচ্চারম্মণঘনৰিচিত্তত্তা ফস্সাদিধম্মপুঞ্জমত্তে অনত্তনি ‘‘অত্তা’’তি <a name="V1.0183"></a> মিচ্ছাভিনিৰেসী চতুকোটিকসুঞ্ঞতামনসিকারেন তং মিচ্ছাভিনিৰেসং ৰিদ্ধংসেতি। চতূহি চেত্থ ৰিপল্লাসেহি চতুরাসৰোঘযোগকাযগন্থঅগতিতণ্হুপ্পাদুপাদানসত্তৰিঞ্ঞাণট্ঠিতিঅপরিঞ্ঞাদিৰসেন সব্বো অকুসলপক্খো নেতব্বো। তথা চতূহি সতিপট্ঠানেহি চতুব্বিধঝানৰিহারাধিট্ঠানসুখভাগিযধম্মঅপ্পমঞ্ঞাসম্মপ্পধানইদ্ধিপাদাদিৰসেন সব্বো ৰোদানপক্খো নেতব্বোতি অযং <span class="bld">সীহৰিক্কীল়িতস্স নযস্স ভূমি।</span> ইধাপি সুভসঞ্ঞাসুখসঞ্ঞাহি, চতূহিপি ৰা ৰিপল্লাসেহি সমুদযসচ্চং <a name="M1.0207"></a>, তেসং অধিট্ঠানারম্মণভূতা পঞ্চুপাদানক্খন্ধা দুক্খসচ্চন্তিআদিনা সচ্চযোজনা ৰেদিতব্বা।</p>
<p class="subhead">দিসালোচনঅঙ্কুসনযদ্বযৰণ্ণনা</p>
<p class="bodytext">ইতি তিণ্ণং অত্থনযানং সিদ্ধিযা ৰোহারনযদ্বযম্পি সিদ্ধমেৰ হোতি। তথা হি অত্থনযদিসাভূতধম্মানং সমালোচনং <span class="bld">দিসালোচনং,</span> তেসং সমানযনং <span class="bld">অঙ্কুসো</span>তি নিযুত্তা পঞ্চ নযা।</p>
<p class="centered">পঞ্চৰিধনযৰণ্ণনা নিট্ঠিতা।</p>
<p class="subhead">সাসনপট্ঠানৰণ্ণনা</p>
<p class="bodytext">ইদং সুত্তং সোল়সৰিধে সুত্তন্তপট্ঠানে সংকিলেসৰাসনাসেক্খভাগিযং, সংকিলেসনিব্বেধাসেক্খভাগিযমেৰ ৰা। অট্ঠৰীসতিৰিধে পন সুত্তন্তপট্ঠানে লোকিযলোকুত্তরং সত্তধম্মাধিট্ঠানং ঞাণঞেয্যদস্সনভাৰনং সকৰচনপরৰচনং ৰিস্সজ্জনীযাৰিস্সজ্জনীযং কুসলাকুসলং অনুঞ্ঞাতপটিক্খিত্তঞ্চাতি ৰেদিতব্বং।</p>
<p class="centered">পকরণনযৰণ্ণনা নিট্ঠিতা।</p>
<p class="centered">ব্রহ্মজালসুত্তৰণ্ণনা নিট্ঠিতা।</p></div>
<p class="chapter">২. সামঞ্ঞফলসুত্তৰণ্ণনা</p>
<div class="chaptxt">
<p class="subhead">রাজামচ্চকথাৰণ্ণনা</p>
<p class="bodytext"><a name="para150"></a><span class="paranum">১৫০</span>. <span class="bld">রাজগহে</span>তি <a name="V1.0184"></a> <a name="M1.0208"></a> <a name="P1.0268"></a> এত্থ দুগ্গজনপদট্ঠানৰিসেসসম্পদাদিযোগতো পধানভাৰেন রাজূহি গহিতন্তি <span class="bld">রাজগহ</span>ন্তি আহ <span class="bld">‘‘মন্ধাতু…পে॰…</span> ৰুচ্চতী’’তি। তত্থ মহাগোৰিন্দেন মহাসত্তেন পরিগ্গহিতং রেণুআদীহি রাজূহি পরিগ্গহিতমেৰ হোতীতি মহাগোৰিন্দগ্গহণং। <span class="bld">মহাগোৰিন্দো</span>তি মহানুভাৰো একো পুরাতনো রাজাতি কেচি। <span class="bld">পরিগ্গহিতত্তা</span>তি রাজধানীভাৰেন পরিগ্গহিতত্তা। <span class="bld">পকারে</span>তি নগরমাপনেন রঞ্ঞা কারিতসব্বগেহত্তা <span class="bld">রাজগহং,</span> গিজ্ঝকূটাদীহি পরিক্খিত্তত্তা পব্বতরাজেহি পরিক্খিত্তগেহসদিসন্তিপি <span class="bld">রাজগহং,</span> সম্পন্নভৰনতায রাজমানং গেহন্তি পি <span class="bld">রাজগহং,</span> সংৰিহিতারক্খতায অনত্থাৰহভাৰেন উপগতানং পটিরাজূনং গহং গেহভূতন্তিপি <span class="bld">রাজগহং,</span> রাজূহি দিস্বা সম্মা পতিট্ঠাপিতত্তা তেসং গহং গেহভূতন্তিপি <span class="bld">রাজগহং,</span> আরামরামণেয্যকাদীহি রাজতে, নিৰাসসুখতাদিনা সত্তেহি মমত্তৰসেন গয্হতি, পরিগ্গয্হতীতি ৰা <span class="bld">রাজগহ</span>ন্তি এদিসে পকারে সো পদেসো ঠানৰিসেসভাৰেন উল়ারসত্তপরিভোগোতি আহ <span class="bld">‘‘তং পনেত’’</span>ন্তিআদি। <span class="bld">তেস</span>ন্তি যক্খানং। <span class="bld">ৰসনৰন</span>ন্তি আপানভূমিভূতং উপৰনং।</p>
<p class="bodytext"><span class="bld">অৰিসেসেনা</span>তি ‘‘পাতিমোক্খসংৰরসংৰুতো ৰিহরতি’’ (ম॰ নি॰ ১.৬৯; ৩.৭৫; ৰিভ॰ ৫০৮), ‘‘পঠমং ঝানং উপসম্পজ্জ ৰিহরতি, (দী॰ নি॰ ১.২২৬; সং॰ নি॰ ২.১৫২; অ॰ নি॰ ৪.১২৩; পারা॰ ১১) ‘‘মেত্তাসহগতেন চেতসা একং দিসং ফরিত্বা ৰিহরতি’’, (দী॰ নি॰ ১.৫৫৬; ৩.৩০৮; ম॰ নি॰ ১.৭৭, ৪৫৯, ৫০৯; ২.৩০৯, ৩১৫, ৪৫১, ৪৭১; ৩.২৩০; ৰিভ॰ ৬৪২) ‘‘সব্বনিমিত্তানং <a name="P1.0269"></a> অমনসিকারা অনিমিত্তং চেতোসমাধিং সমাপজ্জিত্বা ৰিহরতী’’তিআদীসু (ম॰ নি॰ ১.৪৫৯) ৰিয সদ্দন্তরসন্নিধানসিদ্ধেন ৰিসেসপরামসনেন ৰিনা। ইরিযায কাযিককিরিযায পৰত্তনূপাযভাৰতো <a name="V1.0185"></a> পথোতি <span class="bld">ইরিযাপথো।</span> ঠানাদীনঞ্হি গতিনিৰত্তি আদিঅৰত্থাহি ৰিনা ন কঞ্চি কাযিককিরিযং পৰত্তেতুং সক্কা। ৰিহরতি পৰত্ততি এতেন, ৰিহরণঞ্চাতি ৰিহারো, দিব্বভাৰাৰহো ৰিহারো <span class="bld">দিব্বৰিহারো,</span> মহগ্গতজ্ঝানানি। <span class="bld">নেত্তিযং</span> পন ‘‘চতস্সো আরুপ্পসমাপত্তিযো আনেঞ্জা ৰিহারা’’তি ৰুত্তং <a name="M1.0209"></a>। তং তাসং মেত্তাঝানাদীনং ব্রহ্মৰিহারতা ৰিয ভাৰনাৰিসেসভাৰং সন্ধায ৰুত্তং। <span class="bld">অট্ঠকথাসু</span> পন দিব্বভাৰাৰহসামঞ্ঞতো তাপি ‘‘দিব্বৰিহারা’’ ত্বেৰ ৰুত্তা। হিতূপসংহারাদিৰসেন পৰত্তিযা ব্রহ্মভূতা সেট্ঠভূতা ৰিহারাতি <span class="bld">ব্রহ্মৰিহারা,</span> মেত্তাঝানাদিকা। অনঞ্ঞসাধারণত্তা অরিযানং ৰিহারাতি <span class="bld">অরিযৰিহারা,</span> চতস্সোপি ফলসমাপত্তিযো। <span class="bld">সমঙ্গীপরিদীপন</span>ন্তি সমঙ্গিভাৰপরিদীপনং। <span class="bld">ইরিযাপথসমাযোগপরিদীপনং</span> ইতরৰিহারসমাযোগপরিদীপনস্স ৰিসেসৰচনস্স অভাৰতো, ইরিযাপথসমাযোগপরিদীপনস্স চ অত্থসিদ্ধত্তা। <span class="bld">ৰিহরতী</span>তি এত্থ <span class="bld">ৰি</span>-সদ্দো ৰিচ্ছেদত্থজোতনো, <span class="bld">হরতী</span>তি নেতি, পৰত্তেতীতি অত্থো। তত্থ কস্স কেন ৰিচ্ছিন্দনং, কথং কস্স পৰত্তনন্তি অন্তোলীনং চোদনং সন্ধাযাহ <span class="bld">‘‘সো হী’’</span>তিআদি।</p>
<p class="bodytext">গোচরগামদস্সনত্থং ‘‘রাজগহে’’তি ৰত্বা বুদ্ধানং অনুরূপনিৰাসনট্ঠানদস্সনত্থং ‘‘অম্বৰনে’’তি ৰুত্তন্তি আহ <span class="bld">‘‘ইদমস্সা’’</span>তিআদি। <span class="bld">এত</span>ন্তি এতং ‘‘রাজগহে’’তি <span class="bld">ভুম্মৰচনং সমীপত্থে</span> ‘‘গঙ্গায গাৰো চরন্তি, কূপে গগ্গকুল’’ন্তি চ যথা। কুমারেন <a name="P1.0270"></a> ভতোতি কুমারভতো, সো এৰ <span class="bld">কোমারভচ্চো</span> যথা ভিসগ্গমেৰ ভেসজ্জং। <span class="bld">দোসাভিসন্ন</span>ন্তি ৰাতপিত্তাদিৰসেন উস্সন্নদোসং। <span class="bld">ৰিরেচেত্বা</span>তি দোসপকোপতো ৰিৰেচেত্বা।</p>
<p class="bodytext"><span class="bld">অড্ঢতেল়সহী</span>তি অড্ঢেন তেরসহি অড্ঢতেরসহি ভিক্খুসতেহি। তানি পন পঞ্ঞাসায ঊনানি তেরসভিক্খুসতানি হোন্তীতি আহ <span class="bld">‘‘অড্ঢসতেনা’’</span>তিআদি।</p>
<p class="bodytext"><span class="bld">রাজতী</span>তি দিব্বতি, সোভতীতি অত্থো। <span class="bld">রঞ্জেতী</span>তি রমেতি। <span class="bld">রঞ্ঞো</span>তি পিতু বিম্বিসাররঞ্ঞো। সাসনট্ঠেন হিংসনট্ঠেন <span class="bld">সত্তু।</span></p>
<p class="bodytext"><span class="bld">ভারিযে</span>তি গরুকে অঞ্ঞেসং অসক্কুণেয্যে ৰা। <span class="bld">সুৰণ্ণসত্থকেনা</span>তি সুৰণ্ণমযেন সত্থকেন। অযোমযঞ্হি রঞ্ঞো সরীরং উপনেতুং অযুত্তন্তি ৰদতি। <span class="bld">সুৰণ্ণসত্থকেনা</span>তি ৰা সুৰণ্ণপরিক্খতেন সত্থকেন <span class="bld">বাহুং ফালাপেত্বা</span>তি সিরাৰেধৰসেন বাহুং ফলাপেত্বা <span class="bld">উদকেন সম্ভিন্দিত্বা পাযেসি</span> কেৰলস্স লোহিতস্স গব্ভিনিত্থিযা দুজ্জীরভাৰতো। <span class="bld">ধুরা</span>তি ধুরভূতা, গণস্স <a name="V1.0186"></a>, ধোরয্হাতি অত্থো। <span class="bld">ধুরং নীহরামী</span>তি গণধুরং গণবন্ধিযং নিব্বত্তেমি। <span class="bld">‘‘পুব্বে খো’’</span>তিআদি খন্ধকপাল়ি এৰ।</p>
<p class="bodytext"><span class="bld">পোত্থনিয</span>ন্তি <a name="M1.0210"></a> ছুরিকং, যং ‘‘নখর’’ন্তিপি [পোথনিকন্তি ছুরিকং, যং খরন্তিপি (সারত্থ॰ টী॰ ৩.৩৩৯) পোথনিকন্তি ছুরিকং, খরন্তিপি (ৰি॰ ৰি॰ টী॰ ২.চূল়ৰগ্গৰণ্ণনা ৩৩৯)] ৰুচ্চতি। <span class="bld">দিৰা দিৰস্সা</span>তি দিৰস্সপি দিৰা, মজ্ঝন্হিকৰেলাযন্তি অত্থো।</p>
<p class="bodytext"><span class="bld">তস্সা সরীরং লেহিত্বা যাপেতি</span> অত্তূপক্কমেন মরণং ন যুত্তন্তি। ন হি অরিযসাৰকা অত্তানং ৰিনিপাতেন্তীতি। <span class="bld">মগ্গফলসুখেনা</span>তি মগ্গফলসুখাৰহেন সোতাপত্তিমগ্গফলসুখূপসঞ্হিতেন <span class="bld">চঙ্কমেন যাপেতি।</span> <span class="bld">চেতিযঙ্গণে</span>তি গন্ধপুপ্ফাদীহি পূজনট্ঠানভূতে চেতিযঙ্গণে <a name="P1.0271"></a>। <span class="bld">নিসজ্জনত্থাযা</span>তি ভিক্খুসঙ্ঘনিসীদনত্থায। <span class="bld">চাতুমহারাজিকদেৰলোকে…পে॰… যক্খো হুত্বা নিব্বত্তি</span> তত্থ বহুলং নিব্বত্তপুব্বতায চিরপরিচিতনিকন্তিৰসেন।</p>
<p class="bodytext"><span class="bld">খোভেত্বা</span>তি পুত্তসিনেহস্স বলৰভাৰতো, সহজাতপীতিৰেগস্স চ সৰিপ্ফারতায তংসমুট্ঠানরূপধম্মেহি ফরণৰসেন সকলসরীরং আলোল়েত্বা। তেনাহ <span class="bld">‘‘অট্ঠিমিঞ্জং আহচ্চ অট্ঠাসী’’</span>তি। <span class="bld">পিতুগুণ</span>ন্তি পিতু অত্তনি সিনেহগুণং। <span class="bld">মুঞ্চাপেত্বা</span>তি এত্থ <span class="bld">ইতি</span>-সদ্দো পকারত্থো, তেন ‘‘অভিমারকপুরিসপেসনাদিপ্পকারেনা’’তি ৰুত্তে এৰ পকারে পচ্চামসতি। <span class="bld">ৰিত্থারকথানযো</span>তি অজাতসত্তুপসাদনাদিৰসেন ৰিত্থারতো ৰত্তব্বায কথায নযমত্তং। কস্মা পনেত্থ ৰিত্থারনযা কথা ন ৰুত্তাতি আহ <span class="bld">‘‘আগতত্তা পন সব্বং ন ৰুত্ত’’</span>ন্তি।</p>
<p class="bodytext"><span class="bld">কোসলরঞ্ঞো</span>তি মহাকোসলরঞ্ঞো। <span class="bld">পণ্ডিতাধিৰচন</span>ন্তি পণ্ডিতৰেৰচনং। <span class="bld">ৰিদন্তী</span>তি জানন্তি। <span class="bld">ৰেদেন</span> ঞাণেন করণভূতেন <span class="bld">ঈহতি</span> পৰত্ততীতি <span class="bld">ৰেদেহি। </span></p>
<p class="bodytext"><span class="bld">এত্থাতি</span> এতস্মিং দিৰসে। <span class="bld">অনসনেন ৰা</span>তি <span class="bld">ৰা</span>-সদ্দো অনিযমত্থো, তেন একচ্চমনোদুচ্চরিতদুস্সীল্যাদীনি সঙ্গণ্হাতি। তথা হি গোপালকূপোসথো অভিজ্ঝাসহগতচিত্তস্স ৰসেন ৰুত্তো, নিগণ্ঠুপোসথো মোসৰজ্জাদিৰসেন। যথাহ ‘‘সো তেন অভিজ্ঝাসহগতেন চেতসা দিৰসং অতিনামেতী’’তি (অ॰ নি॰ ১.৭১), ‘‘ইতি যস্মিং সমযে সচ্চে সমাদপেতব্বা, মুসাৰাদে তস্মিং সমযে সমাদপেন্তী’’তি (অ॰ নি॰ ১.৭১) চ আদি। <span class="bld">এত্থা</span>তি উপোসথসদ্দে। <span class="bld">অত্থুদ্ধারো</span>তি ৰত্তব্বঅত্থানং উদ্ধারণং।</p>
<p class="bodytext">ননু <a name="V1.0187"></a> <a name="M1.0211"></a> চ অত্থমত্তং পতি <a name="P1.0272"></a> সদ্দা অভিনিৰিসন্তীতি ন একেন সদ্দেন অনেকে অত্থা অভিধীযন্তীতি? সচ্চমেতং সদ্দৰিসেসে অপেক্খিতে, তেসং পন অত্থানং উপোসথসদ্দৰচনীযতা সামঞ্ঞং উপাদায ৰুচ্চমানো অযং ৰিচারো উপোসথসদ্দস্স অত্থুদ্ধারোতি ৰুত্তো। হেট্ঠা ‘‘এৰং মে সুত’’ন্তিআদীসু আগতে অত্থুদ্ধারেপি এসেৰ নযো। কামঞ্চ পাতিমোক্খুদ্দেসাদিৰিসযোপি উপোসথসদ্দো সামঞ্ঞরূপো এৰ ৰিসেসসদ্দস্স অৰাচকভাৰতো, তাদিসং পন সামঞ্ঞং অনাদিযিত্বা অযমত্থো ৰুত্তোতি ৰেদিতব্বং। সীলসুদ্ধিৰসেন উপেতেহি সমগ্গেহি ৰসীযতি অনুট্ঠীযতীতি <span class="bld">উপোসথো,</span> পাতিমোক্খুদ্দেসো। সমাদানৰসেন অধিট্ঠানৰসেন ৰা উপেচ্চ অরিযৰাসাদিঅত্থং ৰসিতব্বতো <span class="bld">উপোসথো,</span> সীলং। অনসনাদিৰসেন উপেচ্চ ৰসিতব্বতো অনুৰসিতব্বতো <span class="bld">উপোসথো। উপৰাসো</span>তি সমাদানং। উপোসথকুলভূততায নৰমহত্থিনিকাযপরিযাপন্নে হত্থিনাগে কিঞ্চি কিরিযং অনপেক্খিত্বা রূল়্হিৰসেন সমঞ্ঞামত্তং উপোসথোতি আহ <span class="bld">‘‘উপোসথো নাগরাজাতিআদীসু পঞ্ঞত্তী’’</span>তি। দিৰসে পন উপোসথসদ্দপ্পৰত্তি অট্ঠকথাযং ৰুত্তা এৰ। <span class="bld">সুদ্ধস্স ৰে সদা ফগ্গূ</span>তি এত্থ পন <span class="bld">সুদ্ধস্সা</span>তি সব্বসো কিলেসমলাভাৰেন সুদ্ধস্স। <span class="bld">ৰে</span>তি নিপাতমত্তং। <span class="bld">ৰে</span>তি ৰা ব্যত্তন্তি অত্থো। <span class="bld">সদা ফগ্গূ</span>তি নিচ্চকালম্পি ফগ্গুণনক্খত্তমেৰ। যস্স হি ফগ্গুণমাসে উত্তরফগ্গুণদিৰসে তিত্থন্হানং করোন্তস্স সংৰচ্ছরিকপাপপৰাহনং হোতীতি লদ্ধি, তং ততো ৰিৰেচেতুং ইদং ভগৰতা ৰুত্তং। <span class="bld">সুদ্ধস্সুপোসথো সদা</span>তি যথাৰুত্তসুদ্ধিযা সুদ্ধস্স উপোসথঙ্গানি ৰতসমাদানানি চ অসমাদিযতোপি নিচ্চং উপোসথো, উপোসথৰাসো এৰাতি অত্থো। পঞ্চদসন্নং তিথীনং পূরণৰসেন <span class="bld">পন্নরসো।</span></p>
<p class="bodytext">বহুসো <a name="P1.0273"></a>, অতিসযতো ৰা কুমুদানি এত্থ সন্তীতি কুমুদৰতী, তিস্সং <span class="bld">কুমুদৰতিযা।</span> চতুন্নং মাসানং পারিপূরিভূতাতি <span class="bld">চাতুমাসী।</span> সা এৰ পাল়িযং চাতুমাসিনীতি ৰুত্তাতি আহ <span class="bld">‘‘ইধ পন চাতুমাসিনীতি ৰুচ্চতী’’</span>তি। তদা কত্তিকমাসস্স পুণ্ণতায <span class="bld">মাসপুণ্ণতা।</span> ৰস্সানস্স উতুনো পুণ্ণতায <span class="bld">উতুপুণ্ণতা।</span> কত্তিকমাসলক্খিতস্স সংৰচ্ছরস্স পুণ্ণতায <span class="bld">সংৰচ্ছরপুণ্ণতা। ‘‘মা’’ ইতি চন্দো ৰুচ্চতি</span> তস্স গতিযা দিৰসস্স মিনিতব্বতো। <span class="bld">এত্থ পুণ্ণো</span>তি এতিস্সা রত্তিযা সব্বকলাপারিপূরিযা পুণ্ণো। তদা হি চন্দো সব্বসো পরিপুণ্ণো হুত্বা দিস্সতি। এত্থ চ ‘‘তদহুপোসথে <a name="M1.0212"></a> পন্নরসে’’তি পদানি দিৰসৰসেন ৰুত্তানি, ‘‘কোমুদিযা’’তিআদীনি রত্তিৰসেন।</p>
<p class="bodytext"><span class="bld">রাজামচ্চপরিৰুতো</span>তি রাজকুলসমুদাগতেহি অমচ্চেহি পরিৰুতো। অথ ৰা অনুযুত্তকরাজূহি <a name="V1.0188"></a> চেৰ অমচ্চেহি চ পরিৰুতো। <span class="bld">চতুরুপক্কিলেসা</span>তি অব্ভা মহিকা ধূমরজো রাহূতি ইমেহি চতূহি উপক্কিলেসেহি। <span class="bld">সন্নিট্ঠানং কতং</span> অট্ঠকথাযং।</p>
<p class="bodytext"><span class="bld">পীতিৰচন</span>ন্তি পীতিসমুট্ঠানং ৰচনং। যঞ্হি ৰচনং পটিগ্গাহকনিরপেক্খং কেৰলং উল়ারায পীতিযা ৰসেন সরসতো সহসাৰ মুখতো নিচ্ছরতি, তং ইধ ‘‘উদান’’ন্তি অধিপ্পেতং। তেনাহ <span class="bld">‘‘যং পীতিৰচনং হদযং গহেতুং ন সক্কোতী’’</span>তিআদি।</p>
<p class="bodytext">দোসেহি ইতা গতা অপগতাতি <span class="bld">দোসিনা</span> ত-কারস্স ন-কারং কত্বা যথা ‘‘কিলেসে জিতো ৰিজিতাৰীতি জিনো’’তি। <span class="bld">অনীয</span>-সদ্দো কত্তুঅত্থে ৰেদিতব্বোতি আহ <span class="bld">‘‘মনং রমযতী’’তি ‘‘রমণীযা’’</span>তি যথা ‘‘নিয্যানিকা ধম্মা’’তি। জুণ্হৰসেন রত্তিযা সুরূপতাতি আহ <span class="bld">‘‘ৰুত্তদোসৰিমুত্তাযা’’</span>তিআদি। তত্থ <a name="P1.0274"></a> অব্ভাদযো ৰুত্তদোসা, তব্বিগমেনেৰ চস্সা <span class="bld">দস্সনীযতা,</span> তেন, উতুসম্পত্তিযা চ <span class="bld">পাসাদিকতা</span> ৰেদিতব্বা। <span class="bld">লক্খণং ভৰিতুং যুত্তা</span>তি এতিস্সা রত্তিযা যুত্তো দিৰসো মাসো উতু সংৰচ্ছরোতি এৰং দিৰসমাসউতুসংৰচ্ছরানং সল্লক্খণং ভৰিতুং যুত্তা <span class="bld">লক্খঞ্ঞা,</span> লক্খণীযাতি অত্থো।</p>
<p class="bodytext">‘‘যং নো পযিরুপাসতো চিত্তং পসীদেয্যা’’তি ৰুত্তত্তা ‘‘সমণং ৰা ব্রাহ্মণং ৰা’’তি এত্থ পরমত্থসমণো চ পরমত্থব্রাহ্মণো চ অধিপ্পেতো, ন পব্বজ্জামত্তসমণো, ন জাতিমত্তব্রাহ্মণো চাতি আহ <span class="bld">‘‘সমিতপাপতায সমণং। বাহিতপাপতায ব্রাহ্মণ’’</span>ন্তি। বহুৰচনে ৰত্তব্বে একৰচনং, একৰচনে ৰা ৰত্তব্বে বহুৰচনং <span class="bld">ৰচনব্যতযো।</span> অট্ঠকথাযং পন একৰচনৰসেনেৰ ব্যতযো দস্সিতো। অত্তনি, গরুট্ঠানিযে চ একস্মিম্পি বহুৰচনপ্পযোগো নিরূল়্হোতি। <span class="bld">সব্বেনপী</span>তি ‘‘রমণীযা ৰতা’’তিআদিনা সব্বেন ৰচনেন। <span class="bld">ওভাসনিমিত্তকম্ম</span>ন্তি ওভাসভূতনিমিত্তকম্মং পরিব্যত্তং নিমিত্তকরণন্তি অত্থো। <span class="bld">দেৰদত্তো চা</span>তি। <span class="bld">চ</span>-সদ্দো অত্তূপনযনে, তেন যথা রাজা অজাতসত্তু অত্তনো পিতু অরিযসাৰকস্স সত্থুউপট্ঠাকস্স ঘাতনেন মহাপরাধো <a name="M1.0213"></a>, এৰং ভগৰতো মহাঅনত্থকরস্স দেৰদত্তস্স অৰস্সযভাৰেন পীতি ইমমত্থং উপনেতি। <span class="bld">তস্স পিট্ঠিছাযাযা</span>তি তস্স জীৰকস্স পিট্ঠিঅপস্সযেন, তং পমুখং কত্বা তং অপস্সাযাতি অত্থো। <span class="bld">ৰিক্খেপপচ্ছেদনত্থ</span>ন্তি ভাৰিনিযা অত্তনো কথায উপ্পজ্জনকৰিক্খেপনস্স পচ্ছিন্দনত্থং, অনুপ্পত্তিঅত্থন্তি অধিপ্পাযো। তেনাহ <span class="bld">‘‘তস্সং হী’’</span>তিআদি।</p>
<p class="bodytext"><a name="para151"></a><span class="paranum">১৫১</span>. <span class="bld">‘‘সো কিরা’’</span>তিআদি পোরাণট্ঠকথায আগতনযো। এসেৰ নযো পরতো মক্খলিপদনিব্বচনেপি <a name="V1.0189"></a>। <span class="bld">উপসঙ্কমন্তী</span>তি উপগতা। <span class="bld">তদেৰ পব্বজ্জং অগ্গহেসী</span>তি তদেৰ নগ্গরূপং পব্বজ্জং কত্বা গণ্হি।</p>
<p class="bodytext"><span class="bld">পব্বজিতসমূহসঙ্খাতো</span> <a name="P1.0275"></a> <span class="bld">সঙ্ঘো</span>তি পব্বজিতসমূহতামত্তেন সঙ্ঘো, ন নিয্যানিকদিট্ঠিসুৰিসুদ্ধসীলসামঞ্ঞৰসেন সংহতত্তাতি অধিপ্পাযো। <span class="bld">অস্স অত্থী</span>তি অস্স সত্থুপটিঞ্ঞস্স পরিৰারভূতো অত্থি। <span class="bld">স্বেৰা</span>তি পব্বজিতসমূহসঙ্খাতোৰ। কেচি পন ‘‘পব্বজিতসমূহৰসেন <span class="bld">সঙ্ঘী,</span> গহট্ঠসমূহৰসেন <span class="bld">গণী’’</span>তি ৰদন্তি, তং তেসং মতিমত্তং গণে এৰ লোকে সঙ্ঘ-সদ্দস্স নিরূল়্হত্তা। <span class="bld">আচারসিক্খাপনৰসেনা</span>তি অচেলক ৰতচরিযাদিআচারসিক্খাপনৰসেন। <span class="bld">পাকটো</span>তি সঙ্ঘীআদিভাৰেন পকাসিতো। ‘‘অপ্পিচ্ছো’’তি ৰত্বা তত্থ লব্ভমানং অপ্পিচ্ছত্তং দস্সেতুং <span class="bld">‘‘অপ্পিচ্ছতায ৰত্থম্পি ন নিৰাসেতী’’</span>তি ৰুত্তং। ন হি তস্মিং সাসনিকে ৰিয সন্তগুণনিগূহণলক্খণা অপ্পিচ্ছতা লব্ভতীতি। <span class="bld">যসো</span>তি কিত্তিসদ্দো। ‘‘তরন্তি এতেন সংসারোঘ’’ন্তি এৰং সম্মতত্তা <span class="bld">তিত্থং</span> ৰুচ্চতি লদ্ধীতি আহ <span class="bld">‘‘তিত্থকরোতি লদ্ধিকরো’’</span>তি। <span class="bld">সাধুসম্মতো</span>তি ‘‘সাধূ’’তি সম্মতো, ন সাধূহি সম্মতোতি আহ <span class="bld">‘‘অযং সাধূ’’</span>তিআদি। ‘‘ইমানি মে ৰতসমাদানানি এত্তকং কালং সুচিণানী’’তি <span class="bld">পব্বজিততো পট্ঠায অতিক্কন্তা বহূ রত্তিযো জানাতী</span>তি <span class="bld">রত্তঞ্ঞূ।</span> তা পনস্স রত্তিযো চিরকালভূতাতি কত্বা <span class="bld">চিরং পব্বজিতস্স অস্সাতি চিরপব্বজিতো।</span> তত্থ চিরপব্বজিততাগহণেন বুদ্ধিসীলতং দস্সেতি, রত্তঞ্ঞুতাগহণেন তত্থ সম্পজানতং। <span class="bld">অদ্ধান</span>ন্তি দীঘকালং। কিত্তকো পন সোতি আহ <span class="bld">‘‘দ্বে তযো রাজপরিৰট্টে’’</span>তি, দ্বিন্নং তিণ্ণং রাজূনং রজ্জং অনুসাসনপটিপাটিযোতি অত্থো। <span class="bld">‘‘অদ্ধগতো’’</span>তি ৰত্বা কতং ৰযোগহণং ওসানৰযাপেক্খন্তি আহ <span class="bld">‘‘পচ্ছিমৰযং অনুপ্পত্তো’’</span>তি। <span class="bld">উভয</span>ন্তি ‘‘অদ্ধগতো, ৰযোঅনুপ্পত্তো’’তি পদদ্বযং।</p>
<p class="bodytext">পুব্বে <a name="M1.0214"></a> <a name="P1.0276"></a> পিতরা সদ্ধিং সত্থু সন্তিকং গন্ত্বা দেসনায সুতপুব্বতং সন্ধাযাহ <span class="bld">‘‘ঝানাভিঞ্ঞাদি…পে॰… সোতুকামো’’</span>তি। <span class="bld">দস্সনেনা</span>তি ন দস্সনমত্তং, দিস্বা পন তেন সদ্ধিং আলাপসল্লাপং কত্বা ততো অকিরিযৰাদং সুত্বা তেসং অনত্তমনো অহোসি। <span class="bld">গুণকথাযা</span>তি অভূতগুণকথায। তেনাহ <span class="bld">‘‘সুট্ঠুতরং অনত্তমনো হুত্বা’’</span>তি। যদি অনত্তমনো, কস্মা তুণ্হী অহোসীতি আহ <span class="bld">‘‘অনত্তমনো সমানোপী’’</span>তিআদি।</p>
<p class="bodytext"><a name="para152"></a><span class="paranum">১৫২</span>. <span class="bld">গোসালাযা</span>তি এৰং নামকে গামে। ৰস্সানকালে গুন্নং তিট্ঠনসালাতি একে।</p>
<p class="bodytext"><a name="para153"></a><span class="paranum">১৫৩</span>. <span class="bld">পটিকিট্ঠতর</span>ন্তি <a name="V1.0190"></a> নিহীনতরং। <span class="bld">তন্তাৰুতানী</span>তি তন্তে পসারেত্বা ৰীতানি। <span class="bld">‘‘সীতে সীতো’’</span>তিআদিনা ছহাকারেহি তস্স নিহীনস্স নিহীনতরতং দস্সেতি।</p>
<p class="bodytext"><a name="para154"></a><span class="paranum">১৫৪</span>. <span class="bld">ৰচ্চং কত্বাপী</span>তি <span class="bld">পি</span>-সদ্দেন ভোজনং ভুঞ্জিত্বাপি কেনচি অসুচিনা মক্খিতো পীতি ইমমত্থং সম্পিণ্ডেতি। <span class="bld">ৰালিকথূপং কত্বা</span>তি ৰত্তৰসেন ৰালিকায থূপং কত্বা।</p>
<p class="bodytext"><a name="para156"></a><span class="paranum">১৫৬</span>. <span class="bld">পলিবুদ্ধনকিলেসো</span>তি সংসারে পলিবুদ্ধনকিচ্চো রাগাদিকিলেসো খেত্তৰত্থুপুত্তদারাদিৰিসযো।</p>
<p class="subhead">কোমারভচ্চজীৰককথাৰণ্ণনা</p>
<p class="bodytext"><a name="para157"></a><span class="paranum">১৫৭</span>. ন যথাধিপ্পাযং ৰত্ততীতি কত্বা ৰুত্তং <span class="bld">‘‘অনত্থো ৰত মে’’</span>তি। জীৰকস্স তুণ্হীভাৰো মম অধিপ্পাযস্স মদ্দনসদিসো, তস্মা তং পুচ্ছিত্বা কথাপনেন মম অধিপ্পাযো পূরেতব্বোতি অযমেত্থ রঞ্ঞো অজ্ঝাসযোতি দস্সেন্তো <span class="bld">‘‘হত্থিম্হি নু খো পনা’’</span>তিআদিমাহ। <span class="bld">কিং তুণ্হী</span>তি কিং কারণা তুণ্হী, কিং তং কারণং, যেন তুৰং তুণ্হীতি ৰুত্তং হোতি। তেনাহ <span class="bld">‘‘কেন কারণেন তুণ্হী’’</span>তি।</p>
<p class="bodytext">কামং সব্বাপি তথাগতস্স পটিপত্তি অনঞ্ঞসাধারণা অচ্ছরিযঅব্ভুতরূপা চ, তথাপি গব্ভোক্কন্তি- <a name="P1.0277"></a> অভিজাতিঅভিনিক্খমনঅভিসম্বোধিধম্মচক্কপ্পৰত্তন- যমকপাটিহারিযদেৰোরোহণানি সদেৰকে লোকে অতিৰিয <a name="M1.0215"></a> সুপাকটানি, ন সক্কা কেনচি পটিবাহিতুন্তি তানিযেৰেত্থ উদ্ধটানি। <span class="bld">ইত্থম্ভূতাখ্যানত্থে</span>তি ইত্থং এৰং পকারো ভূতো জাতোতি এৰং কথনত্থে। <span class="bld">উপযোগৰচন</span>ন্তি। ‘‘অব্ভুগ্গতো’’তি এত্থ অভীতি উপসগ্গো ইত্থম্ভূতাখ্যানত্থজোতকো, তেন যোগতো ‘‘তং খো পন ভগৰন্ত’’ন্তি ইদং সামিঅত্থে উপযোগৰচনং, তেনাহ <span class="bld">‘‘তস্স খো পন ভগৰতোতি অত্থো’’</span>তি। <span class="bld">কল্যাণগুণসমন্নাগতো</span>তি কল্যাণেহি গুণেহি যুত্তো, তং নিস্সিতো তব্বিসযতাযাতি অধিপ্পাযো। <span class="bld">সেট্ঠো</span>তি এত্থাপি এসেৰ নযো। কিত্তেতব্বতো কিত্তি, সা এৰ সদ্দনীযতো <span class="bld">সদ্দো</span>তি আহ <span class="bld">‘‘কিত্তিসদ্দোতি কিত্তিযেৰা’’</span>তি। অভিত্থৰনৰসেন পৰত্তো সদ্দো <span class="bld">থুতিঘোসো।</span> অনঞ্ঞসাধারণগুণে আরব্ভ পৰত্তত্তা সদেৰকং লোকং <span class="bld">অজ্ঝোত্থরিত্বা</span> অভিভৰিত্বা <span class="bld">উগ্গতো।</span></p>
<p class="bodytext"><span class="bld">সো ভগৰা</span>তি যো সো সমতিং সপারমিযো পূরেত্বা সব্বকিলেসে ভঞ্জিত্বা অনুত্তরং সম্মাসম্বোধিং <a name="V1.0191"></a> অভিসম্বুদ্ধো দেৰানং অতিদেৰো সক্কানং অতিসক্কো ব্রহ্মানং অতিব্রহ্মা লোকনাথো ভাগ্যৰন্ততাদীহি কারণেহি সদেৰকে লোকে ‘‘ভগৰা’’তি সব্বত্থ পত্থটকিত্তিসদ্দো, সো ভগৰা। <span class="bld">‘‘ভগৰা’’</span>তি চ ইদং সত্থু নামকিত্তনং। তেনাহ আযস্মা ধম্মসেনাপতি ‘‘ভগৰাতি নেতং নামং মাতরা কত’’ন্তিআদি (মহানি॰ ৮৪)। পরতো পন <span class="bld">ভগৰা</span>তি গুণকিত্তনং।</p>
<p class="bodytext">যথা কম্মট্ঠানিকেন ‘‘অরহ’’ন্তিআদীসু নৰট্ঠানেসু পচ্চেকং ইতি-সদ্দং যোজেত্বা বুদ্ধগুণা অনুস্সরীযন্তি, এৰং বুদ্ধগুণসঙ্কিত্তকেনাপীতি দস্সেন্তো <span class="bld">‘‘ইতিপি অরহং, ইতিপি সম্মাসম্বুদ্ধো…পে॰… ইতিপি ভগৰা’’</span>তি আহ। ‘‘ইতিপেতং <a name="P1.0278"></a> অভূতং, ইতিপেতং অতচ্ছ’’ন্তিআদীসু (দী॰ নি॰ ১.৫) ৰিয ইধ <span class="bld">ইতি</span>-সদ্দো আসন্নপচ্চক্খকরণত্থো, <span class="bld">পি</span>-সদ্দো সম্পিণ্ডনত্থো, তেন চ তেসং গুণানং বহুভাৰো দীপিতো। তানি চ সঙ্কিত্তেন্তেন ৰিঞ্ঞুনা চিত্তস্স সম্মুখীভূতানেৰ কত্বা সঙ্কিত্তেতব্বানীতি দস্সেন্তো <span class="bld">‘‘ইমিনা চ ইমিনা চ কারণেনাতি ৰুত্তং হোতী’’</span>তি আহ। এৰঞ্হি নিরূপেত্বা কিত্তেন্তে যস্স সঙ্কিত্তেতি, তস্স ভগৰতি অতিৰিয অভিপ্পসাদো হোতি। <span class="bld">আরকত্তা</span>তি সুৰিদূরত্তা। <span class="bld">অরীন</span>ন্তি কিলেসারীনং। <span class="bld">অরান</span>ন্তি সংসারচক্কস্স অরানং। <span class="bld">হতত্তা</span>তি ৰিহতত্তা। <span class="bld">পচ্চযাদীন</span>ন্তি চীৰরাদিপচ্চযানঞ্চেৰ <a name="M1.0216"></a> পূজাৰিসেসানঞ্চ। <span class="bld">ততো</span>তি ৰিসুদ্ধিমগ্গতো। যথা চ ৰিসুদ্ধিমগ্গতো, এৰং তংসংৰণ্ণনতোপি নেসং ৰিত্থারো গহেতব্বো।</p>
<p class="bodytext">যস্মা জীৰকো বহুসো সত্থুসন্তিকে বুদ্ধগুণে সুত্বা ঠিতো, দিট্ঠসচ্চতায চ সত্থুসাসনে ৰিগতকথংকথো ৰেসারজ্জপ্পত্তো, তস্মা আহ <span class="bld">‘‘জীৰকো পনা’’</span>তিআদি। <span class="bld">পঞ্চৰণ্ণাযা</span>তি খুদ্দিকাদিৰসেন পঞ্চপ্পকারায। <span class="bld">নিরন্তরং ফুটং অহোসি</span> কতাধিকারভাৰতো। কম্মন্তরাযৰসেন হিস্স রঞ্ঞো গুণসরীরং খতুপহতং অহোসি।</p>
<p class="bodytext"><a name="para158"></a><span class="paranum">১৫৮</span>. ‘‘উত্তম’’ন্তি ৰত্বা ন কেৰলং সেট্ঠভাৰো এৰেত্থ কারণং, অথ খো অপ্পসদ্দতাপি কারণন্তি দস্সেতুং <span class="bld">‘‘অস্সযানরথযানানী’’</span>তিআদি ৰুত্তং। হত্থিযানেসু নিব্বিসেৰনমেৰ গণ্হন্তো হত্থিনিযোৰ কপ্পাপেসি। রঞ্ঞো আসঙ্কানিৰত্তনত্থং আসন্নচারীভাৰেন তত্থ ইত্থিযোৰ নিসজ্জাপিতা। রঞ্ঞো পরেসং দুরুপসঙ্কমনভাৰদস্সনত্থং <a name="P1.0279"></a> তা <span class="bld">পুরিসৰেসং গাহাপেত্বা</span> আৰুধহত্থা কারিতা। <span class="bld">পটিৰেদেসী</span>তি ঞাপেসি। <span class="bld">তদেৰা</span>তি গমনং, অগমনমেৰ ৰা।</p>
<p class="bodytext"><a name="para159"></a><span class="paranum">১৫৯</span>. <span class="bld">মহঞ্চা</span>তি করণত্থে পচ্চত্তৰচনন্তি আহ <span class="bld">‘‘মহতা</span>চা’’তি। <span class="bld">মহচ্চা</span>তি মহতিযা <a name="V1.0192"></a>, লিঙ্গৰিপল্লাসৰসেন ৰুত্তং, মহন্তেনাতি ৰুত্তং হোতি। তেনাহ <span class="bld">‘‘রাজানুভাৰেনা’’</span>তি <span class="bld">‘‘দ্বিন্নং মহারট্ঠানং ইস্সরিযসিরী’’</span>তি অঙ্গমগধরট্ঠানং আধিপচ্চমাহ। <span class="bld">আসত্তখগ্গানী</span>তি অংসে ওলম্বনৰসেন সন্নদ্ধঅসীনি। কুলভোগইস্সরিযাদিৰসেন মহতী মত্তা এতেসন্তি <span class="bld">মহামত্তা,</span> মহানুভাৰা রাজপুরিসা। <span class="bld">ৰিজ্জাধরতরুণা ৰিযা</span>তি ৰিজ্জাধরকুমারা ৰিয। <span class="bld">রট্ঠিযপুত্তা</span>তি ভোজপুত্তা। <span class="bld">হত্থিঘটা</span>তি হত্থিসমূহা। <span class="bld">অঞ্ঞমঞ্ঞসঙ্ঘট্টনা</span>তি অৰিচ্ছেদৰসেন গমনেন অঞ্ঞমঞ্ঞসম্বন্ধা।</p>
<p class="bodytext"><span class="bld">চিত্তুত্রাসো</span> সযং ভাযনট্ঠেন <span class="bld">ভযং</span> যথা তথা ভাযতীতি কত্বা। <span class="bld">ঞাণং</span> ভাযিতব্বে এৰ ৰত্থুস্মিং ভযতো উপট্ঠিতে ‘‘ভাযিতব্বমিদ’’ন্তি ভযতো তীরণতো <span class="bld">ভযং।</span> তেনেৰাহ ‘‘ভযতুপট্ঠানঞাণং পন ভাযতি নভাযতীতি? ন ভাযতি। তঞ্হি অতীতা সঙ্খারা নিরুদ্ধা, পচ্চুপ্পন্না নিরুজ্ঝন্তি, অনাগতা নিরুজ্ঝিস্সন্তীতি তীরণমত্তমেৰ হোতী’’তি (ৰিসুদ্ধি॰ ২.৭৫১)। <span class="bld">আরম্মণং</span> <a name="M1.0217"></a> ভাযতি এতস্মাতি <span class="bld">ভযং। ওতপ্পং</span> পাপতো ভাযতি এতেনাতি <span class="bld">ভযং। ভযানক</span>ন্তি ভাযনাকারো। <span class="bld">ভয</span>ন্তি ঞাণভযং। <span class="bld">সংৰেগ</span>ন্তি সহোত্তপ্পঞাণং <span class="bld">সন্তাস</span>ন্তি সব্বসো উব্বিজ্জনং। ভাযিতব্বট্ঠেন ভযং ভীমভাৰেন ভেরৰন্তি <span class="bld">ভযভেরৰং,</span> ভীতব্বৰত্থু। তেনাহ <span class="bld">‘‘আগচ্ছতী’’</span>তি।</p>
<p class="bodytext"><span class="bld">ভীরুং</span> <a name="P1.0280"></a> <span class="bld">পসংসন্তী</span>তি পাপতো ভাযনতো উত্তসনতো ভীরুং পসংসন্তি পণ্ডিতা। <span class="bld">ন হি তত্থ সূর</span>ন্তি তস্মিং পাপকরণে সূরং পগব্ভধংসিনং ন হি পসংসন্তি। তেনাহ <span class="bld">‘‘ভযা হি সন্তো ন করোন্তি পাপ’’</span>ন্তি। তত্থ <span class="bld">ভযা</span>তি পাপুত্রাসতো, ওত্তপ্পহেতূতি অত্থো। <span class="bld">সরীরচলন</span>ন্তি ভযৰসেনসরীরসংকম্পো। <span class="bld">একে</span>তি উত্তরৰিহারৰাসিনো। <span class="bld">‘‘রাজগহে’’</span>তিআদি তেসং অধিপ্পাযৰিৰরণং। কামং ৰযতুল্যো ‘‘ৰযস্সো’’তি ৰুচ্চতি, রূল়্হিরেসো, যো কোচি পন সহাযো ৰযস্সো, তস্মা <span class="bld">ৰযস্সাভিলাপো</span>তি সহাযাভিলাপো। <span class="bld">ন ৰিপ্পলম্ভেসী</span>তি ন ৰিসংৰাদেসি। <span class="bld">ৰিনস্সেয্যা</span>তি চিত্তৰিঘাতেন ৰিহঞ্ঞেয্য।</p>
<p class="subhead">সামঞ্ঞফলপুচ্ছাৰণ্ণনা</p>
<p class="bodytext"><a name="para160"></a><span class="paranum">১৬০</span>. <span class="bld">ভগৰতো তেজো</span>তি বুদ্ধানুভাৰো। <span class="bld">রঞ্ঞো সরীরং ফরি</span> যথা তং সোণদণ্ডস্স ব্রাহ্মণস্স ভগৰতো সন্তিকং গচ্ছন্তস্স অন্তোৰনসণ্ডগতস্স। <span class="bld">একে</span>তি উত্তরৰিহারৰাসিনো।</p>
<p class="bodytext"><a name="para161"></a><span class="paranum">১৬১</span>. <span class="bld">যেন, তেনা</span>তি চ ভুম্মত্থে করণৰচনন্তি আহ <span class="bld">‘‘যত্থ ভগৰা, তত্থ গতো’’</span>তি। তদা <a name="V1.0193"></a> তস্মিং ভিক্খুসঙ্ঘে তুণ্হীভাৰস্স অনৰসেসতো ব্যাপিভাৰং দস্সেতুং ‘‘তুণ্হীভূতং তুণ্হীভূত’’ন্তি ৰুত্তন্তি আহ <span class="bld">‘‘যতো যতো…পে॰… মেৰাতি অত্থো’’</span>তি। হত্থস্স কুকতত্তা অসংযমো অসম্পজঞ্ঞকিরিযা <span class="bld">হত্থকুক্কুচ্চ</span>ন্তি ৰেদিতব্বো। <span class="bld">ৰা</span>-সদ্দো অৰুত্তৰিকপ্পত্থো, তেন তদঞ্ঞো অসংযমভাৰো ৰিভাৰিতোতি দট্ঠব্বং। তত্থ পন চক্খুঅসংযমো সব্বপঠমো, দুন্নিৰারো চাতি তদভাৰং দস্সেতুং <a name="P1.0281"></a> <span class="bld">‘‘সব্বালঙ্কারপটিমণ্ডিত’’</span>ন্তিআদি ৰুত্তং। কাযিকৰাচসিকেন উপসমেন লদ্ধেন ইতরোপি অনুমানতো লদ্ধো এৰ হোতীতি আহ <span class="bld">‘‘মানসিকেন চা’’</span>তি। <span class="bld">উপসম</span>ন্তি সংযমং, আচারসম্পত্তিন্তি অত্থো। <span class="bld">পঞ্চপরিৰট্টে</span>তি পঞ্চপুরিসপরিৰট্টে। <span class="bld">পঞ্চহাকারেহী</span>তি ‘‘ইট্ঠানিট্ঠে <a name="M1.0218"></a> তাদী’’তি (মহানি॰ ৩৮, ১৯২) এৰং আদিনা আগতেহি, পঞ্চৰিধঅরিযিদ্ধিসিদ্ধেহি চ পঞ্চহি পকারেহি। <span class="bld">তাদিলক্খণে</span>তি তাদিভাৰে।</p>
<p class="bodytext"><a name="para162"></a><span class="paranum">১৬২</span>. <span class="bld">ন মে পঞ্হৰিস্সজ্জনে ভারো অত্থী</span>তি সত্থু সব্বত্থ অপ্পটিহতঞাণচারতাদস্সনং। <span class="bld">যদাকঙ্খসীতি ন ৰদন্তি,</span> কথং পন ৰদন্তীতি আহ <span class="bld">‘‘সুত্বা ৰেদিস্সামা’’</span>তি পদেসঞাণে ঠিতত্তা। বুদ্ধা পন সব্বঞ্ঞুপৰারণং পৰারেন্তীতি সম্বন্ধো। <span class="bld">‘‘যক্খনরিন্দদেৰসমণব্রাহ্মণপরিব্বাজকান’’</span>ন্তি ইদং ‘‘পুচ্ছাৰুসো যদাকঙ্খসী’’তিআদীনি (সং॰ নি॰ ১.২৩৭, ২৪৬; সু॰ নি॰ আল়ৰকসুত্তে) সুত্তপদানি পুচ্ছন্তানং যেসং পুগ্গলানং ৰসেন আগতানি, তং দস্সনত্থং। <span class="bld">‘‘পুচ্ছাৰুসো যদাকঙ্খসী’’</span>তি ইদং আল়ৰকস্স যক্খস্স ওকাসকরণং, সেসানি নরিন্দাদীনং। <span class="bld">মনসিচ্ছসী</span>তি মনসা ইচ্ছসি। <span class="bld">পুচ্ছব্হো, যং কিঞ্চি মনসিচ্ছথা</span>তি বাৰরিস্স সংসযং মনসা পুচ্ছব্হো। তুম্হাকং পন সব্বেসং যং কিঞ্চি সব্বসংসযং মনসা, অঞ্ঞথা চ, যথা ইচ্ছথ, তথা পুচ্ছব্হোতি অধিপ্পাযো।</p>
<p class="bodytext"><span class="bld">সাধুরূপা</span>তি সাধুসভাৰা। <span class="bld">ধম্মো</span>তি পৰেণীধম্মো। <span class="bld">ৰুদ্ধ</span>ন্তি সীলাদীহি বুদ্ধিপ্পত্তং, গরুন্তি অত্থো। <span class="bld">এস ভারো</span>তি এস সংসযূপচ্ছেদনসঙ্খাতো ভারো, আগতো ভারো অৰস্সং আৰহিতব্বোতি অধিপ্পাযো। <span class="bld">ঞত্বা সয</span>ন্তি পরূপদেসেন ৰিনা সযমেৰ ঞত্বা।</p>
<p class="bodytext"><span class="bld">সুচিরতেনা</span>তি এৰং নামকেন ব্রাহ্মণেন। <span class="bld">তগ্ঘা</span>তি <a name="P1.0282"></a> একংসেন। <span class="bld">যথাপি কুসলো তথা</span>তি যথা সব্বধম্মকুসলো সব্বৰিদূ জানাতি কথেতি, তথা অহমক্খিস্সং। <span class="bld">রাজা চ খো তং যদি কাহতি ৰা ন ৰা</span>তি যো তং ইধ পুচ্ছিতুং পেসেসি, সো রাজানং তযা পুচ্ছিতং করোতু ৰা মা ৰা, অহং পন তে অক্খিস্সং অক্খিস্সামি, আচিক্খিস্সামীতি অত্থো।</p>
<p class="bodytext"><a name="para163"></a><span class="paranum">১৬৩</span>. সিপ্পনট্ঠেন সিক্খিতব্বতায চ সিপ্পমেৰ <span class="bld">সিপ্পাযতনং</span> জীৰিকায কারণভাৰতো <a name="V1.0194"></a>। <span class="bld">সেয্যথিদ</span>ন্তি নিপাতো, তস্স তে কতমেতি অত্থো। পুথু সিপ্পাযতনানীতি হি সাধারণতো সিপ্পানি উদ্দিসিত্বা উপরি তংতংসিপ্পূপজীৰিনো নিদ্দিট্ঠা পুগ্গলাধিট্ঠানকথায পপঞ্চং পরিহরিতুং। অঞ্ঞথা যথাধিপ্পেতানি তাৰ সিপ্পাযতনানি দস্সেত্বা পুন তংতংসিপ্পূপজীৰীসু দস্সিযমানেসু পপঞ্চো সিযাতি। তেনাহ <span class="bld">‘‘হত্থারোহা’’</span>তিআদি।</p>
<p class="bodytext">হত্থিং <a name="M1.0219"></a> আরোহন্তি, আরোহাপযন্তি চাতি <span class="bld">হত্থারোহা।</span> যেহি পযোগেহি পুরিসো হত্থিনো আরোহনযোগ্গো হোতি, হত্থিস্স তং পযোগং ৰিধাযতং সব্বেসং পেতেসং গহণং। তেনাহ <span class="bld">‘‘সব্বেপী’’</span>তিআদি। তত্থ <span class="bld">হত্থাচরিযা</span> নাম যে হত্থিনো হত্থারোহকানঞ্চ সিক্খপকা। <span class="bld">হত্থিৰেজ্জা</span> নাম হত্থিভিসক্কা। <span class="bld">হত্থিমেণ্ডা</span> নাম হত্থীনং পাদরক্খকা। <span class="bld">আদি</span>-সদ্দেন হত্থীনং যৰসদাযকাদিকে সঙ্গণ্হাতি। <span class="bld">অস্সারোহা রথিকা</span>তি এত্থাপি এসেৰ নযো। রথে নিযুত্তা <span class="bld">রথিকা। রথরক্খা</span> নাম রথস্স আণিরক্খকা। ধনুং গণ্হন্তি, গণ্হাপেন্তি চাতি <span class="bld">ধনুগ্গহা,</span> ইস্সাসা <a name="P1.0283"></a> ধনুসিপ্পস্স সিক্খাপকা চ। তেনাহ <span class="bld">‘‘ধনুআচরিযা ইস্সাসা’’</span>তি। চেলেন চেলপটাকায যুদ্ধে অকন্তি গচ্ছন্তীতি <span class="bld">চেলকা</span>তি আহ <span class="bld">‘‘যে যুদ্ধে জযধজং গহেত্বা পুরতো গচ্ছন্তী’’</span>তি। যথা তথা ঠিতে সেনিকে ব্যূহকরণৰসেন ততো চলযন্তি উচ্চালেন্তীতি <span class="bld">চলকা।</span> সকুণগ্ঘিআদযো ৰিয মংসপিণ্ডং পরসেনাসমূহং সাহসিকমহাযোধতায ছেত্বা ছেত্বা দযন্তি উপ্পতিত্বা উপ্পতিত্বা গচ্ছন্তীতি <span class="bld">পিণ্ডদাযকা।</span> দুতিযৰিকপ্পে পিণ্ডে দযন্তি জনসম্মদ্দে উপ্পতন্তা ৰিয গচ্ছন্তীতি পিণ্ডদাযকাতি অত্থো ৰেদিতব্বো। <span class="bld">উগ্গতুগ্গতা</span>তি থামজৰপরক্কমাদিৰসেন অতিৰিয উগ্গতা উগ্গাতি অত্থো। <span class="bld">পক্খন্দন্তী</span>তি অত্তনো ৰীরসূরভাৰেন অসজ্জমানা পরসেনং অনুপৰিসন্তীতি অত্থো। থামজৰবলপরক্কমাদিসম্পত্তিযা <span class="bld">মহানাগা ৰিয মহানাগা। একন্তসূরা</span>তি একাকিসূরা অত্তনো সূরভাৰেনেৰ একাকিনো হুত্বা যুজ্ঝনকা। <span class="bld">সজালিকা</span>তি সৰম্মিকা। <span class="bld">সরপরিত্তাণচম্ম</span>ন্তি চম্মপরিসিব্বিতং খেটকং, চম্মমযং ৰা ফলকং। <span class="bld">ঘরদাসযোধা</span>তি অন্তোজাতযোধা।</p>
<p class="bodytext">আল়ারং ৰুচ্চতি মহানসং, তত্থ নিযুত্তাতি <span class="bld">আল়ারিকা,</span> ভত্তকারা। <span class="bld">পূৰিকা</span>তি পূৰসম্পাদকা, যে পূৰমেৰ নানপ্পকারতো সম্পাদেত্বা ৰিক্কিণন্তা জীৰন্তি। কেসনখলিখনাদিৰসেন মনুস্সানং অলঙ্কারৰিধিং কপ্পেন্তি সংৰিদহন্তীতি <span class="bld">কপ্পকা। ন্হাপকা</span>তি চুণ্ণৰিলেপনাদীহি <a name="P1.0284"></a> মলহরণৰণ্ণসম্পাদনৰিধিনা ন্হাপেন্তীতি ন্হাপকা। নৰন্তাদিৰিধিনা পৰত্তো গণনগন্থো অন্তরা ছিদ্দাভাৰেন অচ্ছিদ্দকোতি ৰুচ্চতি, তং গণনং উপনিস্সায জীৰন্তা <span class="bld">অচ্ছিদ্দকপাঠকা।</span> হত্থেন অধিপ্পাযৰিঞ্ঞাপনং হত্থমুদ্দা <a name="M1.0220"></a> <span class="bld">হত্থ</span>-সদ্দো চেত্থ তদেকদেসেসু অঙ্গুলীসু দট্ঠব্বো। ‘‘ন ভুঞ্জমানো সব্বং হত্থং মুখে পক্খিপিস্সামী’’তিআদীসু ৰিয, তস্মা অঙ্গুলিসঙ্কোচনাদিনা <a name="V1.0195"></a> গণনা <span class="bld">হত্থমুদ্দায গণনা। চিত্তকারাদীনী</span>তি। <span class="bld">আদি</span>-সদ্দেন ভমকারকোট্টকলেখক ৰিলীৰকারাদীনং সঙ্গহো দট্ঠব্বো। <span class="bld">দিট্ঠেৰ ধম্মে</span>তি ইমস্মিংযেৰ অত্তভাৰে। <span class="bld">সন্দিট্ঠিকমেৰা</span>তি অসম্পরাযিকতায সামং দট্ঠব্বং, সযং অনুভৰিতব্বং অত্তপচ্চক্খং দিট্ঠধম্মিকন্তি অত্থো। <span class="bld">সুখিত</span>ন্তি সুখপ্পত্তং। <span class="bld">উপরী</span>তি দেৰলোকে। সো হি মনুস্সলোকতো উপরিমো। কম্মস্স কতত্তা নিব্বত্তনতো তস্স ফলং তস্স অগ্গিসিখা ৰিয হোতি, তঞ্চ উদ্ধং দেৰলোকেতি আহ <span class="bld">‘‘উদ্ধং অগ্গং অস্সা অত্থীতি উদ্ধগ্গিকা’’</span>তি। <span class="bld">সগ্গং অরহতী</span>তি অত্তনো ফলভূতং সগ্গং অরহতি, তত্থ সা নিব্বত্তনারহোতি অত্থো। <span class="bld">সুখৰিপাকা</span>তি ইট্ঠৰিপাকৰিপচ্চনীকা। <span class="bld">সুট্ঠু অগ্গে</span>তি অতিৰিয উত্তমে উল়ারে। দক্খন্তি ৰড্ঢন্তি এতাযাতি <span class="bld">দক্খিণা,</span> পরিচ্চাগমযং পুঞ্ঞন্তি আহ <span class="bld">‘‘দক্খিণং দান’’</span>ন্তি।</p>
<p class="bodytext"><span class="bld">মগ্গো</span> <a name="P1.0285"></a> <span class="bld">সামঞ্ঞং</span> সমিতপাপসমণভাৰোতি কত্বা। যস্মা অযং রাজা পব্বজিতানং দাসকস্সকাদীনং লোকতো অভিৰাদনাদিলাভো সন্দিট্ঠিকং সামঞ্ঞফলন্তি চিন্তেত্বা ‘‘অত্থি নু খো কোচি সমণো ৰা ব্রাহ্মণো ৰা ঈদিসমত্থং জানন্তো’’তি ৰীমংসন্তো পূরণাদিকে পুচ্ছিত্বা তেসং কথায অনারাধিতচিত্তো ভগৰন্তম্পি তমত্থং পুচ্ছি, তস্মা ৰুত্তং <span class="bld">‘‘উপরি আগতং পন দাসকস্সকোপমং সন্ধায পুচ্ছতী’’</span>তি।</p>
<p class="bodytext"><span class="bld">কণ্হপক্খ</span>ন্তি যথাপুচ্ছিতে অত্থে লব্ভমানং দিট্ঠিগতূপসঞ্হিতং সংকিলেসপক্খং। <span class="bld">সুক্কপক্খ</span>ন্তি তব্বিধুরং উপরিসুত্তাগতং ৰোদানপক্খং। <span class="bld">সমণকোলাহল</span>ন্তি সমণকোতূহলং তংতংসমণৰাদানং অঞ্ঞমঞ্ঞৰিরোধং। <span class="bld">সমণভণ্ডন</span>ন্তি তেনেৰ ৰিরোধেন ‘‘এৰংৰাদীনং তেসং সমণব্রাহ্মণানং অযং দোসো, এৰংৰাদীনং অযং দোসো’’তি এৰং তংতংৰাদস্স পরিভাসনং। <span class="bld">রঞ্ঞো ভারং করোন্তো</span> অত্তনো দেসনাকোসল্লেনাতি অধিপ্পাযো।</p>
<p class="bodytext"><a name="para164"></a><span class="paranum">১৬৪</span>. <span class="bld">পণ্ডিতপতিরূপকান</span>ন্তি আমং ৰিয পক্কানং পণ্ডিতাভাসানং।</p>
<p class="subhead">পূরণকস্সপৰাদৰণ্ণনা</p>
<p class="bodytext"><a name="para165"></a><span class="paranum">১৬৫</span>. <span class="bld">একং</span> <a name="M1.0221"></a> <span class="bld">ইদাহ</span>ন্তি একাহং। <span class="bld">ইধ</span>-সদ্দো চেত্থ নিপাতমত্তং, একাহং সমযং তিচ্চেৰ অত্থো। <span class="bld">সরিতব্বযুত্ত</span>ন্তি অনুস্সরণানুচ্ছৰিকং।</p>
<p class="bodytext"><a name="para166"></a><span class="paranum">১৬৬</span>. <span class="bld">সহত্থা করোন্তস্সা</span>তি সহত্থেনেৰ করোন্তস্স। নিস্সগ্গিযথাৰরাদযোপি ইধ সহত্থকরণেনেৰ <a name="V1.0196"></a> সঙ্গহিতা। <span class="bld">হত্থাদীনী</span>তি হত্থপাদকণ্ণনাসাদীনি। <span class="bld">পচনং</span> দহনং ৰিবাধনন্তি আহ <span class="bld">‘‘দণ্ডেন উপ্পীল়েন্তস্সা’’</span>তি। <span class="bld">পপঞ্চসূদনিযং</span> ‘‘তজ্জেন্তস্স ৰা’’তি অত্থো ৰুত্তো, ইধ পন তজ্জনং পরিভাসনং দণ্ডেনেৰ সঙ্গহেত্বা ‘‘দণ্ডেন উপ্পীল়েন্তস্স’’ ইচ্চেৰ ৰুত্তং। <span class="bld">সোকং সযং</span> <a name="P1.0286"></a> <span class="bld">করোন্তস্সা</span>তি পরস্স সোককারণং সযং করোন্তস্স, সোকং ৰা উপ্পাদেন্তস্স। <span class="bld">পরেহী</span>তি অত্তনো ৰচনকরেহি। <span class="bld">সযম্পি ফন্দতো</span>তি পরস্স ৰিবাধনপযোগেন সযম্পি ফন্দতো। <span class="bld">‘‘অতিপাতাপযতো’’</span>তি পদং সুদ্ধকত্তুঅত্থে হেতুকত্তুঅত্থে চ ৰত্ততীতি আহ <span class="bld">‘‘হনন্তস্সাপি হনাপেন্তস্সাপী’’</span>তি। <span class="bld">কারণৰসেনা</span>তি কারাপনৰসেন।</p>
<p class="bodytext">ঘরস্স ভিত্তি অন্তো বহি চ সন্ধিতা হুত্বা ঠিতা <span class="bld">ঘরসন্ধি।</span> কিঞ্চিপি অসেসেত্বা নিরৰসেসো লোপো <span class="bld">নিল্লোপো। </span> একাগারে নিযুত্তো ৰিলোপো <span class="bld">একাগারিকো।</span> পরিতো সব্বসো পন্থে হননং <span class="bld">পরিপন্থো। পাপং ন করীযতি</span> পুব্বে অসঞ্ঞতো উপ্পাদেতুং অসক্কুণেয্যত্তা, তস্মা <span class="bld">নত্থি পাপং।</span> যদি এৰং কথং সত্তা পাপে পটিপজ্জন্তীতি আহ <span class="bld">‘‘সত্তা পন পাপং করোমাতি এৰং সঞ্ঞিনো হোন্তী’’</span>তি। এৰং কিরস্স হোতি – ইমেসঞ্হি সত্তানং হিংসাদিকিরিযা ন অত্তানং ফুসতি তস্স নিচ্চতায নিব্বিকারত্তা সরীরং পন অচেতনং কট্ঠকলিঙ্গরূপমং, তস্মিং ৰিকোপিতেপি ন কিঞ্চি পাপন্তি। <span class="bld">খুরনেমিনা</span>তি নিসিতখুরমযনেমিনা।</p>
<p class="bodytext">গঙ্গায দক্খিণা দিসা অপ্পতিরূপদেসো, উত্তরা দিসা পতিরূপদেসোতি অধিপ্পাযেন‘‘দক্খিণঞ্চ’’তিআদি ৰুত্তন্তি আহ <span class="bld">‘‘দক্খিণতীরে মনুস্সা কক্খল়া’’</span>তিআদি। <span class="bld">মহাযাগ</span>ন্তি মহাৰিজিতযঞ্ঞসদিসং মহাযাগং। <span class="bld">উপোসথকম্মেন ৰা</span>তি উপোসথকম্মেন চ। <span class="bld">দম</span>-সদ্দো হি ইন্দ্রিযসংৰরস্স উপোসথসীলস্স চ ৰাচকো ইধাধিপ্পেতো। কেচি পন <span class="bld">‘‘উপোসথকম্মেনা</span>তি ইদং ইন্দ্রিযদমনস্স ৰিসেসনং, তস্মা ‘উপোসথকম্মভূতেন ইন্দ্রিযদমনেনা’’তি অত্থং ৰদন্তি <a name="P1.0287"></a>। <span class="bld">সীলসংযমেনা</span>তি কাযিকৰাচসিকসংৰরেন <a name="M1.0222"></a>। <span class="bld">সচ্চৰজ্জেনা</span>তি সচ্চৰাচায, তস্সা ৰিসুং ৰচনং লোকে গরুতরপুঞ্ঞসম্মতভাৰতো। যথা হি পাপধম্মেসু মুসাৰাদো গরু, এৰং পুঞ্ঞধম্মেসু সচ্চৰাচা। তেনাহ ভগৰা ‘‘একং ধম্মং অতীতস্সা’’তিআদি। <span class="bld">পৰত্তী</span>তি যো ‘‘করোতী’’তি ৰুচ্চতি, তস্স সন্তানে ফলুপ্পত্তিপচ্চযভাৰেন উপ্পত্তি। <span class="bld">সব্বথা</span>তি ‘‘করোতো’’তিআদিনা ৰুত্তেন সব্বপ্পকারেন। <span class="bld">কিরিযমেৰ পটিক্খিপতি,</span> ন রঞ্ঞা পুট্ঠং সন্দিট্ঠিকং সামঞ্ঞফলং ব্যাকরোতীতি অধিপ্পাযো। ইদং অৰধারণং ৰিপাকপটিক্খেপনিৰত্তনত্থং। যো হি কম্মং পটিক্খিপতি, তেন অত্থতো ৰিপাকোপি পটিক্খিত্তো এৰ নাম হোতি। তথা হি ৰক্খতি ‘‘কম্মং পটিবাহন্তেনাপী’’তিআদি (দী॰ নি॰ অট্ঠ॰ ১.১৭০-১৭২)।</p>
<p class="bodytext">পটিরাজূহি <a name="V1.0197"></a> অনভিভৰনীযভাৰেন ৰিসেসতো জিতন্তি <span class="bld">ৰিজিতং,</span> আণাপৰত্তিদেসো। ‘‘মা ময্হং ৰিজিতে ৰসথা’’তি অপসাদনা পব্বজিতস্স ৰিহেঠনা পব্বাজনাতি কত্বা ৰুত্তং <span class="bld">‘‘অপসাদেতব্বন্তি ৰিহেঠেতব্ব’’</span>ন্তি। উগ্গণ্হনং তেন ৰুত্তস্স অত্থস্স ‘‘এৰমেত’’ন্তি উপধারণং সল্লক্খণং, নিকুজ্জনং তস্স অদ্ধনিযভাৰাপাদনৰসেন চিত্তেন সন্ধারণং। তদুভযং পটিক্খিপন্তো আহ <span class="bld">‘‘অনুগ্গণ্হন্তো অনিকুজ্জন্তো’’</span>তি। তেনাহ <span class="bld">‘‘সারৰসেন অগ্গণ্হন্তো’’</span>তিআদি।</p>
<p class="subhead">মক্খলিগোসালৰাদৰণ্ণনা</p>
<p class="bodytext"><a name="para168"></a><span class="paranum">১৬৮</span>. <span class="bld">উভযেনা</span>তি হেতুপচ্চযপটিসেধনৰচনেন। <span class="bld">সংকিলেসপচ্চয</span>ন্তি সংকিলিস্সনস্স মলীনভাৰস্স কারণং। <span class="bld">ৰিসুদ্ধিপচ্চয</span>ন্তি সঙ্কিকিলেসতো ৰিসুদ্ধিযা ৰোদানস্স কারণং। <span class="bld">অত্তকারো</span>তি <a name="P1.0288"></a> তেন তেন সত্তেন অত্তনা কাতব্বকম্মং অত্তনা নিপ্ফাদেতব্বপযোগো। <span class="bld">পরকার</span>ন্তি পরস্স ৰাহসা ইজ্ঝনকপযোজনং। তেনাহ <span class="bld">‘‘যেনা’’</span>তিআদি। <span class="bld">মহাসত্ত</span>ন্তি অন্তিমভৰিকং মহাবোধিসত্তং, পচ্চেকবোধিসত্তস্সপি এত্থেৰ সঙ্গহো ৰেদিতব্বো। <span class="bld">মনুস্সসোভগ্যত</span>ন্তি মনুস্সেসু সুভগভাৰং। <span class="bld">এৰ</span>ন্তি ৰুত্তপ্পকারেন। কম্মৰাদস্স কিরিযৰাদস্স পটিক্খিপনেন ‘‘অত্থি ভিক্খৰে কম্মং কণ্হং কণ্হৰিপাক’’ন্তিআদি (অ॰ নি॰ ৪.২৩২) নযপ্পৰত্তে <span class="bld">জিনচক্কে পহারং দেতি নাম। নত্থি পুরিসকারে</span>তি যথাৰুত্তঅত্তকারপরকারাভাৰতো এৰ সত্তানং পচ্চত্তপুরিসকারো নাম কোচি নত্থীতি অত্থো। তেনাহ <span class="bld">‘‘যেনা’’</span>তিআদি। <span class="bld">নত্থি বল</span>ন্তি সত্তানং দিট্ঠধম্মিকসম্পরাযিকনিব্বানসম্পত্তিআৰহং বলং নাম কিঞ্চি নত্থি। তেনাহ <a name="M1.0223"></a> <span class="bld">‘‘যম্হী’’</span>তিআদি। নিদস্সনমত্তঞ্চেতং, সংকিলেসিকম্পি চাযং বলং পটিক্খিপতেৰ। যদি ৰীরিযাদীনি পুরিসকারৰেৰচনানি, কস্মা ৰিসুং গহণন্তি আহ <span class="bld">‘‘ইদং নো ৰীরিযেনা’’</span>তিআদি। সদ্দত্থতো পন তস্সা তস্সা কিরিযায উস্সন্নট্ঠেন <span class="bld">বলং।</span> সূরৰীরভাৰাৰহট্ঠেন <span class="bld">ৰীরিযং। </span> তদেৰ দল়্হভাৰতো, পোরিসধুরং ৰহন্তেন পৰত্তেতব্বতো চ <span class="bld">পুরিসথামো।</span> পরং পরং ঠানং অক্কমনপ্পৰত্তিযা <span class="bld">পুরিসপরক্কমো</span>তি ৰুত্তোতি ৰেদিতব্বং।</p>
<p class="bodytext">সত্তযোগতো রূপাদীসু সত্তৰিসত্ততায <span class="bld">সত্তা।</span> পাণনতো অস্সসনপস্সসনৰসেন পৰত্তিযা <span class="bld">পাণা।</span> তে পন সো একিন্দ্রিযাদিৰসেন ৰিভজিত্বা ৰদতীতি আহ <span class="bld">‘‘একিন্দ্রিযো’’</span>তিআদি। অণ্ডকোসাদীসু ভৰনতো <span class="bld">‘‘ভূতা’’</span>তি ৰুচ্চন্তীতি আহ <span class="bld">‘‘অণ্ডকোস…পে॰… ৰদতী’’</span>তি <a name="P1.0289"></a>। জীৰনতো পাণং ধারেন্তা ৰিয ৰড্ঢনতো <span class="bld">জীৰা। </span> তেনাহ <span class="bld">‘‘সালিযৰা’’</span>তিআদি। নত্থি এতেসং সংকিলেসৰিসুদ্ধীসু ৰসোতি <span class="bld">অৰসা।</span> নত্থি নেসং বলং ৰীরিযং <a name="V1.0198"></a> চাতি <span class="bld">অবলা অৰীরিযা। নিযতা</span>তি অচ্ছেজ্জসুত্তাৰুতাভেজ্জমণিনো ৰিয নিযতপ্পৰত্তিতায গতিজাতিবন্ধাপৰগ্গৰসেন নিযামো। <span class="bld">তত্থ তত্থ গমন</span>ন্তি ছন্নং অভিজাতীনং তাসু তাসু গতীসু উপগমনং সমৰাযেন সমাগমো। <span class="bld">সভাৰোযেৰা</span>তি যথা কণ্টকস্স তিখিণতা, কপিত্থফলানং পরিমণ্ডলতা, মিগপক্খীনং ৰিচিত্তাকারতা, এৰং সব্বস্সাপি লোকস্স হেতুপচ্চযেন ৰিনা তথা তথা পরিণামো অযং সভাৰো এৰ অকিত্তিমোযেৰ। তেনাহ <span class="bld">‘‘যেন হী’’</span>তিআদি। ছল়াভিজাতিযো পরতো ৰিত্থারীযন্তি। <span class="bld">‘‘সুখঞ্চ দুক্খঞ্চ পটিসংৰেদেন্তী’’</span>তি ৰদন্তো অদুক্খমসুখভূমিং সব্বেন সব্বং ন জানাতীতি উল্লিঙ্গন্তো <span class="bld">‘‘অঞ্ঞা অদুক্খমসুখভূমি নত্থীতি দস্সেতী’’</span>তি আহ।</p>
<p class="bodytext"><span class="bld">পমুখযোনীন</span>ন্তি মনুস্সতিরচ্ছানাদীসু খত্তিযব্রাহ্মণাদিসীহব্যগ্ঘাদিৰসেন পধানযোনীনং। <span class="bld">সট্ঠিসতানী</span>তি ছসহস্সানি। ‘‘পঞ্চ চ কম্মুনো সতানী’’তি পদস্স অত্থদস্সনং <span class="bld">‘‘পঞ্চকম্মসতানি চা’’</span>তি। <span class="bld">‘‘এসেৰ নযো’’</span>তি ইমিনা ‘‘কেৰলং তক্কমত্তকেন নিরত্থকং দিট্ঠিং দীপেতী’’তি ইমমেৰত্থং অতিদিসতি। এত্থ চ <span class="bld">‘‘তক্কমত্তকেনা’’</span>তি ইমিনা যস্মা তক্কিকা নিরঙ্কুসতায পরিকপ্পনস্স যং কিঞ্চি অত্তনো পরিকপ্পিতং সারতো <a name="M1.0224"></a> মঞ্ঞমানা তথেৰ অভিনিৰিস্স তক্কদিট্ঠিগাহং গণ্হন্তি, তস্মা ন তেসং দিট্ঠিৰত্থুস্মিং ৰিঞ্ঞূহি ৰিচারণা কাতব্বাতি দস্সেতি। <span class="bld">কেচী</span>তি উত্তরৰিহারৰাসিনো। তে হি ‘‘পঞ্চ কম্মানীতি চক্খুসোতঘানজিব্হাকাযা ইমানি পঞ্চিন্দ্রিযানি ‘পঞ্চ কম্মানী’তি পঞ্ঞাপেন্তী’’তি ৰদন্তি। <span class="bld">কম্মন্তি লদ্ধী</span>তি ওল়ারিকভাৰতো পরিপুণ্ণকম্মন্তি লদ্ধি। <span class="bld">মনোকম্মং</span> <a name="P1.0290"></a> অনোল়ারিকত্তা <span class="bld">উপড্ঢকম্ম</span>ন্তি লদ্ধীতি যোজনা। <span class="bld">দ্বট্ঠিপটিপদা</span>তি ‘‘দ্বাসট্ঠি পটিপদা’’তি ৰত্তব্বে সভাৰনিরুত্তিং অজানন্তো ‘‘দ্বট্ঠিপটিপদা’’তি ৰদতি। <span class="bld">একস্মিং কপ্পে</span>তি একস্মিং মহাকপ্পে, তত্থাপি চ ৰিৰট্টট্ঠাযীসঞ্ঞিতে একস্মিং অসঙ্খ্যেয্যেকপ্পে।</p>
<p class="bodytext">উরব্ভে হনন্তীতি <span class="bld">ওরব্ভিকা।</span> এৰং <span class="bld">সূকরিকা</span>দযো ৰেদিতব্বা। <span class="bld">লুদ্দা</span>তি অঞ্ঞেপি যে কেচি মাগৰিকনেসাদা। তে পাপকম্মপসুততায <span class="bld">‘‘কণ্হাভিজাতীতি ৰদতি। ভিক্খূ’’</span>তি বুদ্ধসাসনে ভিক্খূ। <span class="bld">তে কির</span> ‘‘সছন্দরাগা পরিভুঞ্জন্তী’’তি অধিপ্পাযেন <span class="bld">‘‘চতূসু পচ্চযেসু কণ্টকে পক্খিপিত্বা খাদন্তী’’</span>তি ৰদতি। কস্মাতি চে? যস্মা ‘‘তে পণীতপণীতে পচ্চযে পটিসেৰন্তী’’তি তস্স মিচ্ছাগাহো, তস্মা ঞাযলদ্ধেপি পচ্চযে ভুঞ্জমানা আজীৰকসমযস্স ৰিলোমগাহিতায পচ্চযেসু কণ্টকে পক্খিপিত্বা খাদন্তি নামাতি ৰদতীতি অপরে। <span class="bld">একে পব্বজিতা,</span> যে সৰিসেসং অত্তকিলমথানুযোগং অনুযুত্তা। তথা হি তে কণ্টকে ৰত্তন্তা ৰিয হোন্তীতি <span class="bld">‘‘কণ্টকৰুত্তিকা’’</span>তি ৰুত্তা। ঠত্বা ভুঞ্জননহানপটিক্খেপাদিৰতসমাযোগেন <span class="bld">পণ্ডরতরা</span> <a name="V1.0199"></a>। <span class="bld">‘‘অচেলকসাৰকা’’</span>তি আজীৰকসাৰকে ৰদতি। <span class="bld">তে কির</span> আজীৰকলদ্ধিযা ৰিসুদ্ধচিত্ততায নিগণ্ঠেহিপি <span class="bld">পণ্ডরতরা।</span> নন্দাদযো হি তথারূপং আজীৰকপটিপত্তিং উক্কংসং পাপেত্বা ঠিতা। তস্মা নিগণ্ঠেহি আজীৰকসাৰকেহি চ পণ্ডরতরা পরমসুক্কাভিজাতীতি অযং তস্স লদ্ধি।</p>
<p class="bodytext"><span class="bld">পুরিসভূমিযো</span>তি পধানপুগ্গলেন নিদ্দেসো। ইত্থীনম্পি তা ভূমিযো ইচ্ছন্তেৰ। <span class="bld">‘‘ভিক্খু চ পন্নকো’’</span>তিআদি তেসং পাল়িযেৰ। তত্থ <span class="bld">পন্নকো</span>তি ভিক্খায ৰিচরণকো, তেসং ৰা পটিপত্তিযা পটিপন্নকো। <span class="bld">জিনো</span>তি জিণ্ণো জরাৰসেন হীনধাতুকো, অত্তনো <a name="P1.0291"></a> ৰা পটিপত্তিযা পটিপক্খং জিনিত্বা ঠিতো। সো কির তথাভূতো ধম্মম্পি কস্সচি ন কথেসি। তেনাহ <span class="bld">‘‘ন কিঞ্চি আহা’’</span>তি। ওট্ঠৰদনাদিৰিপ্পকারে কতেপি খমনৰসেন ন কিঞ্চি ৰদতীতিপি ৰদন্তি। <span class="bld">অলাভি</span>ন্তি ‘‘সো ন কুম্ভিমুখা পটিগ্গণ্হাতী’’তিআদিনা <a name="M1.0225"></a> (দী॰ নি॰ ১.৩৯৪) নযেন ৰুত্তঅলাভহেতুসমাযোগেন অলাভিং, ততোযেৰ জিঘচ্ছাদুব্বলপরেততায সযনপরাযনং <span class="bld">‘‘সমণং পন্নভূমী’’</span>তি ৰদতি।</p>
<p class="bodytext"><span class="bld">আজীৰৰুত্তিসতানী</span>তি সত্তানং আজীৰভূতানি জীৰিকাৰুত্তিসতানি। <span class="bld">পসু</span>গ্গহণেন এল়কজাতি গহিতা, মিগগ্গহণেন রুরুগৰযাদিসব্বমিগজাতি। <span class="bld">বহূ দেৰা</span>তি চাতুমহারাজিকাদিব্রহ্মকাযিকাদিৰসেন, তেসং অন্তরভেদৰসেন বহূ দেৰা। তত্থ চাতুমহারাজিকানং একচ্চভেদো মহাসমযসুত্তৰসেন (দী॰ নি॰ ২.৩৩১) দীপেতব্বো। <span class="bld">মনুস্সাপি অনন্তা</span>তি দীপদেসকুলৰংসাজীৰাদিৰিভাগৰসেন মনুস্সাপি অনন্তভেদা। পিসাচা এৰ <span class="bld">পেসাচা।</span> তে অপরপেতাদযো <span class="bld">মহন্তমহন্তা।</span> ছদ্দন্তদহমন্দাকিনিযো কুৰাল়িযমুচলিন্দনামেন ৰদতি।</p>
<p class="bodytext"><span class="bld">পৰুটা</span>তি পব্বগণ্ঠিকা। <span class="bld">পণ্ডিতোপি</span> <a name="P1.0292"></a> <span class="bld">…পে॰… উদ্ধং ন গচ্ছতি,</span> কস্মা? সত্তানং সংসরণকালস্স নিযতভাৰতো। <span class="bld">অপরিপক্কং</span> সংসরণনিমিত্তং সীলাদিনা <span class="bld">পরিপাচেতি নাম</span> সীঘংযেৰ ৰিসুদ্ধিপ্পত্তিযা। <span class="bld">পরিপক্কং</span> কম্মং <span class="bld">ফুস্স ফুস্স</span> পত্বা পত্বা কালেন পরিপক্কভাৰানাপাদনেন <span class="bld">ব্যন্তিং করোতি নাম।</span></p>
<p class="bodytext"><span class="bld">সুত্তগুল়ে</span>তি সুত্তৰট্টিযং। <span class="bld">‘‘নিব্বেঠিযমানমেৰ পলেতী’’</span>তি উপমায সত্তানং সংসারো অনুক্কমেন খীযতেৰ, ন তস্স ৰড্ঢতীতি দস্সেতি পরিচ্ছিন্নরূপত্তা।</p>
<p class="subhead">অজিতকেসকম্বলৰাদৰণ্ণনা</p>
<p class="bodytext"><a name="para171"></a><span class="paranum">১৭১</span>. <span class="bld">দিন্ন</span>ন্তি <a name="V1.0200"></a> দেয্যধম্মসীসেন দানং ৰুত্তন্তি আহ <span class="bld">‘‘দিন্নস্স ফলাভাৰং ৰদতী’’</span>তি, দিন্নং পন অন্নাদিৰত্থুং কথং পটিক্খিপতি। এসেৰ নযো <span class="bld">যিট্ঠং হুত</span>ন্তি এত্থাপি। <span class="bld">মহাযাগো</span>তি সব্বসাধারণং মহাদানং। <span class="bld">পাহুনকসক্কারো</span>তি পাহুনভাৰেন কাতব্বসক্কারো। <span class="bld">ফল</span>ন্তি আনিসংসফলং, নিস্সন্দফলঞ্চ। <span class="bld">ৰিপাকো</span>তি সদিসফলং। <span class="bld">পরলোকে ঠিতস্স অযং লোকো নত্থী</span>তি পরলোকে ঠিতস্স কম্মুনা লদ্ধব্বো অযং লোকো ন হোতি। <span class="bld">ইধলোকে ঠিতস্সাপি পরলোকো নত্থী</span>তি ইধলোকে ঠিতস্স কম্মুনা লদ্ধব্বো পরলোকো ন হোতি। তত্থ কারণমাহ <span class="bld">‘‘সব্বে</span> <a name="M1.0226"></a> <span class="bld">তত্থ তত্থেৰ উচ্ছিজ্জন্তী’’</span>তি। ইমে সত্তা যত্থ যত্থ ভৰে, যোনিআদীসু চ ঠিতা তত্থ তত্থেৰ উচ্ছিজ্জন্তি নিরুদযৰিনাসৰসেন ৰিনস্সন্তি। <span class="bld">ফলাভাৰৰসেনা</span>তি মাতাপিতূসু সম্মাপটিপত্তিমিচ্ছাপটিপত্তীনং ফলস্স অভাৰৰসেন ‘‘নত্থি মাতা, নত্থি পিতা’’তি ৰদতি, ন মাতাপিতূনং, নাপি তেসু ইদানি কযিরমানসক্কারাসক্কারানং অভাৰৰসেন তেসং লোকপচ্চক্খত্তা। পুব্বুল়কস্স ৰিয ইমেসং সত্তানং উপ্পাদো নাম কেৰলো, ন চৰিত্বা আগমনপুব্বকোতি দস্সনত্থং ‘‘নত্থি সত্তা ওপপাতিকা’’তি ৰুত্তন্তি আহ <span class="bld">‘‘চৰিত্বা উপপজ্জনকসত্তা নাম নত্থীতি ৰদতী’’</span>তি। সমণেন নাম যাথাৰতো <a name="P1.0293"></a> জানন্তেন কস্সচি কিঞ্চি অকথেত্বা সঞ্ঞতেন ভৰিতব্বং, অঞ্ঞথা আহোপুরিসিকা নাম সিযা। কিঞ্হি পরো পরস্স করিস্সতি? তথা চ অত্তনো সম্পাদনস্স কস্সচি অৰস্সযো এৰ ন সিযা তত্থ তত্থেৰ উচ্ছিজ্জনতোতি আহ <span class="bld">‘‘যে ইমঞ্চ…পে॰… পৰেদেন্তী’’</span>তি।</p>
<p class="bodytext">চতূসু মহাভূতেসু নিযুত্তোতি <span class="bld">চাতুমহাভূতিকো।</span> যথা পন মত্তিকায নিব্বত্তং ভাজনং মত্তিকামযং, এৰং অযং চতূহি মহাভূতেহি নিব্বত্তোতি আহ <span class="bld">‘‘চতুমহাভূতমযো’’</span>তি। <span class="bld">অজ্ঝত্তিকপথৰীধাতূ</span>তি সত্তসন্তানগতা পথৰীধাতু। <span class="bld">বাহিরপথৰীধাতু</span>ন্তি বহিদ্ধা মহাপথৰিং। <span class="bld">উপগচ্ছতী</span>তি বাহিরপথৰিকাযতো তদেকদেসভূতা পথৰী আগন্ত্বা অজ্ঝত্তিকভাৰপ্পত্তিযা সত্তভাৰেন সণ্ঠিতা ইদানি ঘটাদিগতপথৰী ৰিয তমেৰ বাহিরপথৰিকাযং উপেতি উপগচ্ছতি সব্বসো তেন নিব্বিসেসতং একীভাৰমেৰ গচ্ছতি। <span class="bld">আপাদীসুপি এসেৰ নযো</span>তি এত্থ পজ্জুন্নেন মহাসমুদ্দতো গহিতআপো ৰিয ৰস্সোদকভাৰেন পুনপি মহাসমুদ্দমেৰ, সূরিযরস্মিতো গহিতং ইন্দগ্গিসঙ্খাততেজো ৰিয পুন সূরিযরস্মিং, মহাৰাযুখন্ধতো নিগ্গতমহাৰাতো ৰিয তমেৰ ৰাযুখন্ধং উপেতি উপগচ্ছতীতি দিট্ঠিগতিকস্স অধিপ্পাযো। <span class="bld">মনচ্ছট্ঠানি ইন্দ্রিযানি আকাসং পক্খন্দন্তি</span> তেসং ৰিসযাভাৰাতি ৰদন্তি। ৰিসযিগহণেন হি ৰিসযাপি গহিতা এৰ হোন্তীতি। <span class="bld">গুণাগুণপদানী</span>তি গুণদোসকোট্ঠাসা। <span class="bld">সরীরমেৰ পদানীতি অধিপ্পেতং</span> সরীরেন তংতংকিরিযায <a name="V1.0201"></a> পজ্জিতব্বতো। দব্বন্তি মুয্হন্তীতি দত্তূ, মূল়্হপুগ্গলা। তেহি <span class="bld">দত্তূহি</span> <a name="P1.0294"></a> বালমনুস্সেহি। ‘‘পরলোকো অত্থী’’তি মতি যেসং, তে অত্থিকা, তেসং ৰাদোতি অত্থিকৰাদো, তং <span class="bld">অত্থিকৰাদং। </span></p>
<p class="bodytext"><span class="bld">কম্মং</span> <a name="M1.0227"></a> <span class="bld">পটিবাহতি</span> অকিরিযৰাদিভাৰতো। <span class="bld">ৰিপাকং পটিবাহতি</span> সব্বেন সব্বং আযতিং উপপত্তিযা পটিক্খিপনতো। <span class="bld">উভযং পটিবাহতি</span> সব্বসো হেতুপটিবাহনেনেৰ ফলস্সপি পটিক্খিত্তত্তা। উভযন্তি হি কম্মং ৰিপাকঞ্চাতি উভযং। সো হি ‘‘অহেতূ অপ্পচ্চযা সত্তা সংকিলিস্সন্তি, ৰিসুজ্ঝন্তি চা’’তি (দী॰ নি॰ ১.১৬৮; ম॰ নি॰ ২.১০০, ২২৭; সং॰ নি॰ ৩.২১২) ৰদন্তো কম্মস্স ৰিয ৰিপাকস্সাপি সংকিলেসৰিসুদ্ধীনং পচ্চযত্তাভাৰৰচনতো তদুভযং পটিবাহতি নাম। <span class="bld">ৰিপাকো পটিবাহিতো হোতি</span> অসতি কম্মে ৰিপাকাভাৰতো। <span class="bld">কম্মং পটিবাহিতং হোতি</span> অসতি ৰিপাকে কম্মস্স নিরত্থকভাৰাপত্তিতো। <span class="bld">অত্থতো</span>তি সরূপেন। <span class="bld">উভযপ্পটিবাহকা</span>তি ৰিসুং ৰিসুং তংতংদিট্ঠিদীপকভাৰেন পাল়িযং আগতাপি পচ্চেকং তিৰিধদিট্ঠিকা এৰ উভযপটিবাহকত্তা। উভযপ্পটিবাহকাতি হি হেতুৰচনং। <span class="bld">‘‘অহেতুকৰাদা চেৰা’’</span>তিআদি পটিঞ্ঞাৰচনং। যো হি ৰিপাকপটিবাহনেন নত্থিকদিট্ঠিকো উচ্ছেদৰাদী, সো অত্থতো কম্মপটিবাহনেন অকিরিযদিট্ঠিকো, উভযপটিবাহনেন অহেতুকদিট্ঠিকো চ হোতি। সেসদ্বযেপি এসেৰ নযো।</p>
<p class="bodytext"><span class="bld">সজ্ঝাযন্তী</span>তি তং দিট্ঠিদীপকং গন্থং উগ্গহেত্বা পঠন্তি। <span class="bld">ৰীমংসন্তী</span>তি তস্স অত্থং ৰিচারেন্তি। <span class="bld">‘‘তেস’’</span>ন্তিআদি ৰীমংসনাকারদস্সনং। <span class="bld">তস্মিং আরম্মণে</span>তি যথাপরিকপ্পিতকম্মফলাভাৰাদিকে ‘‘করোতো ন করীযতি পাপ’’ন্তি আদিনযপ্পৰত্তায লদ্ধিযা আরম্মণে। <span class="bld">মিচ্ছাসতি সন্তিট্ঠতী</span>তি ‘‘করোতো ন করীযতি পাপ’’ন্তিআদিৰসেন অনুস্সৰূপলদ্ধে অত্থে তদাকারপরিৰিতক্কনেহি সৰিগ্গহে ৰিয সরূপতো চিত্তস্স পচ্চুপট্ঠিতে চিরকালপরিচযেন এৰমেতন্তি নিজ্ঝানক্খমভাৰূপগমনেন নিজ্ঝানক্খন্তিযা <a name="P1.0295"></a> তথাগহিতে পুনপ্পুনং তথেৰ আসেৰন্তস্স বহুলীকরোন্তস্স মিচ্ছাৰিতক্কেন সমাদিযমানা মিচ্ছাৰাযামূপত্থম্ভিতা অতংসভাৰং ‘‘তংসভাৰ’’ন্তি গণ্হন্তী মিচ্ছাসতীতি লদ্ধনামা তংলদ্ধিসহগতা তণ্হা সন্তিট্ঠতি। <span class="bld">চিত্তং একগ্গং হোতী</span>তি যথাসকং ৰিতক্কাদিপচ্চযলাভেন তস্মিং আরম্মণে অৰট্ঠিততায অনেকগ্গতং পহায একগ্গং অপ্পিতং ৰিয হোতি। চিত্তসীসেন মিচ্ছাসমাধি এৰ ৰুত্তো। সোপি হি পচ্চযৰিসেসেহি লদ্ধভাৰনাবলো ঈদিসে ঠানে সমাধানপতিরূপকিচ্চকরোযেৰ, ৰাল়ৰিজ্ঝনাদীসু ৰিযাতি দট্ঠব্বং। <span class="bld">জৰনানি জৰন্তী</span>তি অনেকক্খত্তুং তেনাকারেন পুব্বভাগিযেসু জৰনৰারেসু পৰত্তেসু <a name="M1.0228"></a> সব্বপচ্ছিমে জৰনৰারে সত্ত জৰনানি <a name="V1.0202"></a> জৰন্তি। <span class="bld">পঠমে জৰনে সতেকিচ্ছা হোন্তি। তথা দুতিযাদীসূ</span>তি ধম্মসভাৰদস্সনমত্তমেতং, ন পন তস্মিং খণে তেসং তিকিচ্ছা কেনচি সক্কা কাতুং।</p>
<p class="bodytext"><span class="bld">তত্থা</span>তি তেসু তীসু মিচ্ছাদস্সনেসু। <span class="bld">কোচি একং দস্সনং ওক্কমতী</span>তি যস্স একস্মিংযেৰ অভিনিৰেসো আসেৰনা চ পৰত্তা, সো একমেৰ দস্সনং ওক্কমতি। যস্স পন দ্বীসু তীসুপি ৰা অভিনিৰেসো আসেৰনা চ পৰত্তা, সো দ্বে তীণিপি ওক্কমতি, এতেন যা পুব্বে উভযপটিবাহকতামুখেন দীপিতা অত্থসিদ্ধা সব্বদিট্ঠিকতা, সা পুব্বভাগিযা। যা পন মিচ্ছত্তনিযামোক্কন্তিভূতা, সা যথাসকং পচ্চযসমুদাগমসিদ্ধিতো ভিন্নারম্মণানং ৰিয ৰিসেসাধিগমানং একজ্ঝং অনুপ্পত্তিযা অসঙ্কিণ্ণা এৰাতি দস্সেতি। <span class="bld">‘‘একস্মিং ওক্কন্তেপী’’</span>তিআদিনা তিস্সন্নম্পি দিট্ঠীনং সমানবলতং সমানফলতঞ্চ দস্সেতি। তস্মা তিস্সোপি চেতা একস্স উপ্পন্না অব্বোকিণ্ণা এৰ, একায ৰিপাকে দিন্নে <a name="P1.0296"></a> ইতরা অনুবলপ্পদাযিকাযো হোন্তি। <span class="bld">‘‘ৰট্টখাণু নামেসা’’</span>তি ইদং ৰচনং নেয্যত্থং, ন নীতত্থং। তথা হি <span class="bld">পপঞ্চসূদনিযং</span> ‘‘কিং পনেস একস্মিংযেৰ অত্তভাৰে নিযতো হোতি, উদাহু অঞ্ঞস্মিং পীতি? একস্মিংযেৰ নিযতো, আসেৰনৰসেন পন ভৰন্তরেপি তং তং দিট্ঠিং রোচেতি যেৰা’’তি (ম॰ নি॰ অট্ঠ॰ ৩.১২৯) ৰুত্তং। অকুসলঞ্হি নামেতং অবলং দুব্বলং, ন কুসলং ৰিয সবলং মহাবলং। তস্মা ‘‘একস্মিংযেৰ অত্তভাৰে নিযতো’’তি ৰুত্তং। অঞ্ঞথা সম্মত্তনিযামো ৰিয মিচ্ছত্তনিযামোপি অচ্চন্তিকো সিযা, ন চ অচ্চন্তিকো। যদি এৰং ৰট্টখাণুজোতনা কথন্তি আহ ‘‘আসেৰনৰসেন পনা’’তিআদি। তস্মা যথা ‘‘সকিং নিমুগ্গোপি নিমুগ্গো এৰ বালো’’তি ৰুত্তং, এৰং ৰট্টখাণুজোতনা। যাদিসে হি পচ্চযে পটিচ্চ অযং তং তং দস্সনং ওক্কন্তো পুন কদাচি তপ্পটিপক্খে পচ্চযে পটিচ্চ ততো সীসুক্খিপনমস্স ন হোতীতি ন ৰত্তব্বং, তস্মা <span class="bld">‘‘যেভুয্যেন হি এৰরূপস্স ভৰতো ৰুট্ঠানং নাম নত্থী’’</span>তি ৰুত্তং।</p>
<p class="bodytext"><span class="bld">তস্মা</span>তি যস্মা এৰং সংসারখাণুভাৰস্সপি পচ্চযো অপণ্ণকজাতো, তস্মা। <span class="bld">ভূতিকামো</span>তি দিট্ঠধম্মিকসম্পরাযিকপরমত্থানং ৰসেন অত্তনো গুণেহি ৰড্ঢিকামো।</p>
<p class="subhead">পকুধকচ্চাযনৰাদৰণ্ণনা</p>
<p class="bodytext"><a name="para174"></a><span class="paranum">১৭৪</span>. <span class="bld">অকতা</span>তি <a name="M1.0229"></a> সমেন ৰিসমেন ৰা কেনচি হেতুনা ন কতা ন ৰিহিতা। কতৰিধো করণৰিধি নত্থি এতেসন্তি <span class="bld">অকতৰিধানা</span> <a name="P1.0297"></a>। পদদ্বযেনাপি লোকে কেনচি হেতুপচ্চযেন নেসং অনিব্বত্তনভাৰং দস্সেতি। <span class="bld">ইদ্ধিযাপি ন নিম্মিতা</span>তি কস্সচি ইদ্ধিমতো চেতোৰসিপ্পত্তস্স দেৰস্স <a name="V1.0203"></a>, ইস্সরাদিনো ৰা ইদ্ধিযাপি ন নিম্মিতা। <span class="bld">অনিম্মাপিতা</span> কস্সচি অনিম্মাপিতা। <span class="bld">ৰুত্তত্থমেৰা</span>তি ব্রহ্মজালৰণ্ণনাযং (দী॰ নি॰ অট্ঠ॰ ১.৩০) ৰুত্তত্থমেৰ। <span class="bld">ৰঞ্ঝা</span>তি ৰঞ্ঝপসুৰঞ্ঝতালাদযো ৰিয অফলা, কস্সচি অজনকাতি অত্থো, এতেন পথৰিকাযাদীনং রূপাদিজনকভাৰং পটিক্খিপতি। রূপসদ্দাদযো হি পথৰিকাযাদীহি অপ্পটিবদ্ধৰুত্তিকাতি তস্স লদ্ধি। পব্বতকূটং ৰিয ঠিতাতি <span class="bld">কূটট্ঠা,</span> যথা পব্বতকূটং কেনচি অনিব্বত্তিতং, কস্সচি চ অনিব্বত্তকং, এৰমেতে পীতি অধিপ্পাযো। যমিদং ‘‘বীজতো অঙ্কুরাদি জাযতী’’তি ৰুচ্চতি, তং ৰিজ্জমানমেৰ ততো নিক্খমতি, ন অৰিজ্জমানং, অঞ্ঞথা অঞ্ঞতোপি অঞ্ঞস্স উপলদ্ধি সিযাতি অধিপ্পাযো। <span class="bld">ঠিতত্তা</span>তি নিব্বিকারাভাৰেন ঠিতত্তা। <span class="bld">ন চলন্তী</span>তি ৰিকারং নাপজ্জন্তি। ৰিকারাভাৰতো হি তেসং সত্তন্নং কাযানং এসিকট্ঠাযিট্ঠিততা। অনিঞ্জনঞ্চ অত্তনো পকতিযা অৰট্ঠানমেৰ। তেনাহ <span class="bld">‘‘ন ৰিপরিণমন্তী’’</span>তি। অৰিপরিণামধম্মত্তা এৰ হি তে অঞ্ঞমঞ্ঞং ন ব্যাবাধেন্তি। সতি হি ৰিকারং আপাদেতব্বতায ব্যাবাধকতাপি সিযা, তথা অনুগ্গহেতব্বতায অনুগ্গাহকতাতি তদভাৰং দস্সেতুং পাল়িযং <span class="bld">নাল</span>ন্তিআদি ৰুত্তং। <span class="bld">পথৰী এৰ</span> কাযেকদেসত্তা <span class="bld">পথৰিকাযো।</span> জীৰসত্তমানং কাযানং নিচ্চতায নিব্বিকারভাৰতো ন <a name="P1.0298"></a> হন্তব্বতা, ন ঘাতেতব্বতা চাতি নেৰ কোচি হন্তা ৰা ঘাতেতা ৰা, তেনেৰাহ <span class="bld">‘‘সত্তন্নং ত্বেৰ কাযান’’</span>ন্তিআদি। যদি কোচি হন্তা নত্থি, কথং সত্থপ্পহারোতি আহ <span class="bld">‘‘যথা মুগ্গরাসি আদীসূ’’</span>তিআদি। <span class="bld">কেৰলং সঞ্ঞামত্তমেৰ হোতি।</span> হননঘাতনাদি পন পরমত্থতো নত্থেৰ কাযানং অৰিকোপনীযভাৰতোতি অধিপ্পাযো।</p>
<p class="subhead">নিগণ্ঠনাটপুত্তৰাদৰণ্ণনা</p>
<p class="bodytext"><a name="para177"></a><span class="paranum">১৭৭</span>. চত্তারো যামা ভাগা চতুযামা, চতুযামা এৰ চাতুযামা, ভাগত্থো হি ইধ যাম-সদ্দো যথা ‘‘রত্তিযা পঠমো যামো’’তি <a name="M1.0230"></a>। সো পনেত্থ ভাগো সংৰরলক্খণোতি আহ <span class="bld">‘‘চাতুযামসংৰুতোতি চতুকোট্ঠাসেন সংৰরেন সংৰুতো’’</span>তি। <span class="bld">পটিক্খিত্তসব্বসীতোদকো</span>তি পটিক্খিত্তসব্বসীতোদকপরিভোগো। <span class="bld">সব্বেন পাপৰারণেন যুত্তো</span>তি সব্বপ্পকারেন সংৰরলক্খণেন সমন্নাগতো। <span class="bld">ধুতপাপো</span>তি সব্বেন নিজ্জরলক্খণেন পাপৰারণেন ৰিধুতপাপো। <span class="bld">ফুট্ঠো</span>তি অট্ঠন্নম্পি কম্মানং খেপনেন মোক্খপ্পত্তিযা কম্মক্খযলক্খণেন সব্বেন পাপৰারণেন ফুট্ঠো তং পত্বা ঠিতো। <span class="bld">কোটিপ্পত্তচিত্তো</span>তি মোক্খাধিগমেনেৰ উত্তমমরিযাদপ্পত্তচিত্তো। <span class="bld">যতত্তো</span>তি কাযাদীসু ইন্দ্রিযেসু সংযমেতব্বস্স অভাৰতো <span class="bld">সংযতচিত্তো। সুপ্পতিট্ঠিতচিত্তো</span>তি নিস্সেসতো সুট্ঠু পতিট্ঠিতচিত্তো। <span class="bld">সাসনানুলোমং</span> নাম পাপৰারণেন যুত্ততা। তেনাহ ‘‘ধুতপাপো’’তিআদি। <span class="bld">অসুদ্ধলদ্ধিতাযা</span>তি ‘‘অত্থি জীৰো, সো চ সিযা নিচ্চো, সিযা অনিচ্চো’’তি এৰমাদিঅসুদ্ধলদ্ধিতায <a name="V1.0204"></a>। <span class="bld">সব্বা</span>তি কম্মপকতিৰিভাগাদিৰিসযা সব্বা নিজ্ঝানক্খন্তিযো। <span class="bld">দিট্ঠিযে ৰা</span>তি মিচ্ছাদিট্ঠিযো এৰ জাতা।</p>
<p class="subhead">সঞ্চযবেলট্ঠপুত্তৰাদৰণ্ণনা</p>
<p class="bodytext"><a name="para179-181"></a><span class="paranum">১৭৯-১৮১</span>. <span class="bld">অমরাৰিক্খেপে</span> <a name="P1.0299"></a> <span class="bld">ৰুত্তনযো এৰা</span>তি ব্রহ্মজালে অমরাৰিক্খেপৰাদসংৰণ্ণনাযং (দী॰ নি॰ অট্ঠ॰ ১.৬১-৬৩) ৰুত্তনযো এৰ ৰিক্খেপব্যাকরণভাৰতো, তথেৰ চেত্থ ৰিক্খেপৰাদস্স আগতত্তা।</p>
<p class="subhead">পঠমসন্দিট্ঠিকসামঞ্ঞফলৰণ্ণনা</p>
<p class="bodytext"><a name="para183"></a><span class="paranum">১৮৩</span>. <span class="bld">যথা তে রুচ্চেয্যা</span>তি ইদানি মযা পুচ্ছিযমানো অত্থো যথা তৰ চিত্তে রোচেয্য। ঘরদাসিযা কুচ্ছিস্মিং জাতো <span class="bld">অন্তোজাতো।</span> ধনেন কীতো <span class="bld">ধনক্কীতো।</span> বন্ধগ্গাহগহিতো <span class="bld">করমরানীতো। সাম</span>ন্তি সযমেৰ। <span class="bld">দাসব্য</span>ন্তি দাসভাৰং। কোচি দাসোপি সমানো অলসো কম্মং অকরোন্তো ‘‘কম্মকারো’’তি ন ৰুচ্চতীতি আহ <span class="bld">‘‘অনলসো কম্মকরণসীলোযেৰা’’</span>তি। <span class="bld">পঠমমেৰা</span>তি আসন্নতরট্ঠানূপসঙ্কমনতো পগেৰ পুরেতরমেৰ। <span class="bld">পচ্ছা</span>তি সামিকস্স নিপজ্জায পচ্ছা। <span class="bld">সযনতো অৰুট্ঠিতে</span>তি রত্তিযা ৰিভাযনৰেলায সেয্যতো অৰুট্ঠিতে। <span class="bld">পচ্চূসকালতো পট্ঠাযা</span>তি অতীতায <a name="M1.0231"></a> রত্তিযা পচ্চূসকালতো পট্ঠায। <span class="bld">যাৰ সামিনো রত্তিং নিদ্দোক্কমন</span>ন্তি অপরায পদোসৰেলাযং যাৰ নিদ্দোক্কমনং। <span class="bld">কিং কার</span>ন্তি কিং করণীযং, কিংকারভাৰতো পুচ্ছিত্বা কাতব্বৰেয্যাৰচ্চন্তি অত্থো।</p>
<p class="bodytext"><span class="bld">দেৰো ৰিযা</span>তি আধিপচ্চপরিৰারাদিসম্পত্তিসমন্নাগতো পধানদেৰো ৰিয। <span class="bld">সো ৰতস্সাহ</span>ন্তি সো ৰত অস্সং অহং। সো রাজা ৰিয অহম্পি ভৰেয্যং, কথং পুঞ্ঞানি করেয্যং, যদি পুঞ্ঞানি উল়ারানি করেয্যন্তি যোজনা। <span class="bld">‘‘সো ৰতস্স’স্স’’</span>ন্তি পাঠে সো রাজা অস্স অহং অস্সং ৰত, যদি পুঞ্ঞানি করেয্যন্তি যোজনা। তেনাহ <span class="bld">‘‘অযমেৰত্থো’’</span>তি। <span class="bld">অস্স</span>ন্তি উত্তমপুরিসপ্পযোগে <span class="bld">অহং</span>-সদ্দো অপ্পযুত্তোপি পযুত্তো এৰ হোতি। <span class="bld">যাৰজীৰং ন সক্খিস্সামি দাতু</span>ন্তি যাৰজীৰং দানত্থায উস্সাহং করোন্তোপি যং রাজা একং দিৰসং দেতি <a name="P1.0300"></a>, ততো সতভাগম্পি দাতুং ন সক্খিস্সামি। তস্মা পব্বজিস্সামীতি পব্বজ্জাযং উস্সাহং কত্বাতি যোজনা।</p>
<p class="bodytext"><span class="bld">কাযেন</span> <a name="V1.0205"></a> <span class="bld">সংৰুতো</span>তি কাযেন সংৰরিতব্বং কাযদ্বারেন পৰত্তনকং পাপধম্মং সংৰরিত্বা ৰিহরেয্যাতি অযমেত্থ অত্থোতি আহ <span class="bld">‘‘কাযেন পিহিতো হুত্বা’’</span>তিআদি। <span class="bld">ঘাসচ্ছাদনেন পরমতাযা</span>তি ঘাসচ্ছাদনপরিযেসনে সল্লেখৰসেন পরমতায, উক্কট্ঠভাৰে সণ্ঠিতো ঘাসচ্ছাদনমেৰ ৰা পরমং পরা কোটি এতস্স, ন ততো পরং কিঞ্চি আমিসজাতং পরিযেসতি পচ্চাসিসতি চাতি ঘাসচ্ছাদনপরমো, তব্ভাৰো ঘাসচ্ছাদনপরমতা, তস্সা <span class="bld">ঘাসচ্ছাদনপরমতায। ৰিৰেকট্ঠকাযান</span>ন্তি গণসঙ্গণিকতো পৰিৰিত্তে ঠিতকাযানং। <span class="bld">নেক্খম্মাভিরতান</span>ন্তি ঝানাভিরতানং। তায এৰ ঝানাভিরতিযা পরমং উত্তমং ৰোদানং ৰিসুদ্ধিং পত্ততায <span class="bld">পরমৰোদানপ্পত্তানং।</span> কিলেসূপধিঅভিসঙ্খারূপধীনং অচ্চন্তৰিগমেন <span class="bld">নিরুপধীনং। ৰিসঙ্খারগতান</span>ন্তি অধিগতনিব্বানানং। এত্থ চ পঠমো ৰিৰেকো ইতরেহি দ্বীহি ৰিৰেকেহি সহাপি পত্তব্বো ৰিনাপি, তথা দুতিযো। ততিযো পন ইতরেহি দ্বীহি সহেৰ পত্তব্বো, ন ৰিনাতি দট্ঠব্বং। গণে জনসমাগমে সন্নিপতনং <span class="bld">গণসঙ্গণিকা,</span> তং <span class="bld">পহায একো ৰিহরতি</span> চরতি পুগ্গলৰসেন অসহাযত্তা। চিত্তে কিলেসানং সন্নিপতনং <span class="bld">চিত্তকিলেসসঙ্গণিকা,</span> তং <span class="bld">পহায একো ৰিহরতি</span> কিলেসৰসেন অসহাযত্তা। মগ্গস্স <a name="M1.0232"></a> একচিত্তক্খণিকত্তা, গোত্রভুআদীনঞ্চ আরম্মণমত্তত্তা ন তেসং ৰসেন সাতিসযা নিব্বুতিসুখসম্ফুসনা, ফলসমাপত্তিনিরোধসমাপত্তিৰসেন সাতিসযাতি আহ <span class="bld">‘‘ফলসমাপত্তিং ৰা নিরোধসমাপত্তিং ৰা পৰিসিত্বা’’</span>তি। ফলপরিযোসানো হি নিরোধোতি।</p>
<p class="bodytext"><a name="para184"></a><span class="paranum">১৮৪</span>. <span class="bld">অভিহরিত্বা</span>তি অভিমুখীভাৰেন নেত্বা। ‘‘অহং চীৰরাদীহি পযোজনং সাধেস্সামী’’তি ৰচনসেসো। <span class="bld">সপ্পায</span>ন্তি <a name="P1.0301"></a> সব্বগেলঞ্ঞপহরণৰসেন উপকারাৰহং। ভাৰিনা অনত্থতো পরিপালনৰসেন গোপনা <span class="bld">রক্খাগুত্তি।</span> পচ্চুপ্পন্নস্স নিসেধৰসেন <span class="bld">আৰরণগুত্তি।</span></p>
<p class="subhead">দুতিযসন্দিট্ঠিকসামঞ্ঞফলৰণ্ণনা</p>
<p class="bodytext"><a name="para186"></a><span class="paranum">১৮৬</span>. <span class="bld">কসতীতি</span> কসিং করোতি। <span class="bld">গহপতিকো</span>তি এত্থ ক-সদ্দো অপ্পত্থোতি আহ <span class="bld">‘‘একগেহমত্তে জেট্ঠকো’’</span>তি, তেন অনেককুলজেট্ঠকভাৰং পটিক্খিপতি। <span class="bld">করং করোতী</span>তি করং সম্পাদেতি। <span class="bld">ৰড্ঢেতী</span>তি উপরূপরি সম্পাদনেন ৰড্ঢেতি। এৰং অপ্পম্পি পহায পব্বজিতুং দুক্করন্তি অযমত্থো লটুকিকোপমসুত্তেন (ম॰ নি॰ ২.১৫১, ১৫২) দীপেতব্বো। তেনাহ ‘‘সেয্যথাপি, উদাযি, পুরিসো দলিদ্দো অস্সকো অনাল়্হিযো, তস্সস্স একং অগারকং ওলুগ্গৰিলুগ্গং কাকাতিদাযিং নপরমরূপ’’ন্তি ৰিত্থারো। যদি অপ্পম্পি ভোগং পহায পব্বজিতুং দুক্করং, কস্মা দাসৰারে ভোগগ্গহণং ন কতন্তি আহ <span class="bld">‘‘দাসৰারে পনা’’</span>তিআদি। যথা <a name="V1.0206"></a> চ দাসস্স ভোগাপি অভোগা পরাযত্তভাৰতো, এৰং ঞাতযো পীতি দাসৰারে ঞাতিপরিৰট্টগ্গহণম্পি ন কতন্তি দট্ঠব্বং।</p>
<p class="subhead">পণীততরসামঞ্ঞফলৰণ্ণনা</p>
<p class="bodytext"><a name="para189"></a><span class="paranum">১৮৯</span>. <span class="bld">এৰরূপাহী</span>তি যথাৰুত্তদাসকস্সকূপমাসদিসাহি উপমাহি সামঞ্ঞফলং দীপেতুং পহোতি ভগৰা সকলম্পি রত্তিন্দিৰং ততো ভিয্যোপি অনন্তপটিভানতায ৰিচিত্তনযদেসনভাৰতো। <span class="bld">তথাপী</span>তি সতিপি দেসনায উত্তরুত্তরাধিকনানানযৰিচিত্তভাৰে।</p>
<p class="bodytext"><span class="bld">একত্থমেতং</span> পদং সাধুসদ্দস্সেৰ ক-কারেন ৰড্ঢিত্বা ৰুত্তত্তা, তেনেৰ <span class="bld">সাধুক</span>-সদ্দস্স অত্থং ৰদন্তেন অত্থুদ্ধারৰসেন <span class="bld">সাধু</span>-সদ্দো উদাহটো। <span class="bld">আযাচনে</span>তি অভিমুখযাচনে, অভিপত্থনাযন্তি অত্থো <a name="P1.0302"></a>। <span class="bld">সম্পটিচ্ছনে</span>তি পটিগ্গণ্হনে <a name="M1.0233"></a>। <span class="bld">সম্পহংসনে</span>তি সংৰিজ্জমানগুণৰসেন হংসনে তোসনে, উদগ্গতাকরণেতি অত্থো। <span class="bld">ধম্মরুচী</span>তি পুঞ্ঞকামো। <span class="bld">পঞ্ঞাণৰা</span>তি পঞ্ঞৰা। <span class="bld">অদ্দুব্ভো</span>তি অদূসকো, অনুপঘাতকোতি অত্থো। <span class="bld">ইধাপী</span>তি ইমস্মিং সামঞ্ঞফলেপি। <span class="bld">অযং</span> সাধু-সদ্দো। <span class="bld">দল়্হীকম্মে</span>তি সক্কচ্চ কিরিযাযং। <span class="bld">আণত্তিয</span>ন্তি আণাপনে। ‘‘সুণোহি সাধুকং মনসি করোহী’’তি হি ৰুত্তে সাধুক-সদ্দেন সৰনমনসিকারানং সক্কচ্চকিরিযা ৰিয তদাণাপনম্পি জোতিতং হোতি, আযাচনত্থতা ৰিয চস্স আণাপনত্থতা ৰেদিতব্বা। <span class="bld">সুন্দরেপী</span>তি সুন্দরত্থেপি। ইদানি যথাৰুত্তেন সাধুক-সদ্দস্স অত্থত্তযেন পকাসিতং ৰিসেসং দস্সেতুং <span class="bld">‘‘দল়্হীকম্মত্থেন হী’’</span>তিআদি ৰুত্তং।</p>
<p class="bodytext"><span class="bld">মনসি করোহী</span>তি এত্থ মনসিকারো ন আরম্মণপটিপাদনলক্খণো, অথ খো ৰীথিপটিপাদনজৰনপটিপাদনমনসিকারপুব্বকং চিত্তে ঠপনলক্খণোতি দস্সেন্তো <span class="bld">‘‘আৰজ্জা’’</span>তিআদিমাহ। <span class="bld">সোতিন্দ্রিযৰিক্খেপৰারণং</span> সৰনে নিযোজনৰসেন কিরিযন্তরপটিসেধনভাৰতো, সোতং ওদহাতি অত্থো। <span class="bld">মনিন্দ্রিযৰিক্খেপৰারণং</span> অঞ্ঞচিন্তাপটিসেধনতো। <span class="bld">ব্যঞ্জনৰিপল্লাসগ্গাহৰারণং</span> ‘‘সাধুক’’ন্তি ৰিসেসেত্বা ৰুত্তত্তা। পচ্ছিমস্স অত্থৰিপল্লাসগ্গাহৰারণেপি এসেৰ নযো। <span class="bld">ধারণূপপরিক্খাদীসূ</span>তি <span class="bld">আদি</span>-সদ্দেন তুলনতীরণাদিকে, দিট্ঠিযা সুপ্পটিৰিধে চ সঙ্গণ্হাতি। <span class="bld">সব্যঞ্জনো</span>তি এত্থ যথাধিপ্পেতমত্থং ব্যঞ্জযতীতি ব্যঞ্জনং, সভাৰনিরুত্তি। সহ ব্যঞ্জনেনাতি সব্যঞ্জনো, ব্যঞ্জনসম্পন্নোতি অত্থো। <span class="bld">সাত্থো</span>তি অরণীযতো উপগন্তব্বতো অনুধাতব্বতো অত্থো, চতুপারিসুদ্ধিসীলাদিকো <a name="P1.0303"></a>। তেন সহ অত্থেনাতি সাত্থো, অত্থসম্পন্নোতি অত্থো। <span class="bld">ধম্মগম্ভীরো</span>তিআদীসু <span class="bld">ধম্মো</span> নাম তন্তি। <span class="bld">দেসনা</span> <a name="V1.0207"></a> নাম তস্সা মনসা ৰৰত্থাপিতায তন্তিযা দেসনা। <span class="bld">অত্থো</span> নাম তন্তিযা অত্থো। <span class="bld">পটিৰেধো</span> নাম তন্তিযা, তন্তিঅত্থস্স চ যথাভূতাৰবোধো। যস্মা চেতে ধম্মদেসনা অত্থপ্পটিৰেধা সসাদীহি ৰিয মহাসমুদ্দো মন্দবুদ্ধীহি দুক্খোগাহা, অলব্ভনেয্যপতিট্ঠা চ, তস্মা গম্ভীরা। তেন ৰুত্তং <span class="bld">‘‘যস্মা অযং ধম্মো…পে॰… সাধুকং মনসি করোহী’’</span>তি। এত্থ চ পটিৰেধস্স দুক্করভাৰতো ধম্মত্থানং, দেসনাঞাণস্স দুক্করভাৰতো দেসনায দুক্খোগাহতা, পটিৰেধস্স পন উপ্পাদেতুং অসক্কুণেয্যতায, ঞাণুপ্পত্তিযা চ দুক্করভাৰতো দুক্খোগাহতা ৰেদিতব্বা। <span class="bld">দেসনং</span> নাম <a name="M1.0234"></a> উদ্দিসনং, তস্স নিদ্দিসনং <span class="bld">ভাসন</span>ন্তি ইধাধিপ্পেতন্তি আহ <span class="bld">‘‘ৰিত্থারতো ভাসিস্সামী’’</span>তি। পরিব্যত্তং কথনঞ্হি ভাসনং, তেনাহ <span class="bld">‘‘দেসেস্সামীতি…পে॰… ৰিত্থারদীপন’’</span>ন্তি।</p>
<p class="bodytext">যথাৰুত্তমত্থং সুত্তপদেন সমত্থেতুং <span class="bld">‘‘তেনাহা’’</span>তিআদি ৰুত্তং। <span class="bld">সাল়িকাযিৰ নিগ্ঘোসো</span>তি সাল়িকায আলাপো ৰিয মধুরো কণ্ণসুখো পেমনীযো। <span class="bld">পটিভান</span>ন্তি সদ্দো। <span class="bld">উদীরযী</span>তি উচ্চারীযতি, ৰুচ্চতি ৰা।</p>
<p class="bodytext"><span class="bld">এৰং ৰুত্তে উস্সাহজাতো</span>তি এৰং ‘‘সুণোহি সাধুকং মনসি করোহি ভাসিস্সামী’’তি ৰুত্তে ‘‘ন কির ভগৰা সঙ্খেপেনেৰ দেসেস্সতি, ৰিত্থারেনপি ভাসিস্সতী’’তি সঞ্জাতুস্সাহো হট্ঠতুট্ঠো হুত্বা।</p>
<p class="bodytext"><a name="para190"></a><span class="paranum">১৯০</span>. <span class="bld">‘‘ইধা’’</span>তি ইমিনা ৰুচ্চমানং অধিকরণং তথাগতস্স উপ্পত্তিট্ঠানভূতং অধিপ্পেতন্তি আহ <span class="bld">‘‘দেসাপদেসে নিপাতো’’</span>তি। <span class="bld">‘‘স্বায’’</span>ন্তি সামঞ্ঞতো ইধসদ্দমত্তং গণ্হাতি, ন যথাৰিসেসিতব্বং ইধ-সদ্দং। তথা হি ৰক্খতি ‘‘কত্থচি পদপূরণমত্তমেৰা’’তি (দী॰ নি॰ অট্ঠ॰ ১.১৯০)। <span class="bld">লোকং উপাদায ৰুচ্চতি</span> লোক-সদ্দেন সমানাধিকরণভাৰেন ৰুত্তত্তা <a name="P1.0304"></a>। সেসপদদ্বযে পন পদন্তরসন্নিধানমত্তেন তং তং উপাদায ৰুত্ততা দট্ঠব্বা। <span class="bld">ইধ তথাগতো লোকে</span>তি হি জাতিখেত্তং, তত্থাপি অযং চক্কৰাল়ো ‘‘লোকো’’তি অধিপ্পেতো। <span class="bld">সমণো</span>তি সোতাপন্নো। <span class="bld">দুতিযো সমণো</span>তি সকদাগামী। ৰুত্তঞ্হেতং ‘‘কতমো চ ভিক্খৰে সমণো? ইধ ভিক্খৰে ভিক্খু তিণ্ণং সংযোজনানং পরিক্খযা সোতাপন্নো হোতী’’তিআদি (অ॰ নি॰ ৪.২৪১)। ‘‘কতমো চ ভিক্খৰে দুতিযো সমণো? ইধ ভিক্খৰে ভিক্খু তিণ্ণং সংযোজনানং পরিক্খযা রাগদোসমোহানং তনুত্তা’’তিআদি (অ॰ নি॰ ৪.২৪১)। <span class="bld">ওকাস</span>ন্তি কঞ্চি পদেসং। <span class="bld">ইধেৰ তিট্ঠমানস্সা</span>তি ইমিস্সা এৰ ইন্দসালগুহাযং তিট্ঠমানস্স।</p>
<p class="bodytext"><span class="bld">পদপূরণমত্তমেৰ</span> <a name="V1.0208"></a> ওকাসাপদিসনস্সাপি অসম্ভৰতো অত্থন্তরস্স অবোধনতো। অরহন্তি আদযো সদ্দা ৰিত্থারিতাতি যোজনা। অত্থতো ৰিত্থারণং সদ্দমুখেনেৰ হোতীতি সদ্দগ্গহণং। যস্মা। ‘‘অপরেহিপি অট্ঠহি কারণেহি ভগৰা তথাগতো’’তিআদিনা উদানট্ঠকথাদীসু, (উদা॰ অট্ঠ॰ ১৮; ইতিৰু॰ অট্ঠ॰ ৩৮) অরহন্তি আদযো ৰিসুদ্ধিমগ্গটীকাযং অপরেহি পকারেহি ৰিত্থারিতা <a name="M1.0235"></a>, তস্মাতেসু ৰুত্তানযেনপি সো (ৰিসুদ্ধি॰ টী॰ ১.১২৯, ১৩০) অত্থো ৰেদিতব্বো। তথাগতস্স সত্তনিকাযন্তোগধতায ‘‘ইধ পন সত্তলোকো অধিপ্পেতো’’তি ৰত্বা তত্থাযং যস্মিং সত্তনিকাযে যস্মিঞ্চ ওকাসে উপ্পজ্জতি, তং দস্সেতুং <span class="bld">‘‘সত্তলোকে উপ্পজ্জমানোপি চা’’</span>তিআদি ৰুত্তং। <span class="bld">‘‘তথাগতো ন দেৰলোকে উপ্পজ্জতী’’</span>তিআদীসু যং ৰত্তব্বং, তং পরতো আগমিস্সতি। <span class="bld">সারপ্পত্তা</span>তি কুলভোগিস্সরিযাদিৰসেন সারভূতা। <span class="bld">ব্রাহ্মণগহপতিকা</span>তি ব্রহ্মাযুপোক্খরসাতিআদিব্রাহ্মণা <a name="P1.0305"></a> চেৰ অনাথপিণ্ডিকাদিগহপতিকা চ।</p>
<p class="bodytext"><span class="bld">‘‘সুজাতাযা’’</span>তিআদিনা ৰুত্তেসু চতূসু ৰিকপ্পেসু পঠমো ৰিকপ্পো বুদ্ধভাৰায আসন্নতরপটিপত্তিদস্সনৰসেন ৰুত্তো। আসন্নতরায হি পটিপত্তিযা ঠিতো ‘‘উপ্পজ্জতীতি’’ ৰুচ্চতি উপ্পাদস্স একন্তিকত্তা, পগেৰ পটিপত্তিযা মত্থকে ঠিতো। দুতিযো বুদ্ধভাৰাৰহপব্বজ্জতো পট্ঠায আসন্নপটিপত্তিদস্সনৰসেন, ততিযো বুদ্ধকরধম্ম পারিপূরিতো পট্ঠায বুদ্ধভাৰায পটিপত্তিদস্সনৰসেন। ন হি মহাসত্তানং উপ্পতিভৰূপপত্তিতো পট্ঠায বোধিসম্ভারসম্ভরণং নাম অত্থি। চতুত্থো বুদ্ধকরধম্মসমারম্ভতো পট্ঠায। বোধিযা নিযতভাৰপ্পত্তিতো পভুতি হি ৰিঞ্ঞূহি ‘‘বুদ্ধো উপ্পজ্জতী’’তি ৰত্তুং সক্কা উপ্পাদস্স একন্তিকত্তা। যথা পন সন্দন্তি নদিযোতি সন্দনকিরিযায অৰিচ্ছেদমুপাদায ৰত্তমানপ্পযোগো, এৰং উপ্পাদত্থায পটিপজ্জনকিরিযায অৰিচ্ছেদমুপাদায চতূসু ৰিকপ্পেসু ‘‘উপ্পজ্জতি নামা’’তি ৰুত্তং। <span class="bld">সব্বপঠমং উপ্পন্নভাৰ</span>ন্তি চতূসু ৰিকপ্পেসু সব্বপঠমং ৰুত্তং তথাগতস্স উপ্পন্নতাসঙ্খাতং অত্থিভাৰং। তেনাহ <span class="bld">‘‘উপ্পন্নো হোতীতি অযঞ্হেত্থ অত্থো’’</span>তি।</p>
<p class="bodytext"><span class="bld">সো ভগৰা</span>তি যো ‘‘তথাগতো অরহ’’ন্তিআদিনা কিত্তিতগুণো, সো ভগৰা। ‘‘ইমং লোক’’ন্তি নযিদং মহাজনস্স সম্মুখমত্তং সন্ধায ৰুত্তং, অথ খো অনৰসেসং পরিযাদাযাতি দস্সেতুং ‘‘সদেৰক’’ন্তিআদি ৰুত্তং, তেনাহ <span class="bld">‘‘ইদানি ৰত্তব্বং নিদস্সেতী’’</span>তি। <span class="bld">পজাতত্তা</span>তি যথাসকং কম্মকিলেসেহি নিব্বত্তত্তা। <span class="bld">পঞ্চকামাৰচরদেৰগ্গহণং</span> পারিসেসঞাযেন ইতরেসং পদন্তরেহি সঙ্গহিতত্তা। সদেৰকন্তি চ অৰযৰেন ৰিগ্গহো সমুদাযো সমাসত্থো। <span class="bld">ছট্ঠকামাৰচরদেৰগ্গহণং</span> পচ্চাসত্তিঞাযেন। তত্থ হি সো জাতো, তংনিৰাসী চ। <span class="bld">ব্রহ্মকাযিকাদিব্রহ্মগ্গহণ</span>ন্তি এত্থাপি এসেৰ <a name="P1.0306"></a> নযো। <span class="bld">পচ্চত্থিক</span> <a name="M1.0236"></a> <span class="bld">…পে॰… সমণব্রাহ্মণগ্গহণ</span>ন্তি নিদস্সনমত্তমেতং অপচ্চত্থিকানং, অসমিতাবাহিতপাপানঞ্চ সমণব্রাহ্মণানং সস্সমণব্রাহ্মণীৰচনেন গহিতত্তা। কামং ‘‘সদেৰক’’ন্তিআদি <a name="V1.0209"></a> ৰিসেসনানং ৰসেন সত্তৰিসযো লোকসদ্দোতি ৰিঞ্ঞাযতি তুল্যযোগৰিসযত্তা তেসং, ‘‘সলোমকো সপক্খকো’’তিআদীসু পন অতুল্যযোগেপি অযং সমাসো লব্ভতীতি ব্যভিচারদস্সনতো পজাগহণন্তি আহ <span class="bld">‘‘পজাৰচনেন সত্তলোকগ্গহণ’’</span>ন্তি।</p>
<p class="bodytext">অরূপিনো সত্তা অত্তনো আনেঞ্জৰিহারেন ৰিহরন্তা দিব্বন্তীতি দেৰাতি ইমং নিব্বচনং লভন্তীতি আহ <span class="bld">‘‘সদেৰকগ্গহণেন অরূপাৰচরলোকো গহিতো’’</span>তি। তেনাহ ‘‘আকাসানঞ্চাযতনূপগানং দেৰানং সহব্যত’’ন্তি (অ॰ নি॰ ৩.১১৭)। <span class="bld">সমারকগ্গহণেন ছকামাৰচরদেৰলোকো গহিতো</span> তস্স সৰিসেসং মারস্স ৰসে ৰত্তনতো। <span class="bld">রূপী ব্রহ্মলোকো গহিতো</span> অরূপীব্রহ্মলোকস্স ৰিসুং গহিতত্তা। <span class="bld">চতুপরিসৰসেনা</span>তি খত্তিযাদিচতুপরিসৰসেন, ইতরা পন চতস্সো পরিসা সমারকাদিগ্গহণেন গহিতা এৰাতি। <span class="bld">অৰসেসসব্বসত্তলোকো</span> নাগগরুল়াদিভেদো।</p>
<p class="bodytext">এত্তাৰতা চ ভাগসো লোকং গহেত্বা যোজনং দস্সেত্বা ইদানি তেন তেন ৰিসেসেন অভাগসো লোকং গহেত্বা যোজনং দস্সেতুং <span class="bld">‘‘অপি চেত্থা’’</span>তিআদি ৰুত্তং। তত্থ <span class="bld">উক্কট্ঠপরিচ্ছেদতো</span>তি উক্কংসগতিৰিজাননেন। পঞ্চসু হি গতীসু দেৰগতিপরিযাপন্নাৰ সেট্ঠা, তত্থাপি অরূপিনো দূরসমুস্সারিতকিলেসদুক্খতায, সন্তপণীতআনেঞ্জৰিহারসমঙ্গিতায, অতিদীঘাযুকতাযাতি এৰমাদীহি ৰিসেসেহি অতিৰিয উক্কট্ঠা। <span class="bld">‘‘ব্রহ্মা মহানুভাৰো’’</span>তিআদি দসসহস্সিযং মহাব্রহ্মুনো ৰসেন ৰদতি। ‘‘উক্কট্ঠপরিচ্ছেদতো’’তি <a name="P1.0307"></a> হি ৰুত্তং। <span class="bld">অনুত্তর</span>ন্তি সেট্ঠং নৰ লোকুত্তরং। <span class="bld">ভাৰানুক্কমো</span>তি ভাৰৰসেন পরেসং অজ্ঝাসযৰসেন ‘‘সদেৰক’’ন্তিআদীনং পদানং অনুক্কমো।</p>
<p class="bodytext"><span class="bld">তীহাকারেহী</span>তি দেৰমারব্রহ্মসহিততাসঙ্খাতেহি তীহি পকারেহি। <span class="bld">তীসু পদেসূ</span>তি ‘‘সদেৰক’’ন্তিআদীসু তীসু পদেসু। <span class="bld">তেন তেনাকারেনা</span>তি সদেৰকত্তাদিনা তেন তেন পকারেন। তেধাতুকমেৰ পরিযাদিন্নন্তি পোরাণা পনাহূতি যোজনা।</p>
<p class="bodytext"><span class="bld">অভিঞ্ঞা</span>তি <a name="M1.0237"></a> য-কারলোপেনাযং নিদ্দেসো, অভিজানিত্বাতি অযমেত্থ অত্থোতি আহ <span class="bld">‘‘অভিঞ্ঞায অধিকেন ঞাণেন ঞত্বা’’</span>তি। <span class="bld">অনুমানাদিপটিক্খেপো</span>তি অনুমানউপমানঅত্থাপত্তিআদিপটিক্খেপো একপ্পমাণত্তা। সব্বত্থ অপ্পটিহতঞাণচারতায হি সব্বপচ্চক্খা বুদ্ধা ভগৰন্তো।</p>
<p class="bodytext"><span class="bld">অনুত্তরং</span> <a name="V1.0210"></a> <span class="bld">ৰিৰেকসুখ</span>ন্তি ফলসমাপত্তিসুখং, তেন ঠিতিমিস্সাপি [ৰীথিমিস্সাপি (সারত্থ॰ টী॰ ১.ৰেরঞ্জকণ্ডৰণ্ণনাযং) ধিতিমিস্সাপি (ক)] কদাচি ভগৰতো ধম্মদেসনা হোতীতি <span class="bld">হিত্বাপী</span>তি <span class="bld">পি</span>-সদ্দগ্গহণং। ভগৰা হি ধম্মং দেসেন্তো যস্মিং খণে পরিসা সাধুকারং ৰা দেতি, যথাসুতং ৰা ধম্মং পচ্চৰেক্খতি, তং খণং পুব্বভাগেন পরিচ্ছিন্দিত্বা ফলসমাপত্তিং সমাপজ্জতি, যথাপরিচ্ছেদঞ্চ সমাপত্তিতো ৰুট্ঠায ঠিতট্ঠানতো পট্ঠায ধম্মং দেসেতি। উগ্ঘটিতঞ্ঞুস্স ৰসেন <span class="bld">অপ্পং ৰা</span> ৰিপঞ্চিতঞ্ঞুস্স, নেয্যস্স ৰা ৰসেন <span class="bld">বহুং ৰা দেসেন্তো।</span> ধম্মস্স কল্যাণতা নিয্যানিকতায, নিয্যানিকতা চ সব্বসো অনৰজ্জভাৰেনেৰাতি আহ <span class="bld">‘‘অনৰজ্জমেৰ কত্বা’’</span>তি। দেসকাযত্তেন আণাদিৰিধিনা অভিসজ্জনং পবোধনং দেসনাতি সা পরিযত্তিধম্মৰসেন ৰেদিতব্বাতি আহ <span class="bld">‘‘দেসনায তাৰ চতুপ্পদিকাযপি গাথাযা’’</span>তিআদি। নিদাননিগমনানিপি সত্থুনো দেসনায অনুৰিধানতো তদন্তোগধানি এৰাতি আহ <span class="bld">‘‘নিদানমাদি, ইদং এৰোচাতি পরিযোসান’’</span>ন্তি।</p>
<p class="bodytext">সাসিতব্বপুগ্গলগতেন যথাপরাধাদিসাসিতব্বভাৰেন <a name="P1.0308"></a> অনুসাসনং তদঙ্গৰিনযাদিৰসেন ৰিনযনং সাসনন্তি তং পটিপত্তিধম্মৰসেন ৰেদিতব্বন্তি আহ <span class="bld">‘‘সীলসমাধিৰিপস্সনা’’</span>তিআদি। <span class="bld">কুসলানং ধম্মান</span>ন্তি অনৰজ্জধম্মানং সীলস্স, সমথৰিপস্সনানঞ্চ সীলদিট্ঠীনং আদিভাৰো তং মূলকত্তা উত্তরিমনুস্সধম্মানং। অরিযমগ্গস্স অন্তদ্বযৰিগমেন মজ্ঝিমপটিপদাভাৰো ৰিয, সম্মাপটিপত্তিযা আরব্ভনিপ্ফত্তীনং ৰেমজ্ঝত্তাপি মজ্ঝভাৰোতি ৰুত্তং। <span class="bld">‘‘অত্থি ভিক্খৰে…পে॰… মজ্ঝং নামা’’</span>তি। <span class="bld">ফলং পরিযোসানং নাম</span> সউপাদিসেসতাৰসেন, <span class="bld">নিব্বানং পরিযোসানং নাম</span> অনুপাদিসেসতাৰসেন। ইদানি তেসং দ্বিন্নম্পি সাসনস্স পরিযোসানতং আগমেন দস্সেতুং <span class="bld">‘‘এতদত্থমিদ’’</span>ন্তিআদি আহ। <span class="bld">ইধ দেসনায আদিমজ্ঝপরিযোসানং অধিপ্পেতং</span> ‘‘সব্যঞ্জন’’ন্তিআদি ৰচনতো। তস্মিং তস্মিং অত্থে কতাৰধিসদ্দপ্পবন্ধো গাথাৰসেন, সুত্তৰসেন চ ৰৰত্থিতো পরিযত্তিধম্মো, যো <a name="M1.0238"></a> ইধ ‘‘দেসনা’’তি ৰুত্তো, তস্স পন অত্থো ৰিসেসতো সীলাদি এৰাতি আহ <span class="bld">‘‘ভগৰা হি ধম্মং দেসেন্তো…পে॰… দস্সেতী’’</span>তি। তত্থ <span class="bld">সীলং দস্সেত্বা</span>তি <span class="bld">সীল</span>গ্গহণেন সসম্ভারং সীলং গহিতং, তথা <span class="bld">মগ্গ</span>গ্গহণেন সসম্ভারো মগ্গোতি তদুভযৰসেন অনৰসেসতো পরিযত্তি অত্থং পরিযাদিযতি। <span class="bld">তেনা</span>তি সীলাদিদস্সনেন। অত্থৰসেন হি ইধ দেসনায আদিকল্যাণাদিভাৰো অধিপ্পেতো। <span class="bld">কথিকসণ্ঠিতী</span>তি কথিকস্স সণ্ঠানং কথনৰসেন সমৰট্ঠানং।</p>
<p class="bodytext"><span class="bld">ন সো সাত্থং দেসেতি</span> নিয্যানত্থৰিরহতো তস্সা দেসনায। <span class="bld">একব্যঞ্জনাদিযুত্তা ৰা</span>তি সিথিলাদিভেদেসু ব্যঞ্জনেসু একপ্পকারেমেৰ, দ্বিপকারেমেৰ ৰা ব্যঞ্জনেন যুত্তা ৰা দমিল়ভাসা ৰিয <a name="V1.0211"></a>। ৰিৰটকরণতায ওট্ঠে অফুসাপেত্বা উচ্চারেতব্বতো <span class="bld">সব্বনিরোট্ঠব্যঞ্জনা ৰা</span> কিরাতভাসা <a name="P1.0309"></a> ৰিয। সব্বস্সেৰ [সব্বত্থেৰ (সারত্থ॰ টী॰ ১.ৰেরঞ্জকণ্ডৰণ্ণনাযং ১)] ৰিস্সজ্জনীযযুত্ততায <span class="bld">সব্বৰিস্সট্ঠব্যঞ্জনা ৰা</span> সৰরভাসা [যৰনভাসা (সারত্থ॰ টী॰ ১.ৰেরঞ্জকণ্ডৰণ্ণনাযং)] ৰিয। সব্বস্সেৰ [সব্বত্থেৰ (সারত্থ॰ টী॰ ১.ৰেরঞ্জকণ্ডৰণ্ণনাযং)] সানুসারতায <span class="bld">সব্বনিগ্গহিতব্যঞ্জনা ৰা</span> পারসিকাদিমিলক্খুভাসা ৰিয। সব্বাপেসা ব্যঞ্জনেকদেসৰসেন পৰত্তিযা অপরিপুণ্ণব্যঞ্জনাতি কত্বা <span class="bld">‘‘অব্যঞ্জনা’’</span>তি ৰুত্তা।</p>
<p class="bodytext">ঠানকরণানি সিথিলানি কত্বা উচ্চারেতব্বং অক্খরং পঞ্চসু ৰগ্গেসু পঠমততিযন্তি এৰমাদি <span class="bld">সিথিলং।</span> তানি অসিথিলানি কত্বা উচ্চারেতব্বং অক্খরং ৰগ্গেসু দুতিযচতুত্থন্তি এৰমাদি <span class="bld">ধনিতং।</span> দ্বিমত্তকালং <span class="bld">দীঘং।</span> একমত্তকালং <span class="bld">রস্সং</span> তদেৰ <span class="bld">লহুকং।</span> লহুকমেৰ সংযোগপরং, দীঘঞ্চ <span class="bld">গরুকং।</span> ঠানকরণানি নিগ্গহেত্বা উচ্চারেতব্বং <span class="bld">নিগ্গহিতং।</span> পরেন সম্বন্ধং কত্বা উচ্চারেতব্বং <span class="bld">সম্বন্ধং।</span> তথা নসম্বন্ধং <span class="bld">ৰৰত্থিতং।</span> ঠানকরণানি নিস্সট্ঠানি কত্বা উচ্চারেতব্বং <span class="bld">ৰিমুত্তং। দসধা</span>তি এৰং সিথিলাদিৰসেন ব্যঞ্জনবুদ্ধিযা অক্খরুপ্পাদকচিত্তস্স সব্বাকারেন <span class="bld">পভেদো।</span> সব্বানি হি অক্খরানি চিত্তসমুট্ঠানানি যথাধিপ্পেতত্থং ব্যঞ্জনতো ব্যঞ্জনানি চাতি।</p>
<p class="bodytext"><span class="bld">অমক্খেত্বা</span>তি অমিলেচ্ছেত্বা, অৰিনাসেত্বা, অহাপেত্বাতি ৰা অত্থো। ভগৰা যমত্থং ঞাপেতুং একং গাথং, একং ৰাক্যং ৰা দেসেতি, তমত্থং তায দেসনায পরিমণ্ডলপদব্যঞ্জনায এৰ দেসেতীতি আহ <span class="bld">‘‘পরিপুণ্ণব্যঞ্জনমেৰ কত্বা ধম্মং দেসেতী’’</span>তি। ইধ <span class="bld">কেৰল</span>সদ্দো অনৰসেসৰাচকো, ন অৰোমিস্সকাদিৰাচকোতি আহ <span class="bld">‘‘সকলাধিৰচন’’</span>ন্তি। <span class="bld">পরিপুণ্ণ</span>ন্তি সব্বসো পুণ্ণং, তং পন কেনচি ঊনং, অধিকং ৰা ন হোতীতি <a name="M1.0239"></a> <span class="bld">‘‘অনূনাধিকৰচন’’</span>ন্তি ৰুত্তং। তত্থ যদত্থং <a name="P1.0310"></a> দেসিতো, তস্স সাধকত্তা অনূনতা ৰেদিতব্বা, তব্বিধুরস্স পন অসাধকত্তা অনধিকতা। সকলন্তি সব্বভাগৰন্তং। পরিপুণ্ণন্তি সব্বসো পরিপুণ্ণমেৰ, তেনাহ <span class="bld">‘‘একদেসনাপি অপরিপুণ্ণা নত্থী’’</span>তি। <span class="bld">অপরিসুদ্ধা দেসনা হোতি</span> তণ্হায সংকিলিট্ঠত্তা। লোকামিসং চীৰরাদযো পচ্চযা তত্থ অগধিতচিত্ততায <span class="bld">লোকামিসনিরপেক্খো। হিতফরণেনা</span>তি হিতূপসংহারেন। <span class="bld">মেত্তাভাৰনায</span> করণভূতায <span class="bld">মুদুহদযো। উল্লুম্পনসভাৰসণ্ঠিতেনা</span>তি সকলসংকিলেসতো, ৰট্টদুক্খতো চ উদ্ধরণাকারাৰট্ঠিতেন চিত্তেন, কারুণাধিপ্পাযেনাতি অত্থো।</p>
<p class="bodytext">‘‘ইতো পট্ঠায দস্সামেৰ, এৰঞ্চ দস্সামী’’তি সমাদাতব্বট্ঠেন <span class="bld">ৰতং।</span> পণ্ডিতপঞ্ঞত্ততায <a name="V1.0212"></a> সেট্ঠট্ঠেন ব্রহ্মং ব্রহ্মানং ৰা চরিযন্তি <span class="bld">ব্রহ্মচরিযং</span> দানং। মচ্ছরিযলোভাদিনিগ্গণ্হনেন <span class="bld">সুচিণ্ণস্স। ইদ্ধী</span>তি দেৰিদ্ধি। <span class="bld">জুতী</span>তি পভা, আনুভাৰো ৰা। <span class="bld">বলৰীরিযূপপত্তী</span>তি এৰং মহতা বলেন চ ৰীরিযেন চ সমন্নাগমো। <span class="bld">পুঞ্ঞ</span>ন্তি পুঞ্ঞফলং। <span class="bld">ৰেয্যাৰচ্চং ব্রহ্মচরিযং</span> সেট্ঠা চরিযাতি কত্বা। এস নযো সেসেপি।</p>
<p class="bodytext"><span class="bld">তস্মা</span>তি যস্মা সিক্খত্তযসঙ্গহং সকলং সাসনং ইধ ‘‘ব্রহ্মচরিয’’ন্তি অধিপ্পেতং তস্মা। ‘‘ব্রহ্মচরিয’’ন্তি ইমিনা সমানাধিকরণানি সব্বপদানি যোজেত্বা অত্থং দস্সেন্তো <span class="bld">‘‘সো ধম্মং দেসেতি…পে॰… পকাসেতীতি এৰমেত্থ অত্থো দট্ঠব্বো’’</span>তি আহ।</p>
<p class="bodytext"><a name="para191"></a><span class="paranum">১৯১</span>. <span class="bld">ৰুত্তপ্পকারসম্পদ</span>ন্তি যথাৰুত্তং আদিকল্যাণতাদিগুণসম্পদং, দূরসমুস্সারিতমানস্সেৰ সাসনে সম্মাপটিপত্তি সম্ভৰতি, ন মানজাতিকস্সাতি আহ <span class="bld">‘‘নিহতমানত্তা’’</span>তি। <span class="bld">উস্সন্নত্তা</span>তি বহুলভাৰতো। ভোগারোগ্যাদিৰত্থুকা মদা সুপ্পহেয্যা হোন্তি নিমিত্তস্স অনৰত্থানতো, ন তথা কুলৰিজ্জামদা, তস্মা খত্তিযব্রাহ্মণকুলানং পব্বজিতানম্পি <a name="P1.0311"></a> জাতিৰিজ্জা নিস্সায মানজপ্পনং দুপ্পজহন্তি আহ <span class="bld">‘‘যেভুয্যেন হি…পে॰… মানং করোন্তী’’</span>তি। <span class="bld">ৰিজাতিতাযা</span>তি নিহীনজাতিতায। <span class="bld">পতিট্ঠাতুং ন সক্কোন্তী</span>তি সুৰিসুদ্ধং কত্বা সীলং রক্খিতুং ন সক্কোন্তি। সীলৰসেন হি সাসনে পতিট্ঠা, <span class="bld">পতিট্ঠাতু</span>ন্তি ৰা সচ্চপটিৰেধেন লোকুত্তরায পতিট্ঠায পতিট্ঠাতুং। সা হি নিপ্পরিযাযতো সাসনে পতিট্ঠা নাম, যেভুয্যেন চ উপনিস্সযসম্পন্না সুজাতা এৰ হোন্তি, ন দুজ্জাতা।</p>
<p class="bodytext"><span class="bld">পরিসুদ্ধ</span>ন্তি <a name="M1.0240"></a> রাগাদীনং অচ্চন্তমেৰ পহানদীপনতো নিরুপক্কিলেসতায সব্বসো পরিসুদ্ধং। <span class="bld">সদ্ধং পটিলভতী</span>তি পোথুজ্জনিকসদ্ধাৰসেন সদ্দহতি। ৰিঞ্ঞূজাতিকানঞ্হি ধম্মসম্পত্তিগ্গহণপুব্বিকা সদ্ধা সিদ্ধি ধম্মপ্পমাণধম্মপ্পসন্নভাৰতো। ‘‘সম্মাসম্বুদ্ধো ৰত সো ভগৰা, যো এৰং স্বাক্খাতধম্মো’’তি সদ্ধং পটিলভতি। <span class="bld">জাযম্পতিকা</span>তি ঘরণীপতিকা। কামং ‘‘জাযম্পতিকা’’তি ৰুত্তে ঘরসামিকঘরসামিনীৰসেন দ্বিন্নংযেৰ গহণং ৰিঞ্ঞাযতি। যস্স পন পুরিসস্স অনেকা পজাপতিযো, তত্থ কিং ৰত্তব্বং, একাযাপি সংৰাসো সম্বাধোতি দস্সনত্থং <span class="bld">‘‘দ্বে’’</span>তি ৰুত্তং। রাগাদিনা সকিঞ্চনট্ঠেন, খেত্তৰত্থু আদিনা সপলিবোধট্ঠেন রাগরজাদীনং আগমনপথতাপি উট্ঠানট্ঠানতা এৰাতি দ্বেপি ৰণ্ণনা একত্থা, ব্যঞ্জনমেৰ নানং। <span class="bld">অলগ্গনট্ঠেনা</span>তি অস্সজ্জনট্ঠেন অপ্পটিবদ্ধভাৰেন। এৰং অকুসলকুসলপ্পৰত্তীনং ঠানভাৰেন ঘরাৰাসপব্বজ্জানং সম্বাধব্ভোকাসতং দস্সেত্বা ইদানি কুসলপ্পৰত্তিযা এৰ অট্ঠানট্ঠানভাৰেন তেসং তং দস্সেতুং <span class="bld">‘‘অপিচা’’</span>তিআদি ৰুত্তং।</p>
<p class="bodytext"><span class="bld">সঙ্খেপকথা</span>তি <a name="V1.0213"></a> ৰিসুং ৰিসুং পদুদ্ধারং অকত্বা সমাসতো অত্থৰণ্ণনা। <span class="bld">একম্পি দিৰস</span>ন্তি একদিৰসমত্তম্পি। <span class="bld">অখণ্ডং কত্বা</span>তি দুক্কটমত্তস্সপি অনাপজ্জনেন অখণ্ডিতং কত্বা। <span class="bld">কিলেসমলেন অমলীন</span>ন্তি তণ্হাসংকিলেসাদিনা অসংকিলিট্ঠং কত্বা। পরিযোদাতট্ঠেন নিম্মলভাৰেন সঙ্খং ৰিয লিখিতং ধোতন্তি <span class="bld">সঙ্খলিখিত</span>ন্তি <a name="P1.0312"></a> আহ <span class="bld">‘‘ধোতসঙ্খসপ্পটিভাগ’’</span>ন্তি। ‘‘অজ্ঝাৰসতা’’তি পদপ্পযোগেন ‘‘অগার’’ন্তি ভুম্মত্থে উপযোগৰচনন্তি আহ <span class="bld">‘‘অগারমজ্ঝে’’</span>তি। কসাযেন রত্তানি ৰত্থানি <span class="bld">কাসাযানী</span>তি আহ <span class="bld">‘‘কসাযরসপীততাযা’’</span>তি। <span class="bld">পরিদহিত্বা</span>তি নিৰাসেত্বা চেৰ পারুপিত্বা চ। অগারৰাসো অগারং উত্তরপদলোপেন, তস্স ৰড্ঢিআৰহং <span class="bld">অগারস্স হিতং।</span></p>
<p class="bodytext"><a name="para192"></a><span class="paranum">১৯২</span>. <span class="bld">ভোগক্খন্ধো</span>তি ভোগসমুদাযো। <span class="bld">আবন্ধনট্ঠেনা</span>তি ‘‘পুত্তো নত্তা’’তিআদিনা পেমৰসেন সপরিচ্ছেদং বন্ধনট্ঠেন। ‘‘অম্হাকমেতে’’তি ঞাযন্তীতি <span class="bld">ঞাতী।</span> পিতামহপিতুপুত্তাদিৰসেন পরিৰত্তনট্ঠেন <span class="bld">পরিৰট্টো।</span></p>
<p class="bodytext"><a name="para193"></a><span class="paranum">১৯৩</span>. <span class="bld">পাতিমোক্খসংৰরসংৰুতো</span>তি পাতিমোক্খসংৰরেন পিহিতকাযৰচীদ্বারো, তথাভূতো চ যস্মা তেন সংৰরেন উপেতো নাম হোতি <a name="M1.0241"></a>, তস্মা ৰুত্তং <span class="bld">‘‘পাতিমোক্খসংৰরেন সমন্নাগতো’’</span>তি। <span class="bld">‘‘আচারগোচরসম্পন্নো’’</span>তিআদি তস্সেৰ পাতিমোক্খসংৰরসমন্নাগমস্স পচ্চযদস্সনং। <span class="bld">অপ্পমত্তকেসূ</span>তি অসঞ্চিচ্চ আপন্নঅনুখুদ্দকেসু চেৰ সহসা উপ্পন্নঅকুসলচিত্তুপ্পাদেসু চ। <span class="bld">ভযদস্সাৰী</span>তি ভযদস্সনসীলো। <span class="bld">সম্মা আদিযিত্বা</span>তি সক্কচ্চং যাৰজীৰং অৰীতিক্কমৰসেন আদিযিত্বা। <span class="bld">তং তং সিক্খাপদ</span>ন্তি তং তং সিক্খাকোট্ঠাসং। <span class="bld">এত্থা</span>তি এতস্মিং ‘‘পাতিমোক্খসংৰরসংৰুতো’’তি পাঠে। <span class="bld">সঙ্খেপো</span>তি সঙ্খেপৰণ্ণনা। <span class="bld">ৰিত্থারো ৰিসুদ্ধিমগ্গে</span> (ৰিসুদ্ধি॰ ১.১৪) <span class="bld">ৰুত্তো,</span> তস্মা সো তত্থ, তংসংৰণ্ণনায (ৰিসুদ্ধি॰ টী॰ ১.১৪) চ ৰুত্তনযেন ৰেদিতব্বো।</p>
<p class="bodytext"><span class="bld">আচারগোচরগ্গহণেনেৰা</span>তি ‘‘আচারগোচরসম্পন্নো’’তি ৰচনেনেৰ। তেনাহ <span class="bld">‘‘কুসলে কাযকম্মৰচীকম্মে গহিতেপী’’</span>তি। অধিকৰচনং অঞ্ঞমত্থং বোধেতীতি কত্বা <span class="bld">তস্স</span> আজীৰপারিসুদ্ধিসীলস্স <span class="bld">উপ্পত্তিদ্বারদস্সনত্থং…পে॰… কুসলেনাতি ৰুত্তং,</span> সব্বসো অনেসনপ্পহানেন অনৰজ্জেনাতি অত্থো। যস্মা ‘‘কতমে <a name="P1.0313"></a> চ থপতি কুসলা সীলা কুসলং কাযকম্মং কুসলং ৰচীকম্ম’’ন্তি (ম॰ নি॰ ২.২৬৫) সীলস্স কুসলকাযৰচীভাৰং দস্সেত্বা ‘‘আজীৰপরিসুদ্ধম্পি খো অহং থপতি সীলস্মিং ৰদামী’’তি (ম॰ নি॰ ২.২৬৫) এৰং পৰত্তায মুণ্ডিকসুত্তদেসনায ‘‘কাযকম্মৰচীকম্মেন সমন্নাগতো কুসলেন, পরিসুদ্ধাজীৰো’’তি <a name="V1.0214"></a> অযং দেসনা একসঙ্গহা অঞ্ঞদত্থু সংসন্দতি সমেতীতি দস্সেন্তো আহ <span class="bld">‘‘মুণ্ডিকসুত্তৰসেন ৰা এৰং ৰুত্ত’’</span>ন্তি। <span class="bld">সীলস্মিং ৰদামী</span>তি ‘‘সীল’’ন্তি ৰদামি, ‘‘সীলস্মিং অন্তোগধং পরিযাপন্ন’’ন্তি ৰদামীতি ৰা অত্থো। <span class="bld">পরিযাদানত্থ</span>ন্তি পরিগ্গহত্থং।</p>
<p class="bodytext"><span class="bld"> তিৰিধেন সীলেনা</span>তি চূল়সীলং মজ্ঝিমসীলং মহাসীলন্তি এৰং তিৰিধেন সীলেন। <span class="bld">মনচ্ছট্ঠেসু ইন্দ্রিযেসু,</span> ন কাযপঞ্চমেসু। যথালাভযথাবলযথাসারুপ্পপ্পকারৰসেন <span class="bld">তিৰিধেন সন্তোসেন।</span></p>
<p class="subhead">চূল়মজ্ঝিমমহাসীলৰণ্ণনা</p>
<p class="bodytext"><a name="para194-211"></a><span class="paranum">১৯৪-২১১</span>. ‘‘সীলস্মি’’ন্তি ইদং নিদ্ধারণে ভুম্মন্তি আহ <span class="bld">‘‘একং সীলং হোতীতি অত্থো’’</span>তি। <span class="bld">অযমেৰ অত্থো</span>তি পচ্চত্তৰচনত্থো এৰ। <span class="bld">ব্রহ্মজালে</span>তি ব্রহ্মজালৰণ্ণনাযং (দী॰ নি॰ অট্ঠ॰ ১.৭)।</p>
<p class="bodytext"><a name="para212"></a><span class="paranum">২১২</span>. অত্তানুৰাদপরানুৰাদদণ্ডভযাদীনি <a name="M1.0242"></a> <span class="bld">অসংৰরমূলকানি। সীলস্সাসংৰরতো</span>তি সীলস্স অসংৰরণতো, সীলসংৰরাভাৰতোতি অত্থো। <span class="bld">ভৰেয্যা</span>তি উপ্পজ্জেয্য। <span class="bld">যথাৰিধানৰিহিতেনা</span>তি যথাৰিধানসম্পাদিতেন। অৰিপ্পটিসারাদিনিমিত্তং <a name="P1.0314"></a> উপ্পন্নচেতসিকসুখসমুট্ঠানেহি পণীতরূপেহি ফুট্ঠসরীরস্স উল়ারং কাযিকং সুখং ভৰতীতি আহ <span class="bld">‘‘অৰিপ্পটিসার…পে॰… পটিসংৰেদেতী’’</span>তি।</p>
<p class="subhead">ইন্দ্রিযসংৰরকথাৰণ্ণনা</p>
<p class="bodytext"><a name="para213"></a><span class="paranum">২১৩</span>. ৰিসেসো কম্মত্থাপেক্খতায সামঞ্ঞস্স ন তেহি পরিচত্তোতি আহ <span class="bld">‘‘চক্খু-সদ্দো কত্থচি বুদ্ধচক্খুম্হি ৰত্ততী’’</span>তি। ৰিজ্জমানমেৰ হি অভিধেয্যে ৰিসেসত্থং ৰিসেসন্তরনিৰত্তনৰসেন ৰিসেসসদ্দো ৰিভাৰেতি, ন অৰিজ্জমানং। সেসপদেসুপি এসেৰ নযো। অঞ্ঞেহি অসাধারণং বুদ্ধানংযেৰ চক্খুদস্সনন্তি <span class="bld">বুদ্ধচক্খু,</span> আসযানুসযঞাণং, ইন্দ্রিযপরোপরিযত্তঞাণঞ্চ। সমন্ততো সব্বসো দস্সনট্ঠেন <span class="bld">সমন্তচক্খু,</span> সব্বঞ্ঞুতঞ্ঞাণং। <span class="bld">অরিযমগ্গত্তযপঞ্ঞা</span>তি হেট্ঠিমে অরিযমগ্গত্তযে পঞ্ঞা। <span class="bld">ইধা</span>তি ‘‘চক্খুনা রূপ’’ন্তি ইমস্মিং পাঠে। <span class="bld">অযং</span> চক্খু-সদ্দো <span class="bld">পসাদ…পে॰… ৰত্ততি</span> নিস্সযৰোহারে নিস্সিতস্স ৰত্তব্বতো যথা। ‘‘মঞ্চা উক্কুট্ঠিং করোন্তী’’তি। <span class="bld">অসম্মিস্স</span>ন্তি কিলেসদুক্খেন অৰোমিস্সং। তেনাহ <span class="bld">‘‘পরিসুদ্ধ’’</span>ন্তি <a name="V1.0215"></a>। সতি হি সুৰিসুদ্ধে ইন্দ্রিযসংৰরে, পধানভূতপাপধম্মৰিগমেন অধিচিত্তানুযোগো হত্থগতো এৰং হোতীতি আহ <span class="bld">‘‘অধিচিত্তসুখং পটিসংৰেদেতী’’</span>তি।</p>
<p class="subhead">সতিসম্পজঞ্ঞকথাৰণ্ণনা</p>
<p class="bodytext"><a name="para214"></a><span class="paranum">২১৪</span>. সমন্ততো, পকট্ঠং ৰা সৰিসেসং জানাতীতি সম্পজানো, সম্পজানস্স ভাৰো সম্পজঞ্ঞং, তথাপৰত্তঞাণং। তস্স ৰিভজনং সম্পজঞ্ঞভাজনীযং, তস্মিং <span class="bld">সম্পজঞ্ঞভাজনীযম্হি।</span> অভিক্কমনং <span class="bld">অভিক্কন্ত</span>ন্তি আহ <span class="bld">‘‘অভিক্কন্তং ৰুচ্চতি গমন’’</span>ন্তি। তথা পটিক্কমনং <a name="P1.0315"></a> <span class="bld">পটিক্কন্ত</span>ন্তি আহ <span class="bld">‘‘পটিক্কন্তং নিৰত্তন’’</span>ন্তি। <span class="bld">নিৰত্তন</span>ন্তি চ নিৰত্তিমত্তং। নিৰত্তিত্বা পন গমনং গমনমেৰ। <span class="bld">অভিহরন্তো</span>তি গমনৰসেন কাযং উপনেন্তো। ঠাননিসজ্জাসযনেসু যো গমনৰিধুরো কাযস্স পুরতো অভিহারো, সো <span class="bld">অভিক্কমো,</span> পচ্ছতো অপহরণং <span class="bld">পটিক্কমো</span>তি দস্সেন্তো <span class="bld">‘‘ঠানেপী’’</span>তিআদিমাহ। <span class="bld">আসনস্সা</span>তি <a name="M1.0243"></a> পীঠকাদিআসনস্স। <span class="bld">পুরিমঅঙ্গাভিমুখো</span>তি অটনিকাদিপুরিমাৰযৰাভিমুখো। <span class="bld">সংসরন্তো</span>তি সংসপ্পন্তো। <span class="bld">পচ্চাসংসরন্তো</span>তি পটিআসপ্পন্তো। <span class="bld">‘‘এসেৰ নযো’’</span>তি ইমিনা নিপন্নস্সেৰ অভিমুখসংসপ্পনপটিআসপ্পনানি নিদস্সেতি।</p>
<p class="bodytext">সম্মা পজাননং সম্পজানং, তেন অত্তনা কাতব্বকিচ্চস্স করণসীলো <span class="bld">সম্পজানকারী</span>তি আহ <span class="bld">‘‘সম্পজঞ্ঞেন সব্বকিচ্চকারী’’</span>তি। সম্পজানসদ্দস্স সম্পজঞ্ঞপরিযাযতা পুব্বে ৰুত্তা এৰ। <span class="bld">সম্পজঞ্ঞং করোতেৰা</span>তি অভিক্কন্তাদীসু অসম্মোহং উপ্পাদেতি এৰ। সম্পজঞ্ঞস্স ৰা কারো এতস্স অত্থীতি <span class="bld">সম্পজানকারী।</span> ধম্মতো ৰড্ঢিসঙ্খাতেন সহ অত্থেন ৰত্ততীতি সাত্থকং, অভিক্কন্তাদি। সাত্থকস্স সম্পজাননং <span class="bld">সাত্থকসম্পজঞ্ঞং।</span> সপ্পাযস্স অত্তনো হিতস্স সম্পজাননং <span class="bld">সপ্পাযসম্পজঞ্ঞং।</span> অভিক্কমাদীসু ভিক্খাচারগোচরে, অঞ্ঞত্থাপি চ পৰত্তেসু অৰিজহিতে কম্মট্ঠানসঙ্খাতে গোচরে সম্পজঞ্ঞং <span class="bld">গোচরসম্পজঞ্ঞং।</span> অভিক্কমাদীসু অসম্মুয্হনমেৰ সম্পজঞ্ঞং <span class="bld">অসম্মোহসম্পজঞ্ঞং। পরিগ্গহেত্বা</span>তি তূলেত্বা তীরেত্বা পটিসঙ্খাযাতি, অত্থো। সঙ্ঘদস্সনেনেৰ উপোসথপৰারণাদিঅত্থং গমনং সঙ্গহিতং। <span class="bld">অসুভদস্সনাদী</span>তি <span class="bld">আদি</span>-সদ্দেন কসিণপরিকম্মাদীনং সঙ্গহো দট্ঠব্বো <a name="P1.0316"></a>। সঙ্খেপতো ৰুত্তমত্থং ৰিৰরিতুং <span class="bld">‘‘চেতিযং ৰা বোধিং ৰা দিস্বাপি হী’’</span>তিআদি ৰুত্তং। <span class="bld">অরহত্তং পাপুণাতী</span>তি উক্কট্ঠনিদ্দেসো এসো। সমথৰিপস্সনুপ্পাদনম্পি হি ভিক্খুনো ৰড্ঢিযেৰ। <span class="bld">কেচী</span>তি অভযগিরিৰাসিনো।</p>
<p class="bodytext"><span class="bld">তস্মিং পনা</span>তি সাত্থকসম্পজঞ্ঞৰসেন পরিগ্গহিতঅত্থে। ‘‘অত্থোতি ধম্মতো ৰড্ঢী’’তি যং সাত্থকন্তি <a name="V1.0216"></a> অধিপ্পেতং, তং সপ্পাযং এৰাতি সিযা কস্সচি আসঙ্কাতি তন্নিৰত্তনত্থং <span class="bld">‘‘চেতিযদস্সনং তাৰা’’</span>তিআদি আরদ্ধং। <span class="bld">চিত্তকম্মরূপকানি ৰিযা</span>তি চিত্তকম্মকতা পটিমাযো ৰিয, যন্তপযোগেন ৰা ৰিচিত্তকম্মা পটিমাযো ৰিয। <span class="bld">অসমপেক্খনং</span> গেহস্সিত অঞ্ঞাণুপেক্খাৰসেন আরম্মণস্স অযোনিসো গহণং। যং সন্ধায ৰুত্তং। ‘‘চক্খুনা রূপং দিস্বা উপ্পজ্জতি উপেক্খা বালস্স মূল়্হস্স পুথুজ্জনস্সা’’তিআদি (ম॰ নি॰ ৩.৩০৮)। হত্থিআদিসম্মদ্দেন <span class="bld">জীৰিতন্তরাযো।</span> ৰিসভাগরূপদস্সনাদিনা <span class="bld">ব্রহ্মচরিযন্তরাযো।</span></p>
<p class="bodytext"><span class="bld">পব্বজিতদিৰসতো</span> <a name="M1.0244"></a> <span class="bld">পট্ঠায</span> ভিক্খূনং অনুৰত্তনকথা আচিণ্ণা, অননুৰত্তনকথা পন তস্সা দুতিযা নাম হোতীতি আহ <span class="bld">‘‘দ্বে কথা নাম ন কথিতপুব্বা’’</span>তি। <span class="bld">এৰ</span>ন্তি ‘‘সচে পনা’’তিআদিকং সব্বম্পি ৰুত্তাকারং পচ্চামসতি, ন ‘‘পুরিসস্স মাতুগামাসুভ’’ন্তিআদিকং ৰুচ্চমানং।</p>
<p class="bodytext">যোগকম্মস্স পৰত্তিট্ঠানতায ভাৰনায আরম্মণং ‘‘কম্মট্ঠান’’ন্তি ৰুচ্চতীতি আহ <span class="bld">‘‘কম্মট্ঠানসঙ্খাতং গোচর’’</span>ন্তি। <span class="bld">উগ্গহেত্বা</span>তি যথা উগ্গহনিমিত্তং উপ্পজ্জতি, এৰং উগ্গহকোসল্লস্স সম্পাদনৰসেন উগ্গহেত্বা <a name="P1.0317"></a>।</p>
<p class="bodytext"><span class="bld">হরতী</span>তি কম্মট্ঠানং পৰত্তেতি, যাৰ পিণ্ডপাতপটিক্কমা অনুযুঞ্জতীতি অত্থো। <span class="bld">ন পচ্চাহরতী</span>তি আহারূপযোগতো যাৰ দিৰাঠানুপসঙ্কমনা কম্মট্ঠানং ন পটিনেতি। <span class="bld">সরীরপরিকম্ম</span>ন্তি মুখধোৰনাদিসরীরপটিজগ্গনং। <span class="bld">দ্বে তযো পল্লঙ্কে</span>তি দ্বে তযো নিসজ্জাৰারে দ্বে তীণি উণ্হাসনানি। তেনাহ <span class="bld">‘‘উসুমং গাহাপেন্তো’’</span>তি। <span class="bld">কম্মট্ঠানসীসেনেৰা</span>তি কম্মট্ঠানমুখেনেৰ কম্মট্ঠানং অৰিজহন্তো এৰ, তেন ‘‘পত্তোপি অচেতনো’’তিআদিনা (দী॰ নি॰ অট্ঠ॰ ১.২১৪) ৰক্খমানং কম্মট্ঠানং, যথাপরিহরিযমানং ৰা অৰিজহিত্বাতি দস্সেতি। <span class="bld">তথেৰা</span>তি তিক্খত্তুমেৰ। পরিভোগচেতিযতো সারীরিকচেতিযং গরুতরন্তি কত্বা <span class="bld">‘‘চেতিযং ৰন্দিত্বা’’</span>তি পুব্বকালকিরিযায ৰসেন ৰুত্তং। তথা হি অট্ঠকথাযং ‘‘চেতিযং বাধযমানা বোধিসাখা হরিতব্বা’’তি ৰুত্তা। বুদ্ধগুণানুস্সরণৰসেনেৰ বোধিযং পণিপাতকরণন্তি আহ <span class="bld">‘‘বুদ্ধস্স ভগৰতো সম্মুখা ৰিয নিপচ্চকারং দস্সেত্বা’’</span>তি। <span class="bld">গামসমীপে</span>তি গামস্স উপচারট্ঠানে। <span class="bld">জনসঙ্গহত্থ</span>ন্তি ‘‘মযি অকথেন্তে এতেসং কো কথেস্সতী’’তি ধম্মানুগ্গহেন জনসঙ্গহত্থং। <span class="bld">তস্মা</span>তি যস্মা ‘‘ধম্মকথা নাম কথেতব্বা এৰা’’তি অট্ঠকথাচরিযা ৰদন্তি, যস্মা চ ধম্মকথা কম্মট্ঠানৰিনিমুত্তা নাম নত্থি, তস্মা। <span class="bld">কম্মট্ঠানসীসেনেৰা</span>তি অত্তনা পরিহরিযমানং কম্মট্ঠানং অৰিজহন্তো <a name="V1.0217"></a> তদনুগুণংযেৰ ধম্মকথং কথেত্বা। <span class="bld">অনুমোদনং ৰত্বা</span>তি এত্থাপি ‘‘কম্মট্ঠানসীসেনেৰা’’তি আনেত্বা সম্বন্ধিতব্বং।</p>
<p class="bodytext"><span class="bld">সম্পত্তপরিচ্ছেদেনেৰা</span>তি ‘‘পরিচিতো অপরিচিতো’’তিআদি ৰিভাগং অকত্বা সম্পত্তকোটিযা এৰ, সমাগমমত্তেনেৰাতি অত্থো। <span class="bld">ভযে</span>তি পরচক্কাদিভযে।</p>
<p class="bodytext"><span class="bld">‘‘কম্মজতেজো’’</span>তি <a name="M1.0245"></a> <a name="P1.0318"></a> গহণিং সন্ধাযাহ। <span class="bld">কম্মট্ঠানং ৰীথিং নারোহতি</span> খুদাপরিস্সমেন কিলন্তকাযত্তা সমাধানাভাৰতো। <span class="bld">অৰসেসট্ঠানে</span>তি যাগুযা অগ্গহিতট্ঠানে। <span class="bld">পোঙ্খানুপোঙ্খ</span>ন্তি কম্মট্ঠানুপট্ঠানস্স অৰিচ্ছেদদস্সনমেতং, যথা পোঙ্খানুপোঙ্খং পৰত্তায সরপটিপাতিযা অনৰিচ্ছেদো, এৰমেতস্সপীতি।</p>
<p class="bodytext"><span class="bld">নিক্খিত্তধুরো</span> ভাৰনানুযোগে। ৰত্তপটিপত্তিযা অপূরণেন <span class="bld">সব্বৰত্তানি ভিন্দিত্বা।</span> ‘‘কামেসু অৰীতরাগো হোতি, কাযে অৰীতরাগো, রূপে অৰীতরাগো, যাৰদত্থং উদরাৰদেহকং ভুঞ্জিত্বা সেয্যসুখং পস্সসুখং মিদ্ধসুখং অনুযুত্তো ৰিহরতি, অঞ্ঞতরং দেৰনিকাযং পণিধায ব্রহ্মচরিযং চরতী’’তি (দী॰ নি॰ ৩.৩২০; ম॰ নি॰ ১.১৮৬) এৰং ৰুত্ত<span class="bld">পঞ্চৰিধচেতোখিলৰিনিবন্ধচিত্তো। চরিত্বা</span>তি পৰত্তিত্বা।</p>
<p class="bodytext"><span class="bld">গতপচ্চাগতিকৰত্তৰসেনা</span>তি ভাৰনাসহিতংযেৰ ভিক্খায গতপচ্চাগতং গমনপচ্চাগমনং এতস্স অত্থীতি গতপচ্চাগতিকং, তদেৰ ৰত্তং, তস্স ৰসেন। <span class="bld">অত্তকামা</span>তি অত্তনো হিতসুখং ইচ্ছন্তা, ধম্মচ্ছন্দৰন্তোতি অত্থো। ধম্মো হি হিতং তন্নিমিত্তকঞ্চ সুখন্তি। অথ ৰা ৰিঞ্ঞূনং নিব্বিসেসত্তা, অত্তভাৰপরিযাপন্নত্তা চ অত্তা নাম ধম্মো, তং কামেন্তি ইচ্ছন্তীতি <span class="bld">অত্তকামা।</span></p>
<p class="bodytext"><span class="bld">উসভং</span> নাম ৰীসতি যট্ঠিযো। <span class="bld">তায সঞ্ঞাযা</span>তি তায পাসাণসঞ্ঞায, এত্তকং ঠানং আগতাতি জানন্তাতি অধিপ্পাযো। <span class="bld">সোযেৰ নযো</span>তি ‘‘অযং ভিক্খূ’’তিআদিকো যো ঠানে ৰুত্তো, সো এৰ নিসজ্জাযপি নযো। পচ্ছতো আগচ্ছন্তানং ছিন্নভত্তভাৰভযেনপি যোনিসোমনসিকারং পরিব্রূহেতি। <span class="bld">মদ্দন্তা</span>তি <a name="P1.0319"></a> ধঞ্ঞকরণট্ঠানে সালিসীসানি মদ্দন্তা।</p>
<p class="bodytext"><span class="bld">মহাপধানং পূজেস্সামী</span>তি অম্হাকং অত্থায লোকনাথেন ছৰস্সানি কতং দুক্করচরিযমেৰাহং যথাসত্তি পূজেস্সামীতি। পটিপত্তিপূজা হি সত্থুপূজা, ন আমিসপূজাতি। <span class="bld">‘‘ঠানচঙ্কমমেৰা’’</span>তি <a name="V1.0218"></a> অধিট্ঠাতব্বইরিযাপথৰসেন ৰুত্তং, ন ভোজনাদিকালেসু অৰস্সং কত্তব্বনিসজ্জায পটিক্খেপৰসেন।</p>
<p class="bodytext">ৰীথিং ওতরিত্বা ইতো চিতো চ অনোলোকেত্বা পঠমমেৰ ৰীথিযো সল্লক্খেতব্বাতি আহ <span class="bld">‘‘ৰীথিযো সল্লক্খেত্বা’’</span>তি। যং সন্ধায ৰুচ্চতি <a name="M1.0246"></a> ‘‘পাসাদিকেন অভিক্কন্তেনা’’তি, তং দস্সেতুং ‘‘তত্থ চা’’তিআদি ৰুত্তং। <span class="bld">‘‘আহারে পটিক্কূলসঞ্ঞং উপট্ঠপেত্বা’’</span>তিআদীসু যং ৰত্তব্বং, তং পরতো আগমিস্সতি। <span class="bld">অট্ঠঙ্গসমন্নাগত</span>ন্তি ‘‘যাৰদেৰ ইমস্স কাযস্স ঠিতিযা’’তিআদিনা (ম॰ নি॰ ১.২৩; অ॰ নি॰ ৬.৫৮; মহানি॰ ২০৬) ৰুত্তেহি অট্ঠহি অঙ্গেহি সমন্নাগতং কত্বা। <span class="bld">‘‘নেৰ দৰাযা’’</span>তিআদি পটিক্খেপদস্সনং।</p>
<p class="bodytext"><span class="bld">পচ্চেকবোধিং সচ্ছিকরোতি,</span> যদি উপনিস্সযসম্পন্নো হোতীতি সম্বন্ধো। এৰং সব্বত্থ ইতো পরেসুপি। তত্থ পচ্চেকবোধিযা উপনিস্সযসম্পদা কপ্পানং দ্বে অসঙ্খ্যেয্যানি, সতসহস্সঞ্চ তজ্জাপুঞ্ঞঞাণসম্ভরণং। সাৰকবোধিযা অগ্গসাৰকানং অসঙ্খ্যেয্যং, কপ্পসতসহস্সঞ্চ, মহাসাৰকানং (থেরগা॰ অট্ঠ॰ ২.১২৮৮) সতসহস্সমেৰ তজ্জাপুঞ্ঞঞাণসম্ভরণং। ইতরেসং অতীতাসু জাতীসু ৰিৰট্টসন্নিস্সযৰসেন নিব্বত্তিতং নিব্বেধভাগিযং কুসলং। <span class="bld">বাহিযো দারুচীরিযো</span>তি বাহিযৰিসযে সঞ্জাতসংৰড্ঢতায বাহিযো, দারুচীরপরিহরণেন দারুচীরিযোতি চ সমঞ্ঞাতো। সো হি আযস্মা ‘‘তস্মাতিহ <a name="P1.0320"></a> তে, বাহিয, এৰং সিক্খিতব্বং ‘দিট্ঠে দিট্ঠমত্তং ভৰিস্সতি, সুতে, মুতে, ৰিঞ্ঞাতে ৰিঞ্ঞাতমত্তং ভৰিস্সতী’তি, এৰঞ্হি তে বাহিয সিক্খিতব্বং। যতো খো তে বাহিয দিট্ঠে দিট্ঠমত্তং ভৰিস্সতি, সুতে, মুতে, ৰিঞ্ঞাতে ৰিঞ্ঞাতমত্তং ভৰিস্সতি, ততো ত্বং, বাহিয, ন তেন। যতো ত্বং, বাহিয, ন তেন, ততো ত্বং, বাহিয, ন তত্থ। যতো ত্বং, বাহিয, ন তত্থ, ততো ত্বং, বাহিয, নেৰিধ ন হুরং ন উভযমন্তরেন। এসেৰন্তো দুক্খস্সা’’তি (উদা॰ ১০) এত্তকায দেসনায অরহত্তং সচ্ছাকাসি। এৰং সারিপুত্তত্থেরাদীনং মহাপঞ্ঞতাদিদীপনানি সুত্তপদানি ৰিত্থারতো ৰেদিতব্বানি।</p>
<p class="bodytext"><span class="bld">ত</span>ন্তি অসম্মুয্হনং <span class="bld">এৰ</span>ন্তি ইদানি ৰুচ্চমানমাকারেনেৰ ৰেদিতব্বং। <span class="bld">‘‘অত্তা অভিক্কমতী’’</span>তি ইমিনা অন্ধপুথুজ্জনস্স দিট্ঠিগাহৰসেন অভিক্কমে সম্মুয্হনং দস্সেতি, <span class="bld">‘‘অহং অভিক্কমামী’’</span>তি পন ইমিনা মানগাহৰসেন। তদুভযং পন তণ্হায ৰিনা ন হোতীতি তণ্হগাহৰসেনপি সম্মুয্হনং দস্সিতমেৰ হোতি। ‘‘তথা অসম্মুয্হন্তো’’তি ৰত্বা তং অসম্মুয্হনং যেন ঘনৰিনিব্ভোগেন হোতি, তং দস্সেন্তো <span class="bld">‘‘অভিক্কমামী’’</span>তিআদিমাহ। তত্থ <a name="M1.0247"></a> যস্মা <a name="V1.0219"></a> ৰাযোধাতুযা অনুগতা তেজোধাতু উদ্ধরণস্স পচ্চযো। উদ্ধরণগতিকা হি তেজোধাতূতি। উদ্ধরণে ৰাযোধাতুযা তস্সা অনুগতভাৰো, তস্মা ইমাসং দ্বিন্নমেত্থ সামত্থিযতো অধিমত্ততা, ইতরাসঞ্চ ওমত্ততাতি দস্সেন্তো <span class="bld">‘‘একেকপাদুদ্ধরণে…পে॰… বলৰতিযো</span>তি আহ। যস্মা পন তেজোধাতুযা অনুগতা ৰাযোধাতু অতিহরণৰীতিহরণানং পচ্চযো। তিরিযগতিকায হি ৰাযোধাতুযা অতিহরণৰীতিহরণেসু সাতিসযো ব্যাপারোতি। তেজোধাতুযা তস্সা অনুগতভাৰো, তস্মা ইমাসং দ্বিন্নমেত্থ সামত্থিযতো অধিমত্ততা, ইতরাসঞ্চ ওমত্ততাতি দস্সেন্তো <a name="P1.0321"></a> <span class="bld">‘‘তথা অতিহরণৰীতিহরণেসূ’’</span>তি আহ। সতিপি অনুগমকঅনুগন্তব্বতাৰিসেসে তেজোধাতুৰাযোধাতুভাৰমত্তং সন্ধায <span class="bld">তথা</span>-সদ্দগ্গহণং,। তত্থ অক্কন্তট্ঠানতো পাদস্স উক্খিপনং <span class="bld">উদ্ধরণং।</span> ঠিতট্ঠানং অতিক্কমিত্বা পুরতো হরণং <span class="bld">অতিহরণং,</span> খাণুআদিপরিহরণত্থং, পতিট্ঠিতপাদঘট্টনপরিহরণত্থং ৰা পস্সেন হরণং <span class="bld">ৰীতিহরণং।</span> যাৰ পতিট্ঠিতপাদো, তাৰ আহরণং <span class="bld">অতিহরণং,</span> ততো পরং হরণং <span class="bld">ৰীতিহরণ</span>ন্তি অযং ৰা এতেসং ৰিসেসো।</p>
<p class="bodytext">যস্মা পথৰীধাতুযা অনুগতা আপোধাতু ৰোস্সজ্জনস্স পচ্চযো। গরুতরসভাৰা হি আপোধাতূতি। ৰোস্সজ্জনে পথৰীধাতুযা তস্সা অনুগতভাৰো, তস্মা তাসং দ্বিন্নমেত্থ সামত্থিযতো অধিমত্ততা, ইতরাসঞ্চ ওমত্ততাতি দস্সেন্তো আহ <span class="bld">‘‘ৰোস্সজ্জনে…পে॰… বলৰতিযো’’</span>তি। যস্মা পন আপোধাতুযা অনুগতা পথৰীধাতু সন্নিক্খেপনস্স পচ্চযো, পতিট্ঠাভাৰে ৰিয পতিট্ঠাপনেপি তস্সা সাতিসযকিচ্চত্তা আপোধাতুযা তস্সা অনুগতভাৰো, তথা ঘট্টনকিরিযায পথৰীধাতুযা ৰসেন সন্নিরুজ্ঝনস্স সিজ্ঝনতো তত্থাপি পথৰীধাতুযা আপোধাতুঅনুগতভাৰো, তস্মা ৰুত্তং <span class="bld">‘‘তথা সন্নিক্খেপনসন্নিরুজ্ঝনেসূ’’</span>তি।</p>
<p class="bodytext"><span class="bld">তত্থা</span>তি তস্মিং অভিক্কমনে, তেসু ৰা ৰুত্তেসু উদ্দরণাদীসু কোট্ঠাসেসু। <span class="bld">উদ্ধরণে</span>তি উদ্ধরণক্খণে। <span class="bld">রূপারূপধম্মা</span>তি উদ্ধরণাকারেন পৰত্তা রূপধম্মা, তংসমুট্ঠাপকা অরূপধম্মা চ। <span class="bld">অতিহরণং</span> <a name="M1.0248"></a> <span class="bld">ন পাপুণন্তি</span> খণমত্তাৰট্ঠানতো। <span class="bld">তত্থ তত্থেৰা</span>তি যত্থ যত্থ উপ্পন্না, তত্থ তত্থেৰ। ন হি ধম্মানং দেসন্তরসঙ্কমনং অত্থি। <span class="bld">‘‘পব্বং পব্ব’’</span>তিআদি উদ্ধরণাদিকোট্ঠাসে সন্ধায সভাগসন্ততিৰসেন ৰুত্তন্তি ৰেদিতব্বং। অতিইত্তরো হি রূপধম্মানম্পি <a name="P1.0322"></a> পৰত্তিক্খণো, গমনস্সাদীনং, দেৰপুত্তানং হেট্ঠুপরিযেন পটিমুখং ধাৰন্তানং সিরসি পাদে চ বন্ধখুরধারা সমাগমতোপি সীঘতরো। যথা তিলানং ভজ্জিযমানানং পটপটাযনেন ভেদো লক্খীযতি, এৰং সঙ্খতধম্মানং উপ্পাদেনাতি দস্সনত্থং <span class="bld">‘‘পটপটাযন্তা’’</span>তি ৰুত্তং। উপ্পন্না হি একন্ততো ভিজ্জন্তীতি। <span class="bld">‘‘সদ্ধিং রূপেনা’’</span>তি ইদং তস্স তস্স চিত্তস্স নিরোধেন সদ্ধিং নিরুজ্ঝনকরূপধম্মানং ৰসেন ৰুত্তং, যং ততো সত্তরসমচিত্তস্স উপ্পাদক্খণে উপ্পন্নং। অঞ্ঞথা যদি <a name="V1.0220"></a> রূপারূপধম্মা সমানক্খণা সিযুং, ‘‘রূপং গরুপরিণামং দন্ধনিরোধ’’ন্তিআদিৰচনেহি ৰিরোধো সিযা, তথা ‘‘নাহং ভিক্খৰে অঞ্ঞং একধম্মম্পি সমনুপস্সামি, যং এৰং লহুপরিৰত্তং, যথযিদং চিত্ত’’ন্তি (অ॰ নি॰ ১.৪৮) এৰং আদিপাল়িযা। চিত্তচেতসিকা হি সারম্মণসভাৰা যথাবলং অত্তনো আরম্মণপচ্চযভূতমত্থং ৰিভাৰেন্তো এৰ উপ্পজ্জন্তীতি তেসং তংসভাৰনিপ্ফত্তিঅনন্তরং নিরোধো। রূপধম্মা পন অনারম্মণা পকাসেতব্বা, এৰং তেসং পকাসেতব্বভাৰনিপ্ফত্তি সোল়সহি চিত্তেহি হোতীতি তঙ্খণাযুকতা তেসং ইচ্ছিতা, লহুৰিঞ্ঞাণৰিসযসঙ্গতিমত্তপ্পচ্চযতায তিণ্ণং খন্ধানং, ৰিসযসঙ্গতিমত্ততায চ ৰিঞ্ঞাণস্স লহুপরিৰত্তিতা, দন্ধমহাভূতপ্পচ্চযতায রূপধম্মানং দন্ধপরিৰত্তিতা। নানাধাতুযা যথাভূতঞাণং খো পন তথাগতস্সেৰ, তেন চ পুরেজাতপচ্চযো রূপধম্মোৰ ৰুত্তো, পচ্ছাজাতপচ্চযো চ তথেৰাতি রূপারূপধম্মানং সমানক্খণতা ন যুজ্জতেৰ। তস্মা ৰুত্তনযেনেৰেত্থ অত্থো ৰেদিতব্বো।</p>
<p class="bodytext"><span class="bld">অঞ্ঞং</span> <a name="P1.0323"></a> <span class="bld">উপ্পজ্জতে চিত্তং, অঞ্ঞং চিত্তং নিরুজ্ঝতী</span>তি যং পুরিমুপ্পন্নং চিত্তং, তং অঞ্ঞং, তং পন নিরুজ্ঝন্তং অপরস্স অনন্তরাদিপচ্চযভাৰেনেৰ নিরুজ্ঝতীতি তথালদ্ধপচ্চযং অঞ্ঞং উপ্পজ্জতে চিত্তং। যদি এৰং তেসং অন্তরো লব্ভেয্যাতি? নোতি আহ <span class="bld">‘‘অৰীচি মনুপ্পবন্ধো’’</span>তি, যথা ৰীচি অন্তরো ন লব্ভতি, ‘‘তদেৰেত’’ন্তি অৰিসেসৰিদূ মঞ্ঞন্তি, এৰং অনু অনু পবন্ধো চিত্তসন্তানো রূপসন্তানো চ <span class="bld">নদীসোতোৰ</span> নদিযং উদকপ্পৰাহো ৰিয <span class="bld">ৰত্ততি।</span></p>
<p class="bodytext">অভিমুখং <a name="M1.0249"></a> লোকিতং আলোকিতন্তি আহ <span class="bld">‘‘পুরতো পেক্খন’’</span>ন্তি। যস্মা যংদিসাভিমুখো গচ্ছতি, তিট্ঠতি, নিসীদতি ৰা তদভিমুখং পেক্খনং আলোকিতং, তস্মা তদনুগতৰিদিসালোকনং ৰিলোকিতন্তি আহ <span class="bld">‘‘ৰিলোকিতং নাম অনুদিসাপেক্খন’’</span>ন্তি। সম্মজ্জনপরিভণ্ডাদিকরণে ওলোকিতস্স, উল্লোকহরণাদীসু উল্লোকিতস্স, পচ্ছতো আগচ্ছন্তপরিস্সযস্স পরিৰজ্জনাদীসু অপলোকিতস্স সিযা সম্ভৰোতি আহ <span class="bld">‘‘ইমিনা ৰা মুখেন সব্বানিপি তানি গহিতানেৰা’’</span>তি।</p>
<p class="bodytext"><span class="bld">কাযসক্খি</span>ন্তি কাযেন সচ্ছিকতৰন্তং, পচ্চক্খকারিনন্তি অত্থো। সো হি আযস্মা ৰিপস্সনাকালে ‘‘যমেৰাহং ইন্দ্রিযেসু অগুত্তদ্বারতং নিস্সায সাসনে অনভিরতিআদিৰিপ্পকারং পত্তো, তমেৰ সুট্ঠু নিগ্গহেস্সামী’’তি উস্সাহজাতো বলৰহিরোত্তপ্পো, তত্থ চ কতাধিকারত্তা ইন্দ্রিযসংৰরে উক্কংসপারমিপ্পত্তো, তেনেৰ নং সত্থা ‘‘এতদগ্গং ভিক্খৰে মম সাৰকানং ভিক্খূনং ইন্দ্রিযেসু গুত্তদ্বারানং, যদিদং নন্দো’’তি (অ॰ নি॰ ১.২৩৫) এতদগ্গে ঠপেসি।</p>
<p class="bodytext">সাত্থকতা <a name="V1.0221"></a> চ সপ্পাযতা চ ৰেদিতব্বা আলোকিতৰিলোকিতস্সাতি আনেত্বা সম্বন্ধো। <span class="bld">তস্মা</span>তি কম্মট্ঠানাৰিজহনস্সেৰ গোচরসম্পজঞ্ঞভাৰতোতি ৰুত্তমেৰত্থং হেতুভাৰেন পচ্চামসতি। <span class="bld">অত্তনো</span> <a name="P1.0324"></a> <span class="bld">কম্মট্ঠানৰসেনেৰ আলোকনৰিলোকনং কাতব্বং,</span> খন্ধাদিকম্মট্ঠানা অঞ্ঞো উপাযো ন গৰেসিতব্বোতি অধিপ্পাযো। আলোকিতাদিসমঞ্ঞাপি যস্মা ধম্মমত্তস্সেৰ পৰত্তিৰিসেসো, তস্মা তস্স যাথাৰতো পজাননং অসম্মোহসম্পজঞ্ঞন্তি দস্সেতুং <span class="bld">‘‘অব্ভন্তরে’’</span>তিআদি ৰুত্তং। <span class="bld">চিত্তকিরিযৰাযোধাতুৰিপ্ফারৰসেনা</span>তি কিরিযমযচিত্তসমুট্ঠানায ৰাযোধাতুযা চলনাকারপ্পৰত্তিৰসেন। <span class="bld">অধো সীদতী</span>তি অধো গচ্ছতি। <span class="bld">উদ্ধং লঙ্ঘেতী</span>তি লঙ্ঘং ৰিয উপরি গচ্ছতি।</p>
<p class="bodytext"><span class="bld">অঙ্গকিচ্চং সাধযমান</span>ন্তি পধানভূতঅঙ্গকিচ্চং নিপ্ফাদেন্তং হুত্বাতি অত্থো। <span class="bld">‘‘পঠমজৰনেপি…পে॰… ন হোতী’’</span>তি ইদং পঞ্চদ্বারৰীথিযং ‘‘ইত্থী পুরিসো’’তি রজ্জনাদীনং অভাৰং সন্ধায ৰুত্তং। তত্থ হি আৰজ্জন ৰোট্ঠব্বপনানং অযোনিসো আৰজ্জনৰোট্ঠব্বনৰসেন ইট্ঠে ইত্থিরূপাদিম্হি লোভমত্তং, অনিট্ঠে <a name="M1.0250"></a> চ পটিঘমত্তং উপ্পজ্জতি, মনোদ্বারে পন ‘‘ইত্থী পুরিসো’’তি রজ্জনাদি হোতি। তস্স পঞ্চদ্বারজৰনং মূলং, যথাৰুত্তং ৰা সব্বং ভৰঙ্গাদি। এৰং মনোদ্বারজৰনস্স মূলৰসেন মূলপরিঞ্ঞা ৰুত্তা। আগন্তুকতাৰকালিকতা পন পঞ্চদ্বারজৰনস্সেৰ অপুব্বভাৰৰসেন, ইত্তরভাৰৰসেন চ ৰুত্তা। <span class="bld">‘‘হেট্ঠুপরিযৰসেন ভিজ্জিত্বা পতিতেসূ’’</span>তি হেট্ঠিমস্স উপরিমস্স চ অপরাপরং ভঙ্গপ্পত্তিমাহ।</p>
<p class="bodytext"><span class="bld">ত</span>ন্তি জৰনং, তস্স অযুত্তন্তি সম্বন্ধো। <span class="bld">আগন্তুকো</span> অব্ভাগতো।</p>
<p class="bodytext">উদযব্বযপরিচ্ছিন্নো তাৰতকো কালো এতেসন্তি <span class="bld">তাৰকালিকানি।</span></p>
<p class="bodytext"><span class="bld">এতং</span> অসম্মোহসম্পজঞ্ঞং। <span class="bld">সমৰাযে</span>তি সামগ্গিযং <a name="P1.0325"></a>। <span class="bld">তত্থা</span>তি পঞ্চক্খন্ধৰসেন আলোকনৰিলোকনে পঞ্ঞাযমানে তব্বিনিমুত্তো <span class="bld">কো একো আলোকেতি, কো ৰিলোকেতি।</span></p>
<p class="bodytext"><span class="bld">‘‘উপনিস্সযপচ্চযো’’</span>তি ইদং সুত্তন্তনযেন পরিযাযতো ৰুত্তং। <span class="bld">সহজাতপচ্চযো</span>তি নিদস্সনমত্তমেতং অঞ্ঞমঞ্ঞসম্পযুত্তঅত্থিঅৰিগতাদিপচ্চযানম্পি লব্ভনতো।</p>
<p class="bodytext"><span class="bld">কালে</span> সমঞ্ছিতুং যুত্তকালে <span class="bld">সমঞ্ছন্তস্স।</span> তথা <span class="bld">পসারেন্তস্সা</span>তি এত্থাপি। <span class="bld">মণিসপ্পো</span> নাম একা সপ্পজাতীতি ৰদন্তি। <span class="bld">লল়ন</span>ন্তি কম্পনং, লীল়াকরণং ৰা।</p>
<p class="bodytext"><span class="bld">উণ্হপকতিকো</span> <a name="V1.0222"></a> পরিল়াহবহুলকাযো। সীলৰিদূসনেন অহিতাৰহত্তা <span class="bld">মিচ্ছাজীৰৰসেন উপ্পন্নং অসপ্পাযং। ‘‘চীৰরম্পি অচেতন’’</span>ন্তিআদিনা চীৰরস্স ৰিয কাযোপি অচেতনোতি কাযস্স অত্তসুঞ্ঞতাৰিভাৰনেন ‘‘অব্ভন্তরে’’তিআদিনা ৰুত্তমেৰত্থং পরিদীপেন্তো ইতরীতরসন্তোসস্স কারণং দস্সেতি, তেনাহ <span class="bld">‘‘তস্মা’’</span>তিআদি।</p>
<p class="bodytext"><span class="bld">চতুপঞ্চগণ্ঠিকাহতো</span>তি আহতচতুপঞ্চগণ্ঠিকো, চতুপঞ্চগণ্ঠিকাহি ৰা আহতো তথা।</p>
<p class="bodytext"><span class="bld">অট্ঠৰিধোপি</span> <a name="M1.0251"></a> <span class="bld">অত্থো</span>তি অট্ঠৰিধোপি পযোজনৰিসেসো মহাসিৰত্থেরৰাদৰসেন ‘‘ইমস্স কাযস্স ঠিতিযা’’তিআদিনা (ম॰ নি॰ ১.২৩, ৪২২; ম॰ নি॰ ২.৩৮৭; অ॰ নি॰ ২.৩৪১; ৮.৯; ধ॰ স॰ ১৩৫৫; ৰিভ॰ ৫১৮; মহানি॰ ২০৬) নযেন ৰুত্তো দট্ঠব্বো। ইমস্মিং পক্খে <span class="bld">‘‘নেৰ দৰাযাতিআদিনা</span> (ম॰ নি॰ ১.২৩, ৪২২; ম॰ নি॰ ২.৩৮৭; অ॰ নি॰ ৮.৯; ধ॰ স॰ ১৩৫৫; ৰিভ॰ ৫১৮; মহানি॰ ২০৬) <span class="bld">নযেনা’’</span>তি পন পটিক্খেপঙ্গদস্সনমুখেন দেসনায আগতত্তা ৰুত্তন্তি দট্ঠব্বং।</p>
<p class="bodytext">পথৰিসন্ধারকজলস্স তংসন্ধারকৰাযুনা ৰিয পরিভুত্তস্স আহারস্স ৰাযোধাতুযাৰ আসযে অৰট্ঠানন্তি আহ <span class="bld">‘‘ৰাযোধাতুৰসেনেৰ তিট্ঠতী’’</span>তি। <span class="bld">অতিহরতী</span>তি যাৰ মুখা অভিহরতি। <span class="bld">ৰীতিহরতী</span>তি ততো কুচ্ছিযং ৰীমিস্সং করোন্তো <a name="P1.0326"></a> হরতি। <span class="bld">অতিহরতী</span>তি ৰা মুখদ্বারং অতিক্কামেন্তো হরতি। <span class="bld">ৰীতিহরতী</span>তি কুচ্ছিগতং পস্সতো হরতি, <span class="bld">পরিৰত্তেতী</span>তি অপরাপরং চারেতি। এত্থ চ আহারস্স ধারণপরিৰত্তনসঞ্চুণ্ণনৰিসোসনানি পথৰীধাতুসহিতা এৰ ৰাযোধাতু করোতি, ন কেৰলাতি তানি পথৰীধাতুযাপি কিচ্চভাৰেন ৰুত্তানি। <span class="bld">অল্লত্তঞ্চ অনুপালেতী</span>তি যথা ৰাযোধাতু আদীহি অঞ্ঞেহি ৰিসোসনং ন হোতি, তথা অল্লত্তঞ্চ অনুপালেতি। <span class="bld">তেজোধাতূ</span>তি গহণীসঙ্খাতা তেজোধাতু। সা হি অন্তোপৰিট্ঠং আহারং পরিপাচেতি। <span class="bld">অঞ্জসো হোতী</span>তি আহারস্স পৰেসনাদীনং মগ্গো হোতি। <span class="bld">আভুজতী</span>তি পরিযেসনৰসেন, অজ্ঝোহরণজিণ্ণাজিণ্ণতাদিপটিসংৰেদনৰসেন চ আৰজ্জেতি, ৰিজানাতীতি অত্থো। তংতংৰিজাননস্স পচ্চযভূতোযেৰ হি পযোগো ‘‘সম্মাপযোগো’’তি ৰুত্তো। যেন হি পযোগেন পরিযেসনাদি নিপ্ফজ্জতি, সো তব্বিসযৰিজাননম্পি নিপ্ফাদেতি নাম তদৰিনাভাৰতো। অথ ৰা <span class="bld">সম্মাপযোগং</span> সম্মাপটিপত্তি <span class="bld">মন্বায</span> আগম্ম <span class="bld">আভুজতি</span> সমন্নাহরতি। আভোগপুব্বকো হি সব্বোপি ৰিঞ্ঞাণব্যাপারোতি তথা ৰুত্তং।</p>
<p class="bodytext"><span class="bld">গমনতো</span>তি ভিক্খাচারৰসেন গোচরগামং উদ্দিস্স গমনতো। <span class="bld">পরিযেসনতো</span>তি গোচরগামে ভিক্খত্থং <a name="V1.0223"></a> আহিণ্ডনতো। <span class="bld">পরিভোগতো</span>তি আহারস্স পরিভুঞ্জনতো। <span class="bld">আসযতো</span>তি পিত্তাদিআসযতো। আসযতি এত্থ একজ্ঝং পৰত্তমানোপি কম্মফলৰৰত্থিতো হুত্বা মরিযাদৰসেন অঞ্ঞমঞ্ঞং অসঙ্করতো সযতি তিট্ঠতি পৰত্ততীতি <span class="bld">আসযো</span> <a name="M1.0252"></a>, আমাসযস্স উপরি তিট্ঠনকো পিত্তাদিকো। মরিযাদত্থো হি অযমাকারো। <span class="bld">নিধান</span>ন্তি যথাভুত্তো আহারো <a name="P1.0327"></a> নিচিতো হুত্বা তিট্ঠতি এত্থাতি নিধানং, আমাসযো। ততো <span class="bld">নিধানতো। অপরিপক্কতো</span>তি গহণীসঙ্খাতেন কম্মজতেজেন অৰিপক্কতো। <span class="bld">পরিপক্কতো</span>তি যথাভুত্তস্স আহারস ৰিপক্কভাৰতো। <span class="bld">ফলতো</span>তি নিপ্ফত্তিতো। <span class="bld">নিস্সন্দতো</span>তি ইতো চিতো চ নিস্সন্দনতো। <span class="bld">সম্মক্খনতো</span>তি সব্বসো মক্খনতো। অযমেত্থ সঙ্খেপো, ৰিত্থারো পন ৰিসুদ্ধিমগ্গসংৰণ্ণনায (ৰিসুদ্ধি॰ টী॰ ১.২৯৪) গহেতব্বো।</p>
<p class="bodytext"><span class="bld">সরীরতো সেদা মুচ্চন্তী</span>তি ৰেগসংধারণেন উপ্পন্নপরিল়াহতো সরীরতো সেদা মুচ্চন্তি। <span class="bld">অঞ্ঞে চ রোগা</span> কণ্ণসূলভগন্দরাদযো। <span class="bld">অট্ঠানে</span>তি মনুস্সামনুস্সপরিগ্গহিতে অযুত্তট্ঠানে খেত্তদেৰাযতনাদিকে। কুদ্ধা হি অমনুস্সা, মনুস্সাপি ৰা জীৰিতক্খযং পাপেন্তি। নিস্সট্ঠত্তা <span class="bld">নেৰ অত্তনো,</span> কস্সচি অনিস্সজ্জিতত্তা, জিগুচ্ছনীযত্তা চ <span class="bld">ন পরস্স। উদকতুম্বতো</span>তি ৰেল়ুনাল়িআদিউদকভাজনতো। <span class="bld">ত</span>ন্তি ছড্ডিতউদকং।</p>
<p class="bodytext"><span class="bld">অদ্ধানইরিযাপথা</span> চিরতরপ্পৰত্তিকা দীঘকালিকা ইরিযাপথা। <span class="bld">মজ্ঝিমা</span> ভিক্খাচরণাদিৰসেন পৰত্তা। <span class="bld">চুণ্ণিযইরিযাপথা</span> ৰিহারে, অঞ্ঞত্থাপি ইতো চিতো চ পরিৰত্তনাদিৰসেন পৰত্তাতি ৰদন্তি। ‘‘গতেতি গমনে’’তি পুব্বে অভিক্কমপটিক্কমগ্গহণেন গমনেনপি পুরতো পচ্ছতো চ কাযস্স অভিহরণং ৰুত্তন্তি ইধ গমনমেৰ গহিতন্তি কেচি।</p>
<p class="bodytext">যস্মা মহাসিৰত্থেরৰাদে অনন্তরে অনন্তরে ইরিযাপথে পৰত্তরূপারূপধম্মানং তত্থ তত্থেৰ নিরোধদস্সনৰসেন সম্পজানকারিতা গহিতাতি তং সম্পজঞ্ঞৰিপস্সনাচারৰসেন ৰেদিতব্বং। তেন ৰুত্তং <span class="bld">‘‘তযিদং মহাসিৰত্থেরেন ৰুত্তং অসম্মোহধুরং মহাসতিপট্ঠানসুত্তে অধিপ্পেত’’</span>ন্তি। <span class="bld">ইমস্মিং পন সামঞ্ঞফলে সব্বম্পি <a name="P1.0328"></a> চতুব্বিধং সম্পজঞ্ঞং লব্ভতি</span> যাৰদেৰ সামঞ্ঞফলৰিসেসদস্সনপরত্তা ইমিস্সা দেসনায। <span class="bld">‘‘সতিসম্পযুত্তস্সেৰা’’</span>তি ইদং যথা সম্পজঞ্ঞস্স কিচ্চতো পধানতা গহিতা, এৰং সতিযা পীতি দস্সনত্থং ৰুত্তং, ন সতিযা সব্ভাৰমত্তদস্সনত্থং। ন হি কদাচি সতিরহিতা ঞাণপ্পৰত্তি অত্থি। <span class="bld">‘‘এতস্স হি পদস্স অযং ৰিত্থারো’’</span>তি ইমিনা সতিযা ঞাণেন সমধুরতংযেৰ ৰিভাৰেতি। <span class="bld">এতানি</span> <a name="M1.0253"></a> <span class="bld">পদানী</span>তি ‘‘অভিক্কন্তে পটিক্কন্তে সম্পজানকারী হোতী’’তিআদীনি <a name="V1.0224"></a> পদানি। <span class="bld">ৰিভত্তানেৰা</span>তি ৰিসুং কত্বা ৰিভত্তানিযেৰ, ইমিনাপি সম্পজঞ্ঞস্স ৰিয সতিযাপেত্থ পধানতমেৰ ৰিভাৰেতি।</p>
<p class="bodytext">মজ্ঝিমভাণকা পন ভণন্তি – একো ভিক্খু গচ্ছন্তো অঞ্ঞং চিন্তেন্তো অঞ্ঞং ৰিতক্কেন্তো গচ্ছতি, একো কম্মট্ঠানং অৰিস্সজ্জেত্বাৰ গচ্ছতি। তথা একো তিট্ঠন্তো…পে॰… নিসীদন্তো…পে॰… সযন্তো অঞ্ঞং চিন্তেন্তো অঞ্ঞং ৰিতক্কেন্তো সযতি, একো কম্মট্ঠানং অৰিস্সজ্জেত্বাৰ সযতি, এত্তকেন পন ন পাকটং হোতীতি চঙ্কমনেন দীপেন্তি। যো হি ভিক্খু চঙ্কমং ওতরিত্বা চ চঙ্কমনকোটিযং ঠিতো পরিগ্গণ্হাতি ‘‘পাচীনচঙ্কমনকোটিযং পৰত্তা রূপারূপধম্মা পচ্ছিমচঙ্কমনকোটিং অপ্পত্বা এত্থেৰ নিরুদ্ধা, পচ্ছিমচঙ্কমনকোটিযং পৰত্তাপি পাচীনচঙ্কমনকোটিং অপ্পত্বা এত্থেৰ নিরুদ্ধা, চঙ্কমনমজ্ঝে পৰত্তা উভো কোটিযো অপ্পত্বা এত্থেৰ নিরুদ্ধা, চঙ্কমনে পৰত্তা রূপারূপধম্মা ঠানং অপ্পত্বা এত্থেৰ নিরুদ্ধা, ঠানে পৰত্তা নিসজ্জং অপ্পত্বা এত্থেৰ নিরুদ্ধা, নিসজ্জায পৰত্তা সযনং অপ্পত্বা এত্থেৰ নিরুদ্ধা’’তি এৰং পরিগ্গণ্হন্তো পরিগ্গণ্হন্তোযেৰ ভৰঙ্গং ওতরতি। উট্ঠহন্তো কম্মট্ঠানং গহেত্বাৰ উট্ঠহতি, অযং ভিক্খু গতাদীসু সম্পজানকারী নাম হোতীতি <a name="P1.0329"></a>। এৰম্পি ন সোত্তে কম্মট্ঠানং অৰিভূতং হোতি, তস্মা ভিক্খু যাৰ সক্কোতি, তাৰ চঙ্কমিত্বা ঠত্বা নিসীদিত্বা সযমানো এৰং পরিগ্গহেত্বা সযতি ‘‘কাযো অচেতনো, মঞ্চো অচেতনো, কাযো ন জানাতি ‘অহং মঞ্চে সযিতো’তি, মঞ্চো ন জানাতি ‘মযি কাযো সযিতো’তি, অচেতনো কাযো অচেতনে মঞ্চে সযিতো’’তি এৰং পরিগ্গণ্হন্তো এৰ চিত্তং ভৰঙ্গে ওতারেতি। পবুজ্ঝন্তো কম্মট্ঠানং গহেত্বাৰ পবুজ্ঝতি, অযং সোত্তে সম্পজানকারী নাম হোতি। কাযাদীকিরিযানিব্বত্তনেন তম্মযত্তা, আৰজ্জনকিরিযা সমুট্ঠিতত্তা চ জৰনং সব্বম্পি ৰা ছদ্বারপ্পৰত্তং কিরিযমযপৰত্তং নাম। তস্মিং সতি জাগরিতং নাম হোতীতি পরিগ্গণ্হন্তো জাগরিতে সম্পজানকারী নাম। অপি চ রত্তিন্দিৰং ছ কোট্ঠাসে কত্বা পঞ্চ কোট্ঠাসে জগ্গন্তোপি জাগরিতে সম্পজানকারী নাম হোতি। ৰিমুত্তাযতনসীসেন ধম্মং দেসেন্তোপি বত্তিংসতিরচ্ছানকথং পহায দসকথাৰত্থুনিস্সিতসপ্পাযকথং কথেন্তোপি ভাসিতে সম্পজানকারী নাম। অট্ঠতিংসায আরম্মণেসু চিত্তরুচিযং মনসিকারং পৰত্তেন্তোপি দুতিযং ঝানং সমাপন্নোপি <a name="M1.0254"></a> তুণ্হীভাৰে সম্পজানকারী নাম। দুতিযঞ্হি ঝানং ৰচীসঙ্খারৰিরহতো ৰিসেসতো তুণ্হীভাৰো নামাতি। <span class="bld">এৰ</span>ন্তি ৰুত্তপ্পকারেন, সত্তসুপি ঠানেসু চতুধাতি অত্থো।</p>
<p class="subhead">সন্তোসকথাৰণ্ণনা</p>
<p class="bodytext"><a name="para215"></a><span class="paranum">২১৫</span>. যস্স <a name="V1.0225"></a> সন্তোসস্স অত্তনি অত্থিতায ভিক্খু ‘‘সন্তুট্ঠো’’তি ৰুচ্চতি, তং দস্সেন্তো <span class="bld">‘‘ইতরীতরপচ্চযসন্তোসেন সমন্নাগতো’’</span>তি আহ। চীৰরাদি যত্থ কত্থচি পচ্চযে <a name="P1.0330"></a> সন্তুস্সনেন সমঙ্গীভূতোতি অত্থো। অথ ৰা <span class="bld">ইতরং</span> ৰুচ্চতি হীনং পণীততো অঞ্ঞত্তা, তথা পণীতং <span class="bld">ইতরং</span> হীনতো অঞ্ঞত্তা। অপেক্খাসিদ্ধা হি ইতরতাতি। ইতি যেন ধম্মেন হীনেন ৰা পণীতেন ৰা চীৰরাদিপচ্চযেন সন্তুস্সতি, সো তথা পৰত্তো অলোভো <span class="bld">ইতরীতরপচ্চযসন্তোসো,</span> তেন <span class="bld">সমন্নাগতো।</span> যথালাভং অত্তনো লাভানুরূপং সন্তোসো <span class="bld">যথালাভসন্তোসো।</span> সেসদ্বযেপি এসেৰ নযো। লব্ভতীতি ৰা লাভো, যো যো লাভো যথালাভং, তেন সন্তোসো <span class="bld">যথালাভসন্তোসো।</span> <span class="bld">বল</span>ন্তি কাযবলং। <span class="bld">সারুপ্প</span>ন্তি পকতিদুব্বলাদীনং অনুচ্ছৰিকতা।</p>
<p class="bodytext">যথালদ্ধতো অঞ্ঞস্স অপত্থনা নাম সিযা অপ্পিচ্ছতাযপি পৰত্তিআকারোতি ততো ৰিনিৰত্তিতমেৰ সন্তোসস্স সরূপং দস্সেন্তো <span class="bld">‘‘লভন্তোপি ন গণ্হাতী’’</span>তি আহ। <span class="bld">তং পরিৰত্তেত্বা</span>তি পকতিদুব্বলাদীনং গরুচীৰরং ন ফাসুভাৰাৰহং, সরীরখেদাৰহঞ্চ হোতীতি পযোজনৰসেন, ন অত্রিচ্ছতাদিৰসেন তং পরিৰত্তেত্বা। লহুকচীৰরপরিভোগো ন সন্তোসৰিরোধীতি আহ <span class="bld">‘‘লহুকেন যাপেন্তোপি সন্তুট্ঠোৰ হোতী’’</span>তি। মহগ্ঘং চীৰরং বহূনি ৰা চীৰরানি লভিত্বাপি তানি ৰিস্সজ্জেত্বা তদঞ্ঞস্স গহণং যথাসারুপ্পনযে ঠিতত্তা ন সন্তোসৰিরোধীতি আহ <span class="bld">‘‘তেসং…পে॰… ধারেন্তোপি সন্তুট্ঠোৰ হোতী’’</span>তি। এৰং সেসপচ্চযেপি যথাবলযথাসারুপ্পনিদ্দেসেসু অপি-সদ্দগ্গহণে অধিপ্পাযো ৰেদিতব্বো।</p>
<p class="bodytext"><span class="bld">মুত্তহরীতক</span>ন্তি গোমুত্তপরিভাৰিতং, পূতিভাৰেন ৰা ছড্ডিতং হরীতকং। <span class="bld">বুদ্ধাদীহি ৰণ্ণিত</span>ন্তি ‘‘পূতিমুত্তভেসজ্জং নিস্সায পব্বজ্জা’’তিআদিনা (মহাৰ॰ ৭৩, ১২৮) সম্মাসম্বুদ্ধাদীহি <a name="M1.0255"></a> পসত্থং। অপ্পিচ্ছতাসন্তুট্ঠীসু <a name="P1.0331"></a> ভিক্খূ নিযোজেন্তো <span class="bld">পরমসন্তুট্ঠোৰ হোতি</span> পরমেন উক্কংসগতেন সন্তোসেন সমন্নাগতত্তা।</p>
<p class="bodytext">কাযং পরিহরন্তি পোসেন্তীতি <span class="bld">কাযপরিহারিকা।</span> তথা <span class="bld">কুচ্ছিপরিহারিকা</span> ৰেদিতব্বা। কুচ্ছিপরিহারিকতা চ অজ্ঝোহরণেন সরীরস্স ঠিতিযা উপকারকতাৰসেন ইচ্ছিতাতি বহিদ্ধাৰ কাযস্স উপকারকতাৰসেন কাযপরিহারিকতা দট্ঠব্বা।</p>
<p class="bodytext"><span class="bld">পরিক্খারমত্তা</span>তি পরিক্খারগ্গহণং। <span class="bld">তত্রট্ঠকপচ্চত্থরণ</span>ন্তি অত্তনা অনধিট্ঠহিত্বা তত্থেৰ তিট্ঠনকপচ্চত্থরণং <a name="V1.0226"></a>। পচ্চত্থরণাদীনঞ্চেত্থ নৰমাদিভাৰো যথাৰুত্তপটিপাটিযা দট্ঠব্বো, ন তেসং তথা পতিনিযতভাৰতো। কস্মা? তথা নধারণতো। দুপ্পোসভাৰেন মহাগজা ৰিযাতি <span class="bld">মহাগজা। </span> যদি ইতরেপি অপ্পিচ্ছতাদিসভাৰা, কিং তেসম্পি ৰসেন অযং দেসনা ইচ্ছিতাতি? নোতি আহ <span class="bld">‘‘ভগৰা পনা’’</span>তিআদি। কাযপরিহারো পযোজনং এতেনাতি কাযপরিহারিকং। তেনাহ <span class="bld">‘‘কাযং পরিহরণমত্তকেনা’’</span>তি।</p>
<p class="bodytext">চতূসু দিসাসু সুখৰিহারতায সুখৰিহারট্ঠানভূতা চতস্সো দিসা এতস্সাতি চতুদ্দিসো চতুদ্দিসো এৰ <span class="bld">চাতুদ্দিসো।</span> তাসু এৰ কত্থচি সত্তে ৰা সঙ্খারে ৰা ভযেন ন পটিহনতি, সযং ৰা তেন ন পটিহঞ্ঞতীতি <span class="bld">অপ্পটিঘো। সন্তুস্সমানো ইতরীতরেনা</span>তি উচ্চাৰচেন পচ্চযেন সকেন, সন্তেন, সমমেৰ চ তুস্সনকো। পরিচ্চ সযন্তি, কাযচিত্তানি পরিসযন্তি অভিভৰন্তীতি <span class="bld">পরিস্সযা,</span> সীহব্যগ্ঘাদযো, কামচ্ছন্দাদযো চ, তে পরিস্সযে অধিৰাসনখন্তিযা ৰিনযাদীহি চ <span class="bld">সহিতা</span> খন্তা, অভিভৰিতা চ। থদ্ধভাৰকরভযাভাৰেন <span class="bld">অছম্ভী। একো চরে</span>তি একাকী হুত্বা চরিতুং সক্কুণেয্য। <span class="bld">খগ্গৰিসাণকপ্পো</span>তি তায এৰ একৰিহারিতায খগ্গমিগসিঙ্গসমো।</p>
<p class="bodytext">অসঞ্জাতৰাতাভিঘাতেহি <a name="P1.0332"></a> সিযা সকুণো অপক্খকোতি <span class="bld">‘‘পক্খী সকুণো’’</span>তি ৰিসেসেত্বা ৰুত্তো।</p>
<p class="subhead">নীৰরণপ্পহানকথাৰণ্ণনা</p>
<p class="bodytext"><a name="para216"></a><span class="paranum">২১৬</span>. <span class="bld">ৰত্তব্বতং আপজ্জতী</span>তি ‘‘অসুকস্স ভিক্খুনো অরঞ্ঞে তিরচ্ছানগতানং ৰিয, ৰনচরকানং ৰিয চ নিৰাসমত্তমেৰ, ন পন অরঞ্ঞৰাসানুচ্ছৰিকা <a name="M1.0256"></a> কাচি সম্মাপটিপত্তী’’তি অপৰাদৰসেন ৰত্তব্বতং, আরঞ্ঞকেহি ৰা তিরচ্ছানগতেহি, ৰনচরৰিসভাগজনেহি ৰা সদ্ধিং ৰিপ্পটিপত্তিৰসেন ৰত্তব্বতং আপজ্জতি। কাল়কসদিসত্তা <span class="bld">কাল়কং,</span> থুল্লৰজ্জং। তিলকসদিসত্তা <span class="bld">তিলকং,</span> অণুমত্তৰজ্জং।</p>
<p class="bodytext"><span class="bld">ৰিৰিত্ত</span>ন্তি জনৰিৰিত্তং। তেনাহ <span class="bld">‘‘সুঞ্ঞ’’</span>ন্তি। তং পন জনসদ্দঘোসাভাৰেনেৰ ৰেদিতব্বং সদ্দকণ্টকত্তা ঝানস্সাতি আহ <span class="bld">‘‘অপ্পসদ্দং অপ্পনিগ্ঘোসন্তি অত্থো’’</span>তি। <span class="bld">এতদেৰা</span>তি নিস্সদ্দতংযেৰ। <span class="bld">ৰিহারো</span> পাকারপরিচ্ছিন্নো সকলো আৰাসো। <span class="bld">অড্ঢযোগো</span>তি দীঘপাসাদো, ‘‘গরুল়সণ্ঠানপাসাদো’’তিপি ৰদন্তি। <span class="bld">পাসাদো</span>তি চতুরস্সপাসাদো। <span class="bld">হম্মিযং</span> মুণ্ডচ্ছদনপাসাদো <a name="V1.0227"></a>। <span class="bld">অট্টো</span> পটিরাজূনং পটিবাহনযোগ্গো চতুপঞ্চভূমকো পতিস্সযৰিসেসো। <span class="bld">মাল়ো</span> এককূটসঙ্গহিতো অনেককোণৰন্তো পতিস্সযৰিসেসো। অপরো নযো <span class="bld">ৰিহারো</span> নাম দীঘমুখপাসাদো। <span class="bld">অড্ঢযোগো</span> একপস্সচ্ছদনকসেনাসনং। তস্স কির একপস্সে ভিত্তি উচ্চতরা হোতি, ইতরপস্সে নীচা, তেন তং একপস্সছদনকং হোতি। <span class="bld">পাসাদো</span> নাম আযতচতুরস্সপাসাদো। <span class="bld">হম্মিযং</span> মুণ্ডচ্ছদনকং চন্দিকঙ্গণযুত্তং। <span class="bld">গুহা</span> নাম কেৰলা পব্বতগুহা। <span class="bld">লেণং</span> দ্বারবদ্ধং পব্ভারং। সেসং ৰুত্তনযমেৰ। <span class="bld">মণ্ডপো</span>তি সাখামণ্ডপো।</p>
<p class="bodytext"><span class="bld">ৰিহারসেনাসন</span>ন্তি পতিস্সযভূতং সেনাসনং। <span class="bld">মঞ্চপীঠসেনাসন</span>ন্তি মঞ্চপীঠঞ্চেৰ মঞ্চপীঠসম্বন্ধসেনাসনঞ্চ। চিমিলিকাদি সন্থরিতব্বতো <span class="bld">সন্থতসেনাসনং।</span> অভিসঙ্খরণাভাৰতো <a name="P1.0333"></a> সযনস্স নিসজ্জায চ কেৰলং ওকাসভূতং সেনাসনং। ‘‘ৰিৰিত্তং সেনাসন’’ন্তি ইমিনা <span class="bld">সেনাসনগ্গহণেন সঙ্গহিতমেৰ</span> সামঞ্ঞজোতনাভাৰতো।</p>
<p class="bodytext">যদি এৰং কস্মা ‘‘অরঞ্ঞ’’ন্তিআদি ৰুত্তন্তি আহ <span class="bld">‘‘ইম পনা’’</span>তিআদি। <span class="bld">‘‘ভিক্খুনীনং ৰসেন আগত’’</span>ন্তি ইদং ৰিনযে তথা আগততং সন্ধায ৰুত্তং, অভিধম্মেপি পন ‘‘অরঞ্ঞন্তি নিক্খমিত্বা বহি ইন্দখীলা, সব্বমেতং অরঞ্ঞ’’ন্তি (ৰিভ॰ ৫২৯) আগতমেৰ। তত্থ হি যং ন গামপদেসন্তোগধং, তং ‘‘অরঞ্ঞ’’ন্তি নিপ্পরিযাযৰসেন তথা ৰুত্তং। ধুতঙ্গনিদ্দেসে (ৰিসুদ্ধি॰ ১.৩১) যং ৰুত্তং, তং যুত্তং,তস্মা তত্থ ৰুত্তনযেন গহেতব্বন্তি অধিপ্পাযো। <span class="bld">রুক্খমূল</span>ন্তি রুক্খসমীপং। ৰুত্তঞ্হেতং ‘‘যাৰতা <a name="M1.0257"></a> মজ্ঝন্হিকে কালে সমন্তা ছাযা ফরতি, নিৰাতে পণ্ণানি নিপতন্তি, এত্তাৰতা রুক্খমূল’’ন্তি। <span class="bld">সেল</span>-সদ্দো অৰিসেসতো পব্বতপরিযাযোতি কত্বা ৰুত্তং <span class="bld">‘‘পব্বতন্তি সেল’’</span>ন্তি, ন সিলামযমেৰ, পংসুমযাদিকো তিৰিধোপি পব্বতো এৰাতি। <span class="bld">ৰিৰর</span>ন্তি দ্বিন্নং পব্বতানং মিথো আসন্নতরে ঠিতানং ওৰরকাদিসদিসং ৰিৰরং, একস্মিংযেৰ ৰা পব্বতে। <span class="bld">উমঙ্গসদিস</span>ন্তি সুদুঙ্গাসদিসং। <span class="bld">মনুস্সানং অনুপচারট্ঠান</span>ন্তি পকতিসঞ্চারৰসেন মনুস্সেহি ন সঞ্চরিতব্বট্ঠানং। <span class="bld">আদি</span>-সদ্দেন ‘‘ৰনপত্থন্তি <a name="P1.0334"></a> ৰনসণ্ঠানমেতং সেনাসনানং অধিৰচনং, ৰনপত্থন্তি ভীসনকানমেতং, ৰনপত্থন্তি সলোমহংসানমেতং, ৰনপত্থন্তি পরিযন্তানমেতং, ৰনপত্থন্তি ন মনুস্সূপচারানমেতং, ৰনপত্থন্তি দুরভিসম্ভৰানমেতং সেনাসনানং অধিৰচন’’ন্তি (ৰিভ॰ ৫৩১) ইমং পাল়িসেসং সঙ্গণ্হাতি। <span class="bld">অচ্ছন্ন</span>ন্তি কেনচি ছদনেন অন্তমসো রুক্খসাখাযপি ন ছাদিতং। <span class="bld">নিক্কড্ঢিত্বা</span>তি নীহরিত্বা। <span class="bld">পব্ভারলেণসদিসে</span>তি পব্ভারসদিসে লেণসদিসে চ।</p>
<p class="bodytext">পিণ্ডপাতপরিযেসনং পিণ্ডপাতো উত্তরপদলোপেনাতি আহ <span class="bld">‘‘পিণ্ডপাতপরিযেসনতো পটিক্কন্তো’’</span>তি <a name="V1.0228"></a>। <span class="bld">পল্লঙ্ক</span>ন্তি এত্থ <span class="bld">পরি</span>সদ্দো ‘‘সমন্ততো’’তি এতস্স অত্থে, তস্মা ৰামোরুঞ্চ দক্খিণোরুঞ্চ সমং ঠপেত্বা উভো পাদে অঞ্ঞমঞ্ঞং সম্বন্ধিত্বা নিসজ্জা পল্লঙ্কন্তি আহ <span class="bld">‘‘সমন্ততো ঊরুবদ্ধাসন’’</span>ন্তি। ঊরূনং বন্ধনৰসেন নিসজ্জা <span class="bld">পল্লঙ্কং। আভুজিত্বা</span>তি চ যথা পল্লঙ্কৰসেন নিসজ্জা হোতি, এৰং উভো পাদে আভুগ্গে ভঞ্জিতে কত্বা, তং পন উভিন্নং পাদানং তথা সম্বন্ধতাকরণন্তি আহ <span class="bld">‘‘বন্ধিত্বা’’</span>তি।</p>
<p class="bodytext">হেট্ঠিমকাযস্স চ অনুজুকং ঠপনং নিসজ্জাৰচনেনেৰ বোধিতন্তি ‘‘উজুং কায’’ন্তি এত্থ কায-সদ্দো উপরিমকাযৰিসযোতি আহ <span class="bld">‘‘উপরিমং সরীরং উজুং ঠপেত্বা’’</span>তি। তং পন উজুকঠপনং সরূপতো, পযোজনতো চ দস্সেতুং <span class="bld">‘‘অট্ঠারসা’’</span>তিআদি ৰুত্তং। <span class="bld">ন পণমন্তী</span>তি ন ওনমন্তি। <span class="bld">ন পরিপততী</span>তি ন ৰিগচ্ছতি ৰীথিং ন লঙ্ঘেতি। ততো এৰ পুব্বেনাপরং ৰিসেসপ্পত্তিযা কম্মট্ঠানং <span class="bld">ৰুড্ঢিং ফাতিং ৰেপুল্লং উপগচ্ছতি</span>। <span class="bld">পরিমুখ</span>ন্তি এত্থ <span class="bld">পরি</span>সদ্দো অভি-সদ্দেন সমানত্থোতি <a name="P1.0335"></a> আহ <span class="bld">‘‘কম্মট্ঠানাভিমুখ’’</span>ন্তি, বহিদ্ধা পুথুত্তারম্মণতো নিৰারেত্বা কম্মট্ঠানংযেৰ পুরক্খত্বাতি অত্থো। সমীপত্থো ৰা <span class="bld">পরি</span>সদ্দোতি দস্সেন্তো <span class="bld">‘‘মুখসমীপে ৰা কত্বা’’</span>তি আহ। এত্থ চ যথা ‘‘ৰিৰিত্তং সেনাসনং ভজতী’’তিআদিনা <a name="M1.0258"></a> ভাৰনানুরূপং সেনাসনং দস্সিতং, এৰং ‘‘নিসীদতী’’তি ইমিনা অলীনানুদ্ধচ্চপক্খিযো সন্তো ইরিযাপথো দস্সিতো। ‘‘পল্লঙ্কং আভুজিত্বা’’তি ইমিনা নিসজ্জায দল়্হভাৰো, ‘‘পরিমুখং সতিং উপট্ঠপেত্বা’’তি ইমিনা আরম্মণপরিগ্গহূপাযো। <span class="bld">পরীতি পরিগ্গহট্ঠো</span> ‘‘পরিণাযিকা’’তিআদীসু ৰিয। <span class="bld">মুখন্তি নিয্যানট্ঠো</span> ‘‘সুঞ্ঞতৰিমোক্খমুখ’’ন্তিআদীসু ৰিয। পটিপক্খতো নিগ্গমনট্ঠো হি নিয্যানট্ঠো, তস্মা পরিগ্গহিতনিয্যানন্তি সব্বথা গহিতাসম্মোসং পরিচত্তসম্মোসং <span class="bld">সতিং কত্বা,</span> পরমং সতিনেপক্কং উপট্ঠপেত্বাতি অত্থো।</p>
<p class="bodytext"><a name="para217"></a><span class="paranum">২১৭</span>. অভিজ্ঝাযতি গিজ্ঝতি অভিকঙ্খতি এতাযাতি <span class="bld">অভিজ্ঝা,</span> লোভো। <span class="bld">লুজ্জনট্ঠেনা</span>তি ভিজ্জনট্ঠেন, খণে খণে ভিজ্জনট্ঠেনাতি অত্থো। <span class="bld">ৰিক্খম্ভনৰসেনা</span>তি এত্থ <span class="bld">ৰিক্খম্ভনং</span> অনুপ্পাদনং অপ্পৰত্তনং, ন পটিপক্খানং সুপ্পহীনতা। <span class="bld">‘‘পহীনত্তা’’</span>তি চ পহীনসদিসতং সন্ধায ৰুত্তং ঝানস্স অনধিগতত্তা। তথাপি নযিদং চক্খুৰিঞ্ঞাণং ৰিয সভাৰতো ৰিগতাভিজ্ঝং, অথ খো ভাৰনাৰসেন, তেনাহ <span class="bld">‘‘ন চক্খুৰিঞ্ঞাণসদিসেনা’’</span>তি। <span class="bld">এসেৰ নযো</span>তি যথা ইমস্স চিত্তস্স ভাৰনায পরিভাৰিতত্তা ৰিগতাভিজ্ঝতা, এৰং অব্যাপন্নং ৰিগতথিনমিদ্ধং অনুদ্ধতং নিব্বিচিকিচ্ছঞ্চাতি অত্থো। <span class="bld">পুরিমপকতি</span>ন্তি পরিসুদ্ধপণ্ডরসভাৰং। ‘‘যা <a name="P1.0336"></a> চিত্তস্স অকল্যতাতি’’আদিনা (ধ॰ স॰ ১১৬২; ৰিভ॰ ৫৪৬) থিনস্স, ‘‘যা কাযস্স অকল্যতা’’তিআদিনা (ধ॰ স॰ ১১৬৩; ৰিভ॰ ৫৪৬) চ মিদ্ধস্স অভিধম্মে নিদ্দিট্ঠত্তা <a name="V1.0229"></a> ৰুত্তং <span class="bld">‘‘থিনং চিত্তগেলঞ্ঞং, মিদ্ধং চেতসিকগেলঞ্ঞ’’</span>ন্তি। সতিপি অঞ্ঞমঞ্ঞং অৰিপ্পযোগে চিত্তকাযলহুতাদীনং ৰিয চিত্তচেতসিকানং যথাকম্মং তং তং ৰিসেসস্স যা তেসং অকল্যতাদীনং ৰিসেসপ্পচ্চযতা, অযমেতেসং সভাৰোতি দট্ঠব্বং। <span class="bld">আলোকসঞ্ঞী</span>তি এত্থ অতিসযত্থৰিসিট্ঠঅত্থি অত্থাৰবোধকো অযমীকারোতি দস্সেন্তো আহ <span class="bld">‘‘রত্তিম্পি…পে॰… সমন্নাগতো’’</span>তি। <span class="bld">ইদং উভয</span>ন্তি সতিসম্পজঞ্ঞমাহ। <span class="bld">অতিক্কমিত্বা</span> ৰিক্খম্ভনৰসেন পজহিত্বা। ‘‘কথমিদ’’ন্তি পৰত্তিযা কথঙ্কথা, ৰিচিকিচ্ছা। সা এতস্স অত্থীতি কথঙ্কথী, ন কথঙ্কথীতি <span class="bld">অকথংকথী,</span> নিব্বিচিকিচ্ছো। <span class="bld">লক্খণাদিভেদতো</span>তি এত্থ <span class="bld">আদি</span>-সদ্দেন পচ্চযপহানপহাযকাদীনম্পি সঙ্গহো দট্ঠব্বো। তেপি হি ভেদতো ৰত্তব্বাতি।</p>
<p class="bodytext"><a name="para218"></a><span class="paranum">২১৮</span>. <span class="bld">তেস</span>ন্তি <a name="M1.0259"></a> ইণৰসেন গহিতধনানং। <span class="bld">পরিযন্তো</span>তি দাতব্বসেসো। <span class="bld">সো বলৰপামোজ্জং লভতি</span> ‘‘ইণপলিবোধতো মুত্তোম্হী’’তি। <span class="bld">সোমনস্সং অধিগচ্ছতি</span> ‘‘জীৰিকানিমিত্তং অত্থী’’তি।</p>
<p class="bodytext"><a name="para219"></a><span class="paranum">২১৯</span>. <span class="bld">ৰিসভাগৰেদনুপ্পত্তিযা</span>তি দুক্খৰেদনুপ্পত্তিযা। দুক্খৰেদনা হি সুখৰেদনায কুসলৰিপাকসন্তানস্স ৰিরোধিতায ৰিসভাগা। <span class="bld">চতুইরিযাপথং ছিন্দন্তো</span>তি <a name="P1.0337"></a> চতুব্বিধম্পি ইরিযাপথপ্পৰত্তিং পচ্ছিন্দন্তো। ব্যাধিকো হি যথা ঠানগমনেসু অসমত্থো, এৰং নিসজ্জাদীসুপি অসমত্থো হোতি। <span class="bld">আবাধেতী</span>তি পীল়েতি। ৰাতাদীনং ৰিকারো ৰিসমাৰত্থা ব্যাধীতি আহ <span class="bld">‘‘তংসমুট্ঠানেন দুক্খেন দুক্খিতো’’</span>তি। দুক্খৰেদনায পন ব্যাধিভাৰে মূলব্যাধিনা <span class="bld">আবাধিকো</span> আদিতো বাধতীতি কত্বা। অনুবন্ধব্যাধিনা <span class="bld">দুক্খিতো</span> অপরাপরং সঞ্জাতদুক্খোতি কত্বা। <span class="bld">গিলানো</span>তি ধাতুসঙ্খযেন পরিক্খীণসরীরো। অপ্পমত্তকং ৰা বলং <span class="bld">বলমত্তা। তদুভয</span>ন্তি পামোজ্জং, সোমনস্সঞ্চ। তত্থ <span class="bld">লভেথ পামোজ্জং</span> ‘‘রোগতো মুত্তোম্হী’’তি। <span class="bld">অধিগচ্ছেয্য সোমনস্সং</span> ‘‘অত্থি মে কাযে বল’’ন্তি।</p>
<p class="bodytext"><a name="para220"></a><span class="paranum">২২০</span>. <span class="bld">সেস</span>ন্তি ‘‘তস্স হি ‘বন্ধনা মুত্তোম্হী’তি আৰজ্জযতো তদুভযং হোতি। তেন ৰুত্ত’’ন্তি এৰমাদি। <span class="bld">ৰুত্তনযেনেৰা</span>তি পঠমদুতিযপদেসু ৰুত্তনযেনেৰ। <span class="bld">সব্বপদেসূ</span>তি অৰসিট্ঠপদেসু ততিযাদীসু কোট্ঠাসেসু।</p>
<p class="bodytext"><a name="para221-222"></a><span class="paranum">২২১-২২২</span>. <span class="bld">ন অত্তনি অধীনো</span>তি ন অত্তাযত্তো। <span class="bld">পরাধীনো</span>তি পরাযত্তো। অপরাধীনতায ভুজো ৰিয অত্তনো কিচ্চে এসিতব্বোতি <span class="bld">ভুজিস্সো।</span> সৰসোতি আহ <span class="bld">‘‘অত্তনো সন্তকো’’</span>তি। অনুদকতায কং পানীযং তারেন্তি এত্থাতি <span class="bld">কন্তারো</span>তি আহ <span class="bld">‘‘নিরুদকং দীঘমগ্গ’’</span>ন্তি।</p>
<p class="bodytext"><a name="para223"></a><span class="paranum">২২৩</span>. <span class="bld">তত্রা</span>তি <a name="V1.0230"></a> তস্মিং দস্সনে। <span class="bld">অয</span>ন্তি ইদানি ৰুচ্চমানা <span class="bld">সদিসতা।</span> যেন ইণাদীনং উপমাভাৰো, কামচ্ছন্দাদীনঞ্চ উপমেয্যভাৰো হোতি, সো নেসং উপমোপমেয্যসম্বন্ধো <a name="P1.0338"></a> সদিসতাতি দট্ঠব্বং। <span class="bld">যো যম্হি কামচ্ছন্দেন রজ্জতী</span>তি যো পুগ্গলো যম্হি কামরাগস্স ৰত্থুভূতে পুগ্গলে কামচ্ছন্দৰসেন রত্তো হোতি। <span class="bld">তং ৰত্থুং গণ্হাতী</span>তি তং তণ্হাৰত্থুং ‘‘মমেত’’ন্তি গণ্হাতি।</p>
<p class="bodytext"><span class="bld">উপদ্দৰেথা</span>তি <a name="M1.0260"></a> উপদ্দৰং করোথ।</p>
<p class="bodytext"><span class="bld">নক্খত্তস্সা</span>তি মহস্স। <span class="bld">মুত্তো</span>তি বন্ধনতো মুত্তো।</p>
<p class="bodytext"><span class="bld">ৰিনযে অপকতঞ্ঞুনা</span>তি ৰিনযক্কমে অকুসলেন। সো হি কপ্পিযাকপ্পিযং যাথাৰতো ন জানাতি। তেনাহ <span class="bld">‘‘কিস্মিঞ্চিদেৰা’’</span>তিআদি।</p>
<p class="bodytext"><span class="bld">গচ্ছতিপী</span>তি থোকং থোকং গচ্ছতিপি। গচ্ছন্তো পন তায এৰ উস্সঙ্কিতপরিসঙ্কিততায তত্থ তত্থ <span class="bld">তিট্ঠতিপি।</span> ঈদিসে কন্তারে গতো ‘‘কো জানাতি কিং ভৰিস্সতী’’তি <span class="bld">নিৰত্ততিপি,</span> তস্মা <span class="bld">গতট্ঠানতো অগতট্ঠানমেৰ বহুতরং হোতি। সদ্ধায গণ্হিতুং</span> সদ্ধেয্যং ৰত্থুং ‘‘ইদমেৰ’’ন্তি সদ্দহিতুং <span class="bld">ন সক্কোতি। অত্থি নত্থী</span>তি ‘‘অত্থি নু খো, নত্থি নু খো’’তি। অরঞ্ঞং পৰিট্ঠস্স আদিম্হি এৰ সপ্পনং <span class="bld">আসপ্পনং।</span> পরি পরিতো, উপরূপরি ৰা সপ্পনং <span class="bld">পরিসপ্পনং।</span> উভযেনপি তত্থেৰ পরিব্ভমনং ৰদতি। তেনাহ <span class="bld">‘‘অপরিযোগাহন’’</span>ন্তি। <span class="bld">ছম্ভিতত্ত</span>ন্তি অরঞ্ঞসঞ্ঞায উপ্পন্নং ছম্ভিতভাৰং, উত্রাসন্তি অত্থো।</p>
<p class="bodytext"><a name="para224"></a><span class="paranum">২২৪</span>. <span class="bld">তত্রাযং সদিসতা</span>তি এত্থাপি ৰুত্তনযানুসারেন সদিসতা ৰেদিতব্বা। যদগ্গেন হি কামচ্ছন্দাদযো ইণাদিসদিসা, তদগ্গেন তেসং পহানং আণণ্যাদিসদিসং অভাৰোতি কত্বা। <span class="bld">ছ ধম্মে</span>তি অসুভনিমিত্তস্স উগ্গহো, অসুভভাৰনানুযোগো, ইন্দ্রিযেসু গুত্তদ্বারতা, ভোজনে মত্তঞ্ঞুতা, কল্যাণমিত্ততা, সপ্পাযকথাতি ইমে ছ ধম্মে। <span class="bld">ভাৰেত্বা</span>তি ব্রূহেত্বা। <span class="bld">মহাসতিপট্ঠানে</span> (দী॰ নি॰ ২.৩৭২-৩৭৪) <span class="bld">ৰণ্ণযিস্সাম</span> তত্থস্স অনুপ্পন্নানুপ্পাদনউপ্পন্নপহানাদিৰিভাৰনৰসেন সৰিসেসং পাল়িযা আগতত্তা। এস নযো <a name="P1.0339"></a> ব্যাপাদাদিপ্পহানকভাৰেপি। <span class="bld">পরৰত্থুম্হী</span>তি আরম্মণভূতে পরস্মিং ৰত্থুস্মিং।</p>
<p class="bodytext"><span class="bld">অনত্থকরো</span>তি অত্তনো পরস্স চ অনত্থাৰহো। <span class="bld">ছ ধম্মে</span>তি মেত্তানিমিত্তস্স উগ্গহো, মেত্তাভাৰনানুযোগো <a name="V1.0231"></a>, কম্মস্সকতা, পটিসঙ্খানবহুলতা, কল্যাণমিত্ততা, সপ্পাযকথাতি ইমে ছ ধম্মে। <span class="bld">তত্থেৰা</span>তি মহাসতিপট্ঠানেযেৰ (দী॰ নি॰ ২.৩৭২-৩৭৪)। চারিত্তসীলং উদ্দিস্স পঞ্ঞত্তসিক্খাপদং <span class="bld">আচারপণ্ণত্তি।</span></p>
<p class="bodytext">বন্ধনাগারং <a name="M1.0261"></a> পৰেসিতত্তা অলদ্ধনক্খত্তানুভৰো পুরিসো <span class="bld">‘‘নক্খত্তদিৰসে বন্ধনাগারং পৰেসিতো পুরিসো’’</span>তি ৰুত্তো, নক্খত্তদিৰসে এৰ ৰা তদননুভৰনত্থং তথা কতো। <span class="bld">মহাঅনত্থকর</span>ন্তি দিট্ঠধম্মিকাদিঅত্থহাপনমুখেন মহতো অনত্থস্স কারকং। <span class="bld">ছ ধম্মে</span>তি অতিভোজনে ননিমিত্তগ্গাহো, ইরিযাপথসম্পরিৰত্তনতা, আলোকসঞ্ঞামনসিকারো, অব্ভোকাসৰাসো, কল্যাণমিত্ততা, সপ্পাযকথাতি ইমে ছ ধম্মে।</p>
<p class="bodytext">উদ্ধচ্চকুক্কুচ্চে <span class="bld">মহাঅনত্থকর</span>ন্তি পরাযত্ততাপাদনতো ৰুত্তনযেন মহতো অনত্থস্স কারকন্তি। অত্থো <span class="bld">ছ ধম্মে</span>তি বহুস্সুততা, পরিপুচ্ছকতা, ৰিনযে পকতঞ্ঞুতা, ৰুড্ঢসেৰিতা, কল্যাণমিত্ততা, সপ্পাযকথাতি ইমে ছ ধম্মে।</p>
<p class="bodytext"><span class="bld">বলৰা</span>তি পচ্চত্থিকৰিধমনসমত্থেন বলেন বলৰা। <span class="bld">সজ্জাৰুধো</span>তি সন্নদ্ধধনুআদিআৰুধো। সূরৰীরসেৰকজনৰসেন <span class="bld">সপরিৰারো। ত</span>ন্তি যথাৰুত্তং পুরিসং। বলৰন্ততায, সজ্জাৰুধতায, সপরিৰারতায চ <span class="bld">চোরা দূরতোৰ দিস্বা পলাযেয্যুং। অনত্থকারিকা</span>তি সম্মাপটিপত্তিযা ৰিবন্ধকরণতো ৰুত্তনযেন অনত্থকারিকা। <span class="bld">ছ ধম্মে</span>তি বহুস্সুততা, পরিপুচ্ছকতা, ৰিনযে পকতঞ্ঞুতা, অধিমোক্খবহুলতা, কল্যাণমিত্ততা, সপ্পাযকথাতি <a name="P1.0340"></a> ইমে ছ ধম্মে। যথা বাহুসচ্চাদীনি উদ্ধচ্চকুক্কুচ্চস্স পহানায সংৰত্তন্তি, এৰং ৰিচিকিচ্ছায পীতি ইধাপি বহুস্সুততাদযো গহিতা। কল্যাণমিত্ততা সপ্পাযকথা ৰিয পঞ্চন্নং, তস্মা তস্স তস্স অনুচ্ছৰিকসেৰনতা ৰেদিতব্বা। সম্মাপটিপত্তিযা অপ্পটিপত্তিনিমিত্ততামুখেন ৰিচিকিচ্ছা মিচ্ছাপটিপত্তিমেৰ পরিব্রূহেতীতি তস্সা পহানং দুচ্চরিতৰিধূননূপাযোতি আহ <span class="bld">‘‘দুচ্চরিতকন্তারং নিত্থরিত্বা’’</span>তিআদি।</p>
<p class="bodytext"><a name="para225"></a><span class="paranum">২২৫</span>. <span class="bld">পামোজ্জং</span> নাম তরুণপীতি, সা কথঞ্চিপি তুট্ঠাৰত্থাতি আহ <span class="bld">‘‘পামোজ্জং জাযতীতি তুট্ঠাকারো জাযতী’’</span>তি। <span class="bld">তুট্ঠস্সা</span>তি ওক্কন্তিকভাৰপ্পত্তায পীতিযা ৰসেন তুট্ঠস্স। অত্তনো সৰিপ্ফারিকতায, অত্তসমুট্ঠানপণীতরূপুপ্পত্তিযা চ <span class="bld">সকলসরীরং খোভযমানা</span> ফরণলক্খণা <span class="bld">পীতি জাযতি।</span> পীতিসহিতং পীতি উত্তরপদলোপেন, কিং পন তং <a name="M1.0262"></a>? মনো। পীতি মনো এতস্সাতি পীতিমনো, তস্স <span class="bld">পীতিমনস্স।</span> তযিদং অত্থমত্তমেৰ দস্সেন্তো <span class="bld">‘‘পীতিসম্পযুত্তচিত্তস্সা’’</span>তি <a name="V1.0232"></a> আহ। <span class="bld">কাযো</span>তি ইধ অরূপকলাপো অধিপ্পেতো, ন ৰেদনাদিক্খন্ধত্তযমেৰাতি আহ <span class="bld">‘‘নামকাযো পস্সম্ভতী’’</span>তি, পস্সদ্ধিদ্বযস্স পীতিৰসেনেত্থ পস্সম্ভনং অধিপ্পেতং। <span class="bld">ৰিগতদরথো</span>তি পহীনউদ্ধচ্চাদিকিলেসদরথো। ৰুত্তপ্পকারায পুব্বভাগভাৰনায ৰসেন চেতসিকসুখং পটিসংৰেদেন্তোযেৰ তংসমুট্ঠানপণীতরূপফুট্ঠসরীরতায কাযিকম্পি সুখং ৰেদেতীতি আহ <span class="bld">‘‘কাযিকম্পি চেতসিকম্পি সুখং ৰেদযতী’’</span>তি। <span class="bld">ইমিনা</span>তি ‘‘সুখং পটিসংৰেদেতী’’তি এৰং ৰুত্তেন। সংকিলেসপক্খতো নিক্খন্তত্তা, পঠমজ্ঝানপক্খিকত্তা চ <span class="bld">নেক্খম্মসুখেন। সুখিতস্সা</span>তি সুখিনো।</p>
<p class="subhead">পঠমজ্ঝানকথাৰণ্ণনা</p>
<p class="bodytext"><a name="para226"></a><span class="paranum">২২৬</span>. ‘‘চিত্তং <a name="P1.0341"></a> সমাধিযতী’’তি এতেন উপচারৰসেনপি অপ্পনাৰসেনপি চিত্তস্স সমাধানং কথিতং। এৰং সন্তে ‘‘সো ৰিৰিচ্চেৰ কামেহী’’তিআদিকা দেসনা কিমত্থিযাতি আহ <span class="bld">‘‘সো ৰিৰিচ্চেৰ কামেহি…পে॰… ৰুত্ত’’</span>ন্তি। তত্থ <span class="bld">উপরিৰিসেসদস্সনত্থ</span>ন্তি পঠমজ্ঝানাদিউপরিৰত্তব্বৰিসেসদস্সনত্থং। ন হি উপচারসমাধিসমধিগমেন ৰিনা পঠমজ্ঝানাদিৰিসেসো সমধিগন্তুং সক্কা। পামোজ্জুপ্পাদাদীহি কারণপরম্পরা দুতিযজ্ঝানাদিসমধিগমেপি ইচ্ছিতব্বাৰ পটিপদাঞাণদস্সনৰিসুদ্ধি ৰিয দুতিযমগ্গাদিসমধিগমেতি দট্ঠব্বং। <span class="bld">তস্স সমাধিনো</span>তি ‘‘সুখিনো চিত্তং সমাধিযতী’’তি এৰং সাধারণৰসেন ৰুত্তো যো অপ্পনালক্খণো, তস্স সমাধিনো। <span class="bld">পভেদদস্সনত্থ</span>ন্তি দুতিযজ্ঝানাদিৰিভাগস্স চেৰ অভিঞ্ঞাদিৰিভাগস্স চ পভেদদস্সনত্থং। করো ৰুচ্চতি পুপ্ফসম্ভৰং গব্ভাসযে করীযতীতি কত্বা, করতো জাতো কাযো করজকাযো, তদুপসনিস্সযো চতুসন্ততিরূপসমুদাযো। কামং নামকাযোপি ৰিৰেকজেন পীতিসুখেন তথালদ্ধুপকারো, ‘‘অভিসন্দেতী’’তিআদিৰচনতো পন রূপকাযো ইধাধিপ্পেতোতি আহ <span class="bld">‘‘ইমং করজকায’’</span>ন্তি। <span class="bld">অভিসন্দেতী</span>তি অভিসন্দনং করোতি। তং পন ঝানমযেন পীতিসুখেন করজকাযস্স তিন্তভাৰাপাদনং, সব্বত্থকমেৰ লূখভাৰাপনযনন্তি আহ <span class="bld">‘‘তেমেতী’’</span>তিআদি, তযিদং অভিসন্দনং অত্থতো যথাৰুত্তপীতিসুখসমুট্ঠানেহি পণীতরূপেহি কাযস্স পরিপ্ফরণং দট্ঠব্বং। <span class="bld">‘‘পরিসন্দেতী’’</span>তিআদীসুপি এসেৰ নযো। সব্বং এতস্স অত্থীতি সব্বৰা, তস্স <span class="bld">সব্বাৰতো।</span> অৰযৰাৰযৰিসম্বন্ধে অৰযৰিনি সামিৰচনন্তি <a name="M1.0263"></a> অৰযৰীৰিসযো <span class="bld">সব্ব</span>-সদ্দো, তস্মা ৰুত্তং <span class="bld">‘‘সব্বকোট্ঠাসৰতো’’</span>তি। <span class="bld">অফুটং</span> <a name="P1.0342"></a> <span class="bld">নাম ন হোতি</span> যত্থ যত্থ কম্মজরূপং, তত্থ তত্থ চিত্তজরূপস্স অভিব্যাপনতো। তেনাহ <span class="bld">‘‘উপাদিন্নকসন্ততী’’</span>তিআদি।</p>
<p class="bodytext"><a name="para227"></a><span class="paranum">২২৭</span>. <span class="bld">ছেকো</span>তি <a name="V1.0233"></a> কুসলো। তং পনস্স কোসল্লং ন্হানিযচুণ্ণানং সন্ননে পিণ্ডীকরণে চ সমত্থতাৰসেন ৰেদিতব্বন্তি আহ <span class="bld">‘‘পটিবলো’’</span>তিআদি। <span class="bld">কংস</span>-সদ্দো ‘‘মহতিযা কংসপাতিযা’’তিআদীসু সুৰণ্ণে আগতো।</p>
<p class="bodytext">‘‘কংসো উপহতো যথা’’তিআদীসু (ধ॰ প॰ ১৩৪) কিত্তিমলোহে, কত্থচি পণ্ণত্তিমত্তে ‘‘উপকংসো নাম রাজাপি মহাকংসস্স অত্রজো’’তিআদি, [জা॰ অট্ঠ॰ ৪.১০ ঘটপণ্ডিতজাতকৰণ্ণনাযং (অত্থতো সমানং)] ইধ পন যত্থ কত্থচি লোহেতি আহ <span class="bld">‘‘যেন কেনচি লোহেন কতভাজনে’’</span>তি। <span class="bld">স্নেহানুগতা</span>তি <span class="bld">উদকসিনেহেন</span> অনুপৰিসনৰসেন গতা উপগতা। <span class="bld">স্নেহপরেতা</span>তি উদকসিনেহেন পরিতো গতা সমন্ততো ফুট্ঠা, ততো এৰ <span class="bld">সন্তরবাহিরা</span> ফুট্ঠা সিনেহেন, এতেন সব্বসো উদকেন তেমিতভাৰমাহ। <span class="bld">‘‘ন চ পগ্ঘরণী’’</span>তি এতেন তিন্তস্সপি তস্স ঘনথদ্ধভাৰং ৰদতি। তেনাহ <span class="bld">‘‘ন চ বিন্দুং বিন্দু’’</span>ন্তিআদি।</p>
<p class="subhead">দুতিযজ্ঝানকথাৰণ্ণনা</p>
<p class="bodytext"><a name="para229"></a><span class="paranum">২২৯</span>. তাহি তাহি উদকসিরাহি উব্ভিজ্জতীতি উব্ভিদং, উব্ভিদং উদকং এতস্সাতি <span class="bld">উব্ভিদোদকো। উব্ভিন্নউদকো</span>তি নদীতীরে খতকূপকো ৰিয উব্ভিজ্জনকউদকো। <span class="bld">উগ্গচ্ছনকউদকো</span>তি ধারাৰসেন উট্ঠহনউদকো। কস্মা পনেত্থ উব্ভিদোদকোৰ রহদো গহিতো, ন ইতরোতি আহ <span class="bld">‘‘হেট্ঠা উগ্গচ্ছনউদকঞ্হী’’</span>তিআদি। <span class="bld">ধারানিপাতপুব্বুল়কেহী</span>তি <a name="P1.0343"></a> ধারানিপাতেহি উদকপুব্বুল়কেহি চ, ‘‘ফেণপটলেহি চা’’তি ৰত্তব্বং। <span class="bld">সন্নিসিন্নমেৰা</span>তি অপরিক্খোভতায নিচ্চলমেৰ, সুপ্পসন্নমেৰাতি অধিপ্পাযো। <span class="bld">সেস</span>ন্তি ‘‘অভিসন্দেতী’’তিআদিকং।</p>
<p class="subhead">ততিযজ্ঝানকথাৰণ্ণনা</p>
<p class="bodytext"><a name="para231"></a><span class="paranum">২৩১</span>. <span class="bld">উপ্পলানী</span>তি উপ্পলগচ্ছানি। <span class="bld">সেতরত্তনীলেসূ</span>তি উপ্পলেসু, সেতুপ্পলরত্তুপ্পলনীলুপ্পলেসূতি অত্থো। <span class="bld">যং কিঞ্চি উপ্পলং উপ্পলমেৰ</span> সামঞ্ঞগহণতো <a name="M1.0264"></a>। <span class="bld">সতপত্ত</span>ন্তি এত্থ <span class="bld">সত</span>-সদ্দো বহুপরিযাযো ‘‘সতগ্ঘী’’তিআদীসু ৰিয, তেন অনেকসতপত্তস্সপি সঙ্গহো সিদ্ধো হোতি। লোকে পন ‘‘রত্তং পদুমং, সেতং পুণ্ডরীক’’ন্তিপি ৰুচ্চতি। যাৰ অগ্গা, যাৰ চ মূলা উদকেন অভিসন্দনাদিসম্ভৰদস্সনত্থং <span class="bld">উদকানুগ্গতগ্গহণং।</span> ইধ উপ্পলাদীনি ৰিয করজকাযো, উদকং ৰিয ততিযজ্ঝানসুখং।</p>
<p class="subhead">চতুত্থজ্ঝানকথাৰণ্ণনা</p>
<p class="bodytext"><a name="para233"></a><span class="paranum">২৩৩</span>. যস্মা <a name="V1.0234"></a> ‘‘পরিসুদ্ধেন চেতসা’’তি চতুত্থজ্ঝানচিত্তমাহ, তঞ্চ রাগাদিউপক্কিলেসাপগমনতো নিরুপক্কিলেসং নিম্মলং, তস্মা আহ <span class="bld">‘‘নিরুপক্কিলেসট্ঠেন পরিসুদ্ধ’’</span>ন্তি। যস্মা পন পারিসুদ্ধিযা এৰ পচ্চযৰিসেসেন পৰত্তিৰিসেসো পরিযোদাততা সুৰণ্ণস্স নিঘংসনেন পভস্সরতা ৰিয, তস্মা আহ <span class="bld">‘‘পভস্সরট্ঠেন পরিযোদাতন্তি ৰেদিতব্ব’’</span>ন্তি। <span class="bld">ইদ</span>ন্তি ওদাতৰচনং। <span class="bld">উতুফরণত্থ</span>ন্তি উণ্হউতুনো ফরণদস্সনত্থং। <span class="bld">উতুফরণং ন হোতি</span> সৰিসেসন্তি অধিপ্পাযো, তেনাহ <span class="bld">‘‘তঙ্খণ…পে॰… বলৰং হোতী’’</span>তি। <span class="bld">ৰত্থং ৰিয করজকাযো</span>তি যোগিনো করজকাযো ৰত্থং ৰিয দট্ঠব্বো উতুফরণসদিসেন চতুত্থজ্ঝানসুখেন ফরিতব্বত্তা। পুরিসস্স সরীরং ৰিয চতুত্থজ্ঝানং দট্ঠব্বং উতুফরণট্ঠানিযস্স সুখস্স নিস্সযভাৰতো, তেনাহ <span class="bld">‘‘তস্মা’’</span>তিআদি। এত্থ চ ‘‘পরিসুদ্ধেন চেতসা’’তি চেতো গহণেন ঝানসুখং ৰুত্তন্তি দট্ঠব্বং, তেনাহ <span class="bld">‘‘উতুফরণং ৰিয চতুত্থজ্ঝানসুখ’’</span>ন্তি। ননু চ চতুত্থজ্ঝানে সুখমেৰ নত্থীতি? সচ্চং নত্থি সাতলক্খণসন্তসভাৰত্তা পনেত্থ <a name="P1.0344"></a> উপেক্খা ‘‘সুখ’’ন্তি অধিপ্পেতা। তেন ৰুত্তং <span class="bld">সম্মোহৰিনোদনিযং</span> ‘‘উপেক্খা পন সন্তত্তা, সুখমিচ্চেৰ ভাসিতা’’তি। (ৰিভ॰ অট্ঠ॰ ২৩২; ৰিসুদ্ধি॰ ২.৬৪৪; পটি॰ ম॰ ১০৫, মহানি॰ অট্ঠ॰ ২৭)</p>
<p class="bodytext"><span class="bld">ন অরূপজ্ঝানলাভীতি ন ৰেদিতব্বো</span> অৰিনাভাৰতো, তেনাহ <span class="bld">‘‘ন হী’’</span>তিআদি। তত্থ <span class="bld">চুদ্দসহাকারেহী</span>তি কসিণানুলোমতো, কসিণপটিলোমতো, কসিণানুলোমপটিলোমতো, ঝানানুলোমতো, ঝানপটিলোমতো, ঝানানুলোমপটিলোমতো, ঝানুক্কন্তিকতো, কসিণুক্কন্তিকতো, ঝানকসিণুক্কন্তিকতো, অঙ্গসঙ্কন্তিতো, আরম্মণসঙ্কন্তিতো, অঙ্গারম্মণসঙ্কন্তিতো, অঙ্গৰৰত্থানতো <a name="M1.0265"></a>, আরম্মণৰৰত্থানতোতি ইমেহি চুদ্দসহাকারেহি। সতিপি ঝানেসু আৰজ্জনাদিৰসীভাৰে অযং ৰসীভাৰো অভিঞ্ঞানিব্বত্তনে একন্তেন ইচ্ছিতব্বোতি দস্সেন্তো আহ <span class="bld">‘‘ন হি…পে॰… হোতী’’</span>তি। স্বাযং নযো অরূপসমাপত্তীহি ৰিনা ন ইজ্ঝতীতি তাযপেত্থ অৰিনাভাৰো ৰেদিতব্বো। যদি এৰং কস্মা পাল়িযং ন আরুপ্পজ্ঝানানি আগতানীতি? ৰিসেসতো চ রূপাৰচরচতুত্থজ্ঝানপাদকত্তা সব্বাভিঞ্ঞানং তদন্তোগধা কত্বা তায দেসিতা, ন অরূপাৰচরজ্ঝানানং ইধ অনুপযোগতো, তেনাহ <span class="bld">‘‘অরূপজ্ঝানানি আহরিত্বা কথেতব্বানী’’</span>তি।</p>
<p class="subhead">ৰিপস্সনাঞাণকথাৰণ্ণনা</p>
<p class="bodytext"><a name="para234"></a><span class="paranum">২৩৪</span>. <span class="bld">সেস</span>ন্তি <a name="V1.0235"></a> ‘‘এৰং সমাহিতে চিত্তে’’তিআদীসু ৰত্তব্বং। ঞেয্যং জানাতীতি ঞাণং, তং পন ঞেয্যং পচ্চক্খং কত্বা পস্সতীতি দস্সনং, ঞাণমেৰ দস্সনন্তি ঞাণদস্সনং। তযিদং ঞাণদস্সনপদং সাসনে অঞ্ঞত্থ ঞাণৰিসেসে নিরূল়্হং, তং সব্বং অত্থুদ্ধারৰসেন দস্সেন্তো <span class="bld">‘‘ঞাণদস্সনন্তি মগ্গঞাণম্পি ৰুচ্চতী’’</span>তিআদিমাহ। যস্মা ৰিপস্সনাঞাণং তেভূমকসঙ্খারে অনিচ্চাদিতো জানাতি, ভঙ্গানুপস্সনতো পট্ঠায পচ্চক্খতো চ তে পস্সতি তস্মা আহ <span class="bld">‘‘ইধ পন…পে॰… ঞাণদস্সনন্তি ৰুত্ত’’</span>ন্তি।</p>
<p class="bodytext"><span class="bld">অভিনীহরতী</span>তি <a name="P1.0345"></a> ৰুত্তনযেন অট্ঠঙ্গসমন্নাগতে তস্মিং চিত্তে ৰিপস্সনাক্কমেন জাতে ৰিপস্সনাভিমুখং পেসেতি, তেনাহ <span class="bld">‘‘ৰিপস্সনা…পে॰… করোতী’’</span>তি। তদভিমুখভাৰো এৰ হিস্স তন্নিন্নতাদিকরতা। <span class="bld">ৰুত্তোযেৰ</span> ব্রহ্মজালে। ওদনকুম্মাসেহি উপচীযতীতি <span class="bld">ওদনকুম্মাসূপচযো। অনিচ্চধম্মো</span>তি পভঙ্গুতায অদ্ধুৰসভাৰো। <span class="bld">দুগ্গন্ধৰিঘাতত্থাযা</span>তি সরীরে দুগ্গন্ধস্স ৰিগমায। <span class="bld">উচ্ছাদনধম্মো</span>তি উচ্ছাদেতব্বতাসভাৰো। উচ্ছাদনেন হি সরীরে সেদগূথপিত্তসেম্হাদিধাতুক্খোভগরুভাৰদুগ্গন্ধানং অপগমো হোতি। মহাসম্বাহনং মল্লাদীনং বাহুৰড্ঢনাদিঅত্থং হোতীতি <span class="bld">‘‘খুদ্দকসম্বাহনেনা’’</span>তি ৰুত্তং। <span class="bld">পরিমদ্দনধম্মো</span>তি পরিমদ্দিতব্বতাসভাৰো। <span class="bld">ভিজ্জতি চেৰ ৰিকিরতি চা</span>তি অনিচ্চতাৰসেন ভিজ্জতি চ ভিন্নঞ্চ কিঞ্চি পযোজনং অসাধেন্তং ৰিপ্পকিণ্ণঞ্চ হোতি। <span class="bld">রূপী</span>তি অত্তনো পচ্চযভূতেন উতুআহারলক্খণেন রূপৰাতি অযমেত্থ অত্থো ইচ্ছিতোতি আহ <span class="bld">‘‘ছহি পদেহি সমুদযো কথিতো’’</span>তি। সংসগ্গে হি অযমীকারো। <span class="bld">সণ্ঠানসম্পাদনম্পি</span> তথারূপরূপুপ্পাদনেনেৰ হোতীতি উচ্ছাদনপরিমদ্দনপদেহিপি <a name="M1.0266"></a> সমুদযো কথিতোতি ৰুত্তং। এৰং নৰহি যথারহং কাযে সমুদযৰযধম্মানুপস্সিতা দস্সিতা। <span class="bld">নিস্সিতঞ্চ</span> ছট্ঠৰত্থুনিস্সিতত্তা ৰিপস্সনাঞাণস্স। <span class="bld">পটিবদ্ধঞ্চ</span> তেন ৰিনা অপ্পৰত্তনতো, কাযসঞ্ঞিতানং রূপধম্মানং আরম্মণকরণতো চ।</p>
<p class="bodytext"><a name="para235"></a><span class="paranum">২৩৫</span>. সুট্ঠু ভাতি ওভাসতীতি <span class="bld">সুভো,</span> পভাসম্পত্তিযাপি মণিনো ভদ্দতাতি আহ <span class="bld">‘‘সুভোতি সুন্দরো’’</span>তি। কুরুৰিন্দজাতি আদিজাতিৰিসেসোপি মণিনো আকরপরিসুদ্ধিমূলকো এৰাতি আহ <span class="bld">‘‘পরিসুদ্ধাকরসমুট্ঠিতো’’</span>তি দোসনীহরণৰসেন পরিকম্মনিপ্ফত্তীতি আহ <span class="bld">‘‘সুট্ঠু কতপরিকম্মো অপনীতপাসাণসক্খরো’’</span>তি। ছৰিযা সণ্হভাৰেনস্স অচ্ছতা, ন সঙ্ঘাতস্সাতি আহ <span class="bld">‘‘অচ্ছোতি তনুচ্ছৰী’’</span>তি, তেনাহ <a name="P1.0346"></a> <span class="bld">‘‘ৰিপ্পসন্নো’’</span>তি। <span class="bld">ধোৰনৰেধনাদীহী</span>তি চতূসু পাসাণেসু ধোৰনেন চেৰ কাল়কাদিঅপহরণত্থায সুত্তেন আৰুননত্থায চ ৰিজ্ঝনেন। তাপসণ্হকরণাদীনং <a name="V1.0236"></a> সঙ্গহো <span class="bld">আদি</span>-সদ্দেন। <span class="bld">ৰণ্ণসম্পত্তি</span>ন্তি সুত্তস্স ৰণ্ণসম্পত্তিং। <span class="bld">মণি ৰিয করজকাযো</span> পচ্চৰেক্খিতব্বতো। <span class="bld">আৰুতসুত্তং ৰিয ৰিপস্সনাঞাণং</span> অনুপৰিসিত্বা ঠিতত্তা। <span class="bld">চক্খুমা পুরিসো ৰিয ৰিপস্সনালাভী ভিক্খু</span> সম্মদেৰ দস্সনতো। <span class="bld">তদারম্মণান</span>ন্তি রূপধম্মারম্মণানং। ফস্সপঞ্চমকচিত্তচেতসিকগ্গহণেন গহিতধম্মাপি ৰিপস্সনাচিত্তুপ্পাদপরিযাপন্না এৰাতি ৰেদিতব্বং। এৰঞ্হি তেসং ৰিপস্সনাঞাণগতিকত্তা ‘‘আৰুতসুত্তং ৰিয ৰিপস্সনাঞাণ’’ন্তি ৰচনং অৰিরোধিতং হোতি। কিং পনেতে ঞাণস্স আৰি ভৰন্তি, উদাহু পুগ্গলস্সাতি? ঞাণস্স। তস্স পন আৰিভাৰত্তা পুগ্গলস্স আৰিভূতা নাম হোন্তি। <span class="bld">ঞাণস্সা</span>তি চ পচ্চৰেক্খণাঞাণস্স।</p>
<p class="bodytext">মগ্গঞাণস্স অনন্তরং, তস্মা লোকিযাভিঞ্ঞানং পরতো ছট্ঠাভিঞ্ঞায পুরতো ৰত্তব্বং ৰিপস্সনাঞাণং। <span class="bld">এৰং সন্তেপী</span>তি যদিপাযং ঞাণানুপুব্বী, এৰং সন্তেপি। <span class="bld">এতস্স অন্তরাৰারো নত্থী</span>তি পঞ্চসু লোকিযাভিঞ্ঞাসু কথিতাসু আকঙ্খেয্যসুত্তাদীসু (ম॰ নি॰ ১.৬৫) ৰিয ছট্ঠাভিঞ্ঞা কথেতব্বাতি এতস্স অনভিঞ্ঞালক্খণস্স ৰিপস্সনাঞাণস্স তাসং অন্তরাৰারো ন হোতি। <span class="bld">তস্মা</span> তত্থ অৰসরাভাৰতো <span class="bld">ইধেৰ</span> রূপাৰচরচতুত্থজ্ঝানানন্তরমেৰ <a name="M1.0267"></a> <span class="bld">দস্সিতং</span> ৰিপস্সনাঞাণং। <span class="bld">যস্মা চা</span>তি <span class="bld">চ</span>-সদ্দো সমুচ্চযত্থো, তেন ন কেৰলং তদেৰ, অথ খো ইদম্পি কারণং ৰিপস্সনাঞাণস্স ইধেৰ দস্সনেতি ইমমত্থং দীপেতি। <span class="bld">দিব্বেন চক্খুনা ভেরৰম্পি রূপং পস্সতো</span>তি এত্থ ‘‘ইদ্ধিৰিধঞাণেন ভেরৰং রূপং নিম্মিনিত্বা চক্খুনা পস্সতো’’তিপি ৰত্তব্বং, এৰম্পি অভিঞ্ঞালাভিনো অপরিঞ্ঞাতৰত্থুকস্স ভযং সন্তাসো উপ্পজ্জতি। উচ্চাৰালিকৰাসি মহানাগত্থেরস্স ৰিয। <span class="bld">পাটিযেক্কং সন্দিট্ঠিকং সামঞ্ঞফলং।</span> তেনাহ ভগৰা –</p>
<p class="gatha1">‘‘যতো <a name="P1.0347"></a> যতো সম্মসতি, খন্ধানং উদযব্বযং।</p>
<p class="gathalast">লভতী পীতিপামোজ্জং, অমতং তং ৰিজানত’’ন্তিআদি॥ (ধ॰ প॰ ৩৭৪)।</p>
<p class="subhead">মনোমযিদ্ধিঞাণকথাৰণ্ণনা</p>
<p class="bodytext"><a name="para236-7"></a><span class="paranum">২৩৬-৭</span>. <span class="bld">মনেন নিব্বত্তিত</span>ন্তি অভিঞ্ঞামনেন নিব্বত্তিতং। হত্থপাদাদি <span class="bld">অঙ্গেহি চ</span> কপ্পরজণ্ণুআদি <span class="bld">পচ্চঙ্গেহি চ। সণ্ঠানৰসেনা</span>তি কমলদলাদিসদিসসণ্ঠানমত্তৰসেন, ন রূপাভিঘাতারহভূতপ্পসাদিইন্দ্রিযৰসেন। <span class="bld">সব্বাকারেহী</span>তি ৰণ্ণসণ্ঠানঅৰযৰৰিসেসাদিসব্বাকারেহি। <span class="bld">তেন</span> ইদ্ধিমতা। <span class="bld">সদিসভাৰদস্সনত্থমেৰা</span>তি সণ্ঠানতোপি ৰণ্ণতোপি অৰযৰৰিসেসতোপি সদিসভাৰদস্সনত্থমেৰ। <span class="bld">সজাতিযং ঠিতো,</span> ন নাগিদ্ধিযা অঞ্ঞজাতিরূপো।</p>
<p class="subhead">ইদ্ধিৰিধঞাণাদিককথাৰণ্ণনা</p>
<p class="bodytext"><a name="para239"></a><span class="paranum">২৩৯</span>. <span class="bld">সুপরিকম্মকতমত্তিকাদযো</span> <a name="V1.0237"></a> <span class="bld">ৰিয ইদ্ধিৰিধঞাণং</span> ৰিকুব্বনকিরিযায নিস্সযভাৰতো।</p>
<p class="bodytext"><a name="para241"></a><span class="paranum">২৪১</span>. <span class="bld">সুখ</span>ন্তি অকিচ্ছেন, অকসিরেনাতি অত্থো।</p>
<p class="bodytext"><a name="para243"></a><span class="paranum">২৪৩</span>. মন্দো উত্তানসেয্যকদারকোপি ‘‘দহরো’’তি ৰুচ্চতীতি ততো ৰিসেসনত্থং <span class="bld">‘‘যুৰা’’</span>তি ৰুত্তং। যুৰাপি কোচি অনিচ্ছনকো অমণ্ডনজাতিকো হোতীতি ততো ৰিসেসনত্থং <span class="bld">‘‘মণ্ডনকজাতিকো’’</span>তিআদি ৰুত্তং, তেনাহ <span class="bld">‘‘যুৰাপীতি’’</span>আদি। কাল়তিলপ্পমাণা বিন্দৰো <span class="bld">কাল়তিলকানি কাল়া</span> ৰা কম্মাসা, তিলপ্পমাণা বিন্দৰো <span class="bld">তিলকানি। ৰঙ্গং</span> নাম ৰিযঙ্গং। যোব্বনপীল়কাদযো <span class="bld">মুখদূসিপীল়কা</span>। মুখগতো <a name="M1.0268"></a> দোসো <span class="bld">মুখদোসো,</span> লক্খণৰচনঞ্চেতং মুখে অদোসস্সাপি পাকটভাৰস্স অধিপ্পেতত্তা। যথা ৰা মুখে দোসো, এৰং মুখে অদোসোপি মুখদোসো সরলোপেন। মুখদোসো চ মুখদোসো চ <span class="bld">মুখদোসো</span>তি একসেসনযেনপেত্থ অত্থো দট্ঠব্বো। এৰঞ্হি ‘‘পরেসং সোল়সৰিধং চিত্তং পাকটং হোতী’’তি ৰচনং সমত্থিতং হোতি।</p>
<p class="bodytext"><a name="para245"></a><span class="paranum">২৪৫</span>. <span class="bld">পুব্বেনিৰাসঞাণূপমায</span>ন্তি <a name="P1.0348"></a> পুব্বেনিৰাসঞাণস্স দস্সিতউপমাযং। তং দিৰসং কতকিরিযা নাম পাকতিকসত্তস্সপি যেভুয্যেন পাকটা হোতীতি দস্সনত্থং <span class="bld">তংদিৰস</span>-গ্গহণং কতং। <span class="bld">তংদিৰসগতগামত্তয</span>-গ্গহণেনেৰ মহাভিনীহারেহি অঞ্ঞেসম্পি পুব্বেনিৰাসঞাণলাভীনং তীসু ভৰেসু কতকিরিযা যেভুয্যেন পাকটা হোতীতি দীপিতন্তি দট্ঠব্বং।</p>
<p class="bodytext"><a name="para247"></a><span class="paranum">২৪৭</span>. <span class="bld">অপরাপরং সঞ্চরন্তে</span>তি তংতংকিচ্চৰসেন ইতো চিতো চ সঞ্চরন্তে। যথাৰুত্ত<span class="bld">পাসাদোৰিয ভিক্খুনো করজকাযো দট্ঠব্বো</span> তত্থ পতিট্ঠিতস্স দট্ঠব্বদস্সনসিদ্ধিতো। চক্খুমতো হি দিব্বচক্খুসমধিগমো। যথাহ ‘‘মংসচক্খুস্স উপ্পাদো, মগ্গো দিব্বস্স চক্খুনো’’তি (ইতিৰু॰ ৬১)। <span class="bld">চক্খুমা পুরিসো ৰিয অযমেৰ দিব্বচক্খুং পত্বা ঠিতো ভিক্খু</span> দট্ঠব্বস্স দস্সনতো। <span class="bld">গেহং পৰিসন্তা ৰিয</span> এতং অত্তভাৰগেহং ওক্কমন্তা, উপপজ্জন্তাতি অত্থো। <span class="bld">গেহা নিক্খমন্তা ৰিয</span> এতস্মা অত্তভাৰগেহতো পক্কন্তা, চৰন্তাতি অত্থো। এৰং ৰা এত্থ অত্থো দট্ঠব্বো। <span class="bld">অপরাপরং সঞ্চরণকসত্তা</span>তি পন পুনপ্পুনং সংসারে পরিব্ভমন্তা সত্তা। <span class="bld">‘‘তত্থ তত্থ নিব্বত্তসত্তা’’</span>তি পন ইমিনা তস্মিং ভৰে জাতসংৰদ্ধে সত্তে ৰদতি। ননু চাযং দিব্বচক্খুঞাণকথা, এত্থ কস্মা ‘‘তীসু ভৰেসূ’’তি চতুৰোকারভৰস্সাপি সঙ্গহো কতোতি আহ <a name="V1.0238"></a> <span class="bld">‘‘ইদঞ্চা’’</span>তিআদি। তত্থ <span class="bld">ইদ</span>ন্তি ‘‘তীসু ভৰেসু নিব্বত্তসত্তান’’ন্তি ইদং ৰচনং। <span class="bld">দেসনাসুখত্থমেৰা</span>তি কেৰলং দেসনাসুখত্থং, ন চতুৰোকারভৰে নিব্বত্তসত্তানং দিব্বচক্খুনো আৰিভাৰসব্ভাৰতো। ন হি ‘‘ঠপেত্বা অরূপভৰ’’ন্তি ৰা ‘‘দ্বীসু <a name="P1.0349"></a> ভৰেসূ’’তি ৰা ৰুচ্চমানে দেসনা সুখাৰবোধা চ হোতীতি।</p>
<p class="subhead">আসৰক্খযঞাণকথাৰণ্ণনা</p>
<p class="bodytext"><a name="para248"></a><span class="paranum">২৪৮</span>. <span class="bld">ৰিপস্সনাপাদক</span>ন্তি <a name="M1.0269"></a> ৰিপস্সনায পদট্ঠানভূতং। ৰিপস্সনা চ তিৰিধা ৰিপস্সকপুগ্গলভেদেন। মহাবোধিসত্তানঞ্হি পচ্চেকবোধিসত্তানঞ্চ ৰিপস্সনা চিন্তামযঞাণসংৰদ্ধিতা সযম্ভুঞাণভূতা, ইতরেসং সুতমযঞাণসংৰদ্ধিতা পরোপদেসসম্ভূতা নাম। সা ‘‘ঠপেত্বা নেৰসঞ্ঞানাসঞ্ঞাযতনং অৰসেসরূপারূপজ্ঝানানং অঞ্ঞতরতো ৰুট্ঠাযা’’তিআদিনা অনেকধা, অরূপমুখৰসেন চতুধাতুৰৰত্থানে ৰুত্তানং তেসং তেসং ধাতুপরিগ্গহমুখানঞ্চ অঞ্ঞতরমুখৰসেন অনেকধা চ ৰিসুদ্ধিমগ্গে নানানযতো ৰিভাৰিতা। মহাবোধিসত্তানং পন চতুৰীসতিকোটিসতসহস্সমুখেন পভেদগমনতো নানানযং সব্বঞ্ঞুতঞাণসন্নিস্সযস্স অরিযমগ্গঞাণস্স অধিট্ঠানভূতং পুব্বভাগঞাণগব্ভং গণ্হাপেন্তং পরিণতং গচ্ছন্তং পরমগম্ভীরং সণ্হসুখুমতরং অনঞ্ঞসাধারণং ৰিপস্সনাঞাণং হোতি, যং অট্ঠকথাসু ‘‘মহাৰজিরঞাণ’’ন্তি ৰুচ্চতি। যস্স চ পৰত্তিৰিভাগেন চতুৰীসতিকোটিসতসহস্সপ্পভেদস্স পাদকভাৰেন সমাপজ্জিযমানা চতুৰীসতিকোটিসতসহস্সসঙ্খ্যা দেৰসিকং সত্থু ৰল়ঞ্জনকসমাপত্তিযো ৰুচ্চন্তি, স্বাযং বুদ্ধানং ৰিপস্সনাচারো <span class="bld">পরমত্থমঞ্জুসাযং</span> ৰিসুদ্ধিমগ্গসংৰণ্ণনাযং (ৰিসুদ্ধি॰ টী॰ ১.২১৬) উদ্দেসতো দস্সিতো। অত্থিকেহি ততো গহেতব্বো, ইধ পন সাৰকানং ৰিপস্সনা অধিপ্পেতা।</p>
<p class="bodytext"><span class="bld">আসৰানং খযঞাণাযা</span>তি আসৰানং খেপনতো সমুচ্ছিন্দনতো আসৰক্খযো, অরিযমগ্গো, তত্থ ঞাণং আসৰানং খযঞাণং, তদত্থং তেনাহ <span class="bld">‘‘আসৰানং খযঞাণনিব্বত্তনত্থাযা’’</span>তি। আসৰা এত্থ খীযন্তীতি <span class="bld">আসৰানং খযো</span> নিব্বানং। খেপেতি পাপধম্মেতি <span class="bld">খযো,</span> মগ্গো। সো পন পাপক্খযো আসৰক্খযেন ৰিনা নত্থীতি ‘‘খযে ঞাণ’’ন্তি এত্থ খযগ্গহণেন <a name="P1.0350"></a> আসৰক্খযো ৰুত্তোতি আহ <span class="bld">‘‘খযে ঞাণ’’</span>ন্তিআদি। সমিতপাপো সমণোতি কত্বা আসৰানং খীণত্তা সমণো নাম হোতীতি আহ <span class="bld">‘‘আসৰানং খযা সমণো হোতীতি এত্থ ফল’’</span>ন্তি। আসৰৰড্ঢিযা সঙ্খারে ৰড্ঢেন্তো ৰিসঙ্খারতো সুৰিদূরৰিদূরোতি ‘‘আরা সো আসৰক্খযা’’তি এত্থ আসৰক্খযপদং ৰিসঙ্খারাধিৰচনন্তি আহ <a name="V1.0239"></a> <span class="bld">‘‘আসৰক্খযাতি এত্থ নিব্বানং ৰুত্ত’’</span>ন্তি। <span class="bld">ভঙ্গো</span>তি <a name="M1.0270"></a> আসৰানং খণনিরোধো ‘‘আসৰানং খযো’’তি ৰুত্তোতি যোজনা।</p>
<p class="bodytext"><span class="bld">‘‘ইদং দুক্খ’’</span>ন্তি দুক্খস্স অরিযসচ্চস্স তদা ভিক্খুনো পচ্চক্খতো গহিতভাৰদস্সনং। <span class="bld">‘‘এত্তকং দুক্খ’’</span>ন্তি তস্স পরিচ্ছিজ্জগ্গহিতভাৰদস্সনং। <span class="bld">‘‘ন ইতো ভিয্যো’’</span>তি তস্স অনৰসেসেত্বা গহিতভাৰদস্সনং। তেনাহ <span class="bld">‘‘সব্বম্পি দুক্খসচ্চ’’</span>ন্তিআদি। <span class="bld">সরসলক্খণপটিৰেধেনা</span>তি সভাৰসঙ্খাতস্স লক্খণস্স অসম্মোহতো পটিৰিজ্ঝনেন, অসম্মোহপটিৰেধোতি চ। যথা তস্মিং ঞাণে পৰত্তে পচ্ছা দুক্খসচ্চস্স সরূপাদিপরিচ্ছেদে সম্মোহো ন হোতি, তথা পৰত্তি, তেনাহ <span class="bld">‘‘যথাভূতং পজানাতী’’</span>তি। দুক্খং সমুদেতি এতস্মাতি দুক্খসমুদযো, তণ্হাতি আহ <span class="bld">‘‘তস্স চা’’</span>তিআদি। <span class="bld">যং ঠানং পত্বা</span>তি যং নিব্বানং মগ্গস্স আরম্মণপচ্চযট্ঠেন কারণভূতং আগম্ম, ‘‘পত্বা’’তি চ তদুভযৰতো পুগ্গলস্স পত্তি তদুভযস্স পত্তি ৰিযাতি কত্বা ৰুত্তং। <span class="bld">পত্বা</span>তি ৰা পাপুণনহেতু। <span class="bld">অপ্পৰত্তী</span>তি অপ্পৰত্তিনিমিত্তং, তে ৰা নপ্পৰত্তন্তি এত্থাতি <span class="bld">অপ্পৰত্তি,</span> নিব্বানং। <span class="bld">তস্সা</span>তি দুক্খনিরোধস্স। <span class="bld">সম্পাপক</span>ন্তি সচ্ছিকরণৰসেন সম্মদেৰ পাপকং।</p>
<p class="bodytext"><span class="bld">কিলেসৰসেনা</span>তি আসৰসঙ্খাতকিলেসৰসেন। যস্মা আসৰানং দুক্খসচ্চপরিযাযো তপ্পরিযাপন্নত্তা, সেসসচ্চানঞ্চ তংসমুদযাদিপরিযাযো অত্থি, তস্মা ৰুত্তং <span class="bld">‘‘পরিযাযতো’’</span>তি। দস্সেন্তো সচ্চানীতি যোজনা। আসৰানংযেৰ চেত্থ গহণং ‘‘আসৰানং খযঞাণাযা’’তি আরদ্ধত্তা। তথা হি ‘‘কামাসৰাপি চিত্তং ৰিমুচ্চতী’’তিআদিনা <a name="P1.0351"></a> (দী॰ নি॰ ১.২৪৮; ম॰ নি॰ ১.৪৩৩; ম॰ নি॰ ৩.১৯) আসৰৰিমুত্তিসীসেনেৰ সব্বকিলেসৰিমুত্তি ৰুত্তা। ‘‘ইদং দুক্খন্তি যথাভূতং পজনাতী’’তিআদিনা মিস্সকমগ্গো ইধ কথিতোতি <span class="bld">‘‘সহ ৰিপস্সনায কোটিপ্পত্তং মগ্গং কথেসী’’</span>তি ৰুত্তং। <span class="bld">‘‘জানতো পস্সতো’’</span>তি ইমিনা পরিঞ্ঞাসচ্ছিকিরিযাভাৰনাভিসমযা ৰুত্তা। ‘‘ৰিমুচ্চতী’’তি ইমিনা পহানাভিসমযো ৰুত্তোতি আহ <span class="bld">‘‘ইমিনা মগ্গক্খণং দস্সেতী’’</span>তি। <span class="bld">‘‘জানতো পস্সতো’’</span>তি ৰা হেতুনিদ্দেসোযং। জাননহেতু দস্সনহেতু কামাসৰাপি চিত্তং ৰিমুচ্চতীতি যোজনা। ধম্মানঞ্হি সমানকালিকানম্পি পচ্চযপ্পচ্চযুপ্পন্নতা সহজাতকোটিযা লব্ভতীতি। ভৰাসৰগ্গহণেন চেত্থ ভৰরাগস্স ৰিয ভৰদিট্ঠিযাপি সমৰরোধোতি দিট্ঠাসৰস্সাপি <a name="M1.0271"></a> সঙ্গহো দট্ঠব্বো। <span class="bld">খীণা জাতীতিআদীহি</span> পদেহি। <span class="bld">তস্সা</span>তি পচ্চৰেক্খণাঞাণস্স। <span class="bld">ভূমি</span>ন্তি পৰত্তিট্ঠানং।</p>
<p class="bodytext">যেনাধিপ্পাযেন ‘‘কতমা পনস্সা’’তিআদিনা চোদনা কতা, তং ৰিৰরন্তো <span class="bld">‘‘ন তাৰস্সা’’</span>তিআদিমাহ <a name="V1.0240"></a>। তত্থ <span class="bld">ন তাৰস্স অতীতা জাতি খীণা</span> মগ্গভাৰনাযাতি অধিপ্পাযো। তত্থ কারণমাহ <span class="bld">‘‘পুব্বেৰ খীণত্তা’’</span>তি। ন অনাগতা অস্স জাতি খীণাতি যোজনা। <span class="bld">ন অনাগতা</span>তি চ অনাগতভাৰসামঞ্ঞং গহেত্বা লেসেন চোদেতি, তেনাহ <span class="bld">‘‘অনাগতে ৰাযামাভাৰতো’’</span>তি। অনাগতৰিসেসো পনেত্থ অধিপ্পেতো, তস্স চ খেপনে ৰাযামোপি লব্ভতেৰ, তেনাহ <span class="bld">‘‘যা পন মগ্গস্সা’’</span>তিআদি। <span class="bld">একচতুপঞ্চৰোকারভৰেসূ</span>তি ভৰত্তযগ্গহণং ৰুত্তনযেন অনৰসেসতো জাতিযা খীণভাৰদস্সনত্থং। <span class="bld">ত</span>ন্তি যথাৰুত্তং জাতিং। <span class="bld">সো</span>তি খীণাসৰো ভিক্খু।</p>
<p class="bodytext">ব্রহ্মচরিযৰাসো নাম উক্কট্ঠনিদ্দেসেন মগ্গব্রহ্মচরিযস্স নিব্বত্তনং এৰাতি আহ <span class="bld">‘‘পরিৰুত্থ’’</span>ন্তি। সম্মাদিট্ঠিযা চতূসু সচ্চেসু পরিঞ্ঞাদিকিচ্চসাধনৰসেন পৰত্তমানায সম্মাসঙ্কপ্পাদীনম্পি দুক্খসচ্চে পরিঞ্ঞাভিসমযানুগুণা পৰত্তি, ইতরসচ্চেসু চ <a name="P1.0352"></a> নেসং পহানাভিসমযাদিপৰত্তি পাকটা এৰ, তেন ৰুত্তং <span class="bld">‘‘চতূসু সচ্চেসু চতূহি মগ্গেহি পরিঞ্ঞাপহানসচ্ছিকিরিযাভাৰনাৰসেনা’’</span>তি। দুক্খনিরোধমগ্গেসু পরিঞ্ঞাসচ্ছিকিরিযাভাৰনা যাৰদেৰ সমুদযপ্পহানত্থাযাতি আহ <span class="bld">‘‘তেন তেন মগ্গেন পহাতব্বকিলেসা পহীনা’’</span>তি। <span class="bld">ইত্থত্তাযা</span>তি ইমে পকারা ইত্থং, তব্ভাৰো ইত্থত্তং, তদত্থন্তি ৰুত্তং হোতি। তে পন পকারা অরিযমগ্গব্যাপারভূতা পরিঞ্ঞাদযো ইধাধিপ্পেতাতি আহ <span class="bld">‘‘এৰং সোল়সকিচ্চভাৰাযা’’</span>তি। তে হি মগ্গং পচ্চৰেক্খতো মগ্গানুভাৰেন পাকটা হুত্বা উপট্ঠহন্তি, পরিঞ্ঞাদীসু চ পহানমেৰ পধানং তদত্থত্তা ইতরেসন্তি আহ <span class="bld">‘‘কিলেসক্খযভাৰায ৰা’’</span>তি। পহীনকিলেসপচ্চৰেক্খণৰসেন ৰা এৰং ৰুত্তং। দুতিযৰিকপ্পে <span class="bld">ইত্থত্তাযা</span>তি নিস্সক্কে সম্পদানৰচনন্তি আহ <span class="bld">‘‘ইত্থভাৰতো’’</span>তি। <span class="bld">অপর</span>ন্তি অনাগতং। <span class="bld">ইমে পন</span> চরিমকত্তভাৰসঙ্খাতা <span class="bld">পঞ্চক্খন্ধা পরিঞ্ঞাতা তিট্ঠন্তি,</span> এতেন তেসং অপ্পতিট্ঠতং দস্সেতি। অপরিঞ্ঞামূলিকা হি পতিট্ঠা। যথাহ ‘‘কবল়ীকারে চে ভিক্খৰে আহারে অত্থি রাগো অত্থি নন্দী অত্থি <a name="M1.0272"></a> তণ্হা, পতিট্ঠিতং তত্থ ৰিঞ্ঞাণং ৰিরূল়্হ’’ন্তিআদি। (সং॰ নি॰ ২.৬৪; কথা॰ ২৯৬; মহানি॰ ৭) তেনেৰাহ <span class="bld">‘‘ছিন্নমূলকা রুক্খা ৰিযা’’</span>তিআদি।</p>
<p class="bodytext"><a name="para249"></a><span class="paranum">২৪৯</span>. <span class="bld">পব্বতমত্থকে</span>তি পব্বতসিখরে। তঞ্হি যেভুয্যেন সঙ্খিত্তং সঙ্কুচিতং হোতীতি পাল়িযং ‘‘পব্বতসঙ্খেপে’’তি ৰুত্তং। পব্বতপরিযাপন্নো ৰা পদেসো <span class="bld">পব্বতসঙ্খেপো</span> <a name="P1.0353"></a>। <span class="bld">অনাৰিলো</span>তি অকালুসিযো, সা চস্স অনাৰিলতা কদ্দমাভাৰেন হোতীতি আহ <span class="bld">‘‘নিক্কদ্দমো’’</span>তি। <span class="bld">সিপ্পিযো</span>তি সুত্তিযো। <span class="bld">সম্বুকা</span>তি সঙ্খলিকা। <span class="bld">ঠিতাসুপি নিসিন্নাসুপি</span> গাৰীসু। <span class="bld">ৰিজ্জমানাসূ</span>তি লব্ভমানাসু, ইতরা ঠিতাপি নিসিন্নাপি ‘‘চরন্তী’’তি ৰুচ্চন্তি সহচরণনযেন। <span class="bld">তিট্ঠন্তমেৰ,</span> ন পন কদাচিপি চরন্তং। <span class="bld">দ্বয</span>ন্তি সিপ্পিসম্বুকং, মচ্ছগুম্বন্তি ইদং উভযং। <span class="bld">তিট্ঠন্তন্তি ৰুত্তং</span> চরন্তং <a name="V1.0241"></a> পীতি অধিপ্পাযো। <span class="bld">‘‘ইতরঞ্চ দ্বয’’</span>ন্তি চ যথাৰুত্তমেৰ সিপ্পিসম্বুকাদিদ্বযং ৰদতি। তঞ্হি চরতীতি। কিং ৰা ইমায সহচরিযায, যথালাভগ্গহণং পনেত্থ দট্ঠব্বং। সক্খরকথলস্স হি ৰসেন তিট্ঠন্তন্তি। সিপ্পিসম্বুকস্স মচ্ছগুম্বস্স চ ৰসেন তিট্ঠন্তম্পি চরন্তং পীতি যোজনা কাতব্বা।</p>
<p class="bodytext"><span class="bld">তেসং</span> দসন্নং ঞাণানং। <span class="bld">তত্থা</span>তি তস্মিং আরম্মণৰিভাগে, তেসু ৰা ঞাণেসু। ভূমিভেদতো, কালভেদতো, সন্তানভেদতো চাতি <span class="bld">সত্তৰিধারম্মণং ৰিপস্সনাঞাণং। ‘‘রূপাযতনমত্তমেৰা’’</span>তি ইদং তস্স ঞাণস্স অভিনিম্মিযমানে মনোমযে কাযে রূপাযতনমেৰারব্ভ পৰত্তনতো ৰুত্তং, ন তত্থ গন্ধাযতং আদীনং অভাৰতো। ন হি রূপকলাপো গন্ধাযতং আদিরহিতো অত্থি। পরিনিপ্ফন্নমেৰ নিম্মিতরূপং, তেনাহ <span class="bld">‘‘পরিত্তপচ্চুপ্পন্নবহিদ্ধারম্মণ’’</span>ন্তি। আসৰক্খযঞাণং নিব্বানারম্মণমেৰ সমানং পরিত্তত্তিকৰসেন অপ্পমাণারম্মণং, অজ্ঝত্তত্তিকৰসেন বহিদ্ধারম্মণং, অতীতত্তিকৰসেন নৰত্তব্বারম্মণঞ্চ হোতীতি আহ <span class="bld">‘‘অপ্পমাণবহিদ্ধানৰত্তব্বারম্মণ’’</span>ন্তি। কূটো <a name="P1.0354"></a> ৰিয কূটাগারস্স ভগৰতো দেসনায অরহত্তং উত্তমঙ্গভূতন্তি আহ <span class="bld">‘‘অরহত্তনিকূটেনা’’</span>তি। <span class="bld">দেসনং নিট্ঠাপেসী</span>তি তিত্থকরমতহরৰিভাৰিনিং নানাৰিধকুহনলপনাদিমিচ্ছাজীৰৰিদ্ধংসিনিং তিৰিধসীলালঙ্কতং পরমসল্লেখপটিপত্তিদীপনিং ঝানাভিঞ্ঞাদিউত্তরিমনুস্সধম্মৰিভূসিতং চুদ্দসৰিধমহাসামঞ্ঞফলপটিমণ্ডিতং অনঞ্ঞসাধারণং দেসনং নিট্ঠাপেসি।</p>
<p class="subhead">অজাতসত্তুউপাসকত্তপটিৰেদনাকথাৰণ্ণনা</p>
<p class="bodytext"><a name="para250"></a><span class="paranum">২৫০</span>. <span class="bld">আদিমজ্ঝপরিযোসান</span>ন্তি <a name="M1.0273"></a> আদিঞ্চ মজ্ঝঞ্চ পরিযোসানঞ্চ। <span class="bld">সক্কচ্চং</span> সগারৰং। <span class="bld">আরদ্ধং</span> ধম্মসঙ্গাহকেহি।</p>
<p class="bodytext"><span class="bld">অভিক্কন্তা</span> ৰিগতাতি অত্থোতি আহ <span class="bld">‘‘খযে দিস্সতী’’</span>তি। তথা হি ‘‘নিক্খন্তো পঠমো যামো’’তি উপরি ৰুত্তং। <span class="bld">অভিক্কন্ততরো</span>তি অতিৰিয কন্ততরো মনোরমো, তাদিসো চ সুন্দরো ভদ্দকো নাম হোতীতি আহ <span class="bld">‘‘সুন্দরে দিস্সতী’’</span>তি। <span class="bld">কো</span>তি দেৰনাগযক্খগন্ধব্বাদীসু কো কতমো। <span class="bld">মে</span>তি মম। <span class="bld">পাদানী</span>তি পাদে। <span class="bld">ইদ্ধিযা</span>তি ইমায এৰরূপায দেৰিদ্ধিযা। <span class="bld">যসসা</span>তি ইমিনা এদিসেন পরিৰারেন, পরিজনেন চ। <span class="bld">জল</span>ন্তি ৰিজ্জোতমানো। <span class="bld">অভিক্কন্তেনা</span>তি অতিৰিয কন্তেন কমনীযেন অভিরূপেন। <span class="bld">ৰণ্ণেনা</span>তি ছৰিৰণ্ণেন সরীরৰণ্ণনিভায <a name="V1.0242"></a>। <span class="bld">সব্বা ওভাসযং দিসা</span>তি দসপি দিসা পভাসেন্তো চন্দো ৰিয, সূরিযো ৰিয চ একোভাসং একালোকং করোন্তোতি গাথায অত্থো। <span class="bld">অভিরূপে</span>তি উল়াররূপে সম্পন্নরূপে।</p>
<p class="bodytext">‘‘চোরো চোরো, সপ্পো সপ্পো’’তিআদীসু <span class="bld">ভযে আমেডিতং,</span> ‘‘ৰিজ্ঝ ৰিজ্ঝ, পহর পহরা’’তিআদীসু <span class="bld">কোধে,</span> ‘‘সাধু সাধূতিআদীসু (ম॰ নি॰ ১.৩২৭; সং॰ নি॰ ২.১২৭; ৩.৩৫; ৫.১০০৫) <span class="bld">পসংসাযং,</span> ‘‘গচ্ছ গচ্ছ, লুনাহি লুনাহী’’তিআদীসু <span class="bld">তুরিতে,</span> ‘‘আগচ্ছ আগচ্ছা’’তিআদীসু <span class="bld">কোতূহলে,</span> ‘‘বুদ্ধো বুদ্ধোতি চিন্তেন্তো’’তিআদীসু (বু॰ ৰং॰ ৪৪) <span class="bld">অচ্ছরে</span> <a name="P1.0355"></a>, ‘‘অভিক্কমথাযস্মন্তো অভিক্কমথাযস্মন্তো’’তিআদীসু (দী॰ নি॰ ৩.২০; অ॰ নি॰ ৯.১১) <span class="bld">হাসে,</span> ‘‘কহং একপুত্তক কহং একপুত্তকা’’তিআদীসু (সং॰ নি॰ ২.৬৩) <span class="bld">সোকে,</span> ‘‘অহো সুখং অহো সুখ’’ন্তিআদীসু (উদা॰ ২০; দী॰ নি॰ ৩.৩০৫; চূল়ৰ॰ ৩৩২) <span class="bld">পসাদে। চ</span>-সদ্দো অৰুত্তসমুচ্চযত্থো, তেন গরহাঅসম্মানাদীনং সঙ্গহো দট্ঠব্বো। তত্থ ‘‘পাপো পাপো’’তিআদীসু <span class="bld">গরহাযং,</span> ‘‘অভিরূপক অভিরূপকা’’তিআদীসু <span class="bld">অসম্মানে</span> দট্ঠব্বং।</p>
<p class="bodytext">নযিদং আমেডিতৰসেন দ্বিক্খত্তুং ৰুত্তং, অথ খো অত্থদ্বযৰসেনাতি দস্সেন্তো <span class="bld">‘‘অথ ৰা’’</span>তিআদিমাহ ‘‘অভিক্কন্ত’’ন্তি ৰচনং অপেক্খিত্বা নপুংসকলিঙ্গৰসেন ৰুত্তং। তং পন ভগৰতো ৰচনং ধম্মস্স দেসনাতি কত্বা <a name="M1.0274"></a> তথা ৰুত্তং। অত্থমত্তদস্সনং ৰা এতং, তস্মা অত্থৰসেনেত্থ লিঙ্গৰিভত্তিপরিণামো ৰেদিতব্বো। দুতিযপদেপি এসেৰ নযো। <span class="bld">দোসনাসনতো</span>তি রাগাদিকিলেসৰিধমনতো। <span class="bld">গুণাধিগমনতো</span>তি সীলাদিগুণানং সম্পাদনতো। যে গুণে দেসনা অধিগমেতি, তেসু পধানভূতা দস্সেতব্বাতি তে পধানভূতে তাৰ দস্সেতুং <span class="bld">‘‘সদ্ধাজননতো পঞ্ঞাজননতো’’</span>তি ৰুত্তং। সদ্ধাপমুখা হি লোকিযা গুণা পঞ্ঞাপমুখা লোকুত্তরা। সীলাদিঅত্থসম্পত্তিযা <span class="bld">সাত্থতো।</span> সভাৰনিরুত্তিসম্পত্তিযা <span class="bld">সব্যঞ্জনতো।</span> সুৰিঞ্ঞেয্যসদ্দপযোগতায <span class="bld">উত্তানপদতো।</span> সণ্হসুখুমভাৰেন দুব্বিঞ্ঞেয্যত্থতায <span class="bld">গম্ভীরত্থতো।</span> সিনিদ্ধমুদুমধুরসদ্দপযোগতায <span class="bld">কণ্ণসুখতো।</span> ৰিপুলৰিসুদ্ধপেমনীযত্থতায <span class="bld">হদযঙ্গমতো। </span> মানাতিমানৰিধমনেন <span class="bld">অনত্তুক্কংসনতো।</span> থম্ভসারম্ভনিম্মদ্দনেন <span class="bld">অপরৰম্ভনতো।</span> হিতাধিপ্পাযপ্পৰত্তিযা, পরেসং রাগপরিল়াহাদিৰূপগমনেন <a name="P1.0356"></a> চ <span class="bld">করুণাসীতলতো।</span> কিলেসন্ধকারৰিধমনেন <span class="bld">পঞ্ঞাৰদাততো।</span> করৰীকরুতমঞ্জুতায <span class="bld">আপাথরমণীযতো।</span> পুব্বাপরাৰিরুদ্ধসুৰিসুদ্ধতায <span class="bld">ৰিমদ্দক্খমতো।</span> আপাথরমণীযতায এৰ <span class="bld">সুয্যমানসুখতো। </span> ৰিমদ্দক্খমতায, হিতজ্ঝাসযপ্পৰত্তিতায চ <span class="bld">ৰীমংসিযমানহিততো। এৰমাদীহী</span>তি <span class="bld">আদি</span>-সদ্দেন সংসারচক্কনিৰত্তনতো সদ্ধম্মচক্কপ্পৰত্তনতো, মিচ্ছাৰাদৰিদ্ধংসনতো সম্মাৰাদপতিট্ঠাপনতো, অকুসলমূলসমুদ্ধরণতো <a name="V1.0243"></a> কুসলমূলসংরোপনতো, অপাযদ্বারপিধানতো সগ্গমগ্গদ্বারৰিৰরণতো, পরিযুট্ঠানৰূপসমনতো অনুসযসমুগ্ঘাটনতোতি এৰমাদীনং সঙ্গহো দট্ঠব্বো।</p>
<p class="bodytext"><span class="bld">অধোমুখট্ঠপিত</span>ন্তি কেনচি অধোমুখং ঠপিতং। <span class="bld">হেট্ঠামুখজাত</span>ন্তি সভাৰেনেৰ হেট্ঠামুখং জাতং। <span class="bld">উগ্ঘাটেয্যা</span>তি ৰিৰটং করেয্য। <span class="bld">হত্থে গহেত্বা</span> ‘‘পুরত্থাভিমুখো, উত্তরাভিমুখো ৰা গচ্ছা’’তিআদীনি অৰত্বা হত্থে গহেত্বা নিস্সন্দেহং কত্বা। ‘‘এস মগ্গো, এৰং গচ্ছা’’তি দস্সেয্য। <span class="bld">কাল়পক্খচাতুদ্দসী</span>তি কাল়পক্খে চাতুদ্দসী। <span class="bld">নিক্কুজ্জিতং</span> আধেয্যস্স অনাধারভূতং ভাজনং আধারভাৰাপাদনৰসেন <span class="bld">উক্কুজ্জেয্য। </span> অঞ্ঞাণস্স অভিমুখত্তা হেট্ঠামুখজাততায <span class="bld">সদ্ধম্মৰিমুখং</span> অধোমুখট্ঠপিততায <span class="bld">অসদ্ধম্মে পতিত</span>ন্তি এৰং পদদ্বযং যথারহং যোজেতব্বং, ন যথাসঙ্খ্যং। কামং কামচ্ছন্দাদযো পটিচ্ছাদকা নীৰরণভাৰতো, মিচ্ছাদিট্ঠি পন সৰিসেসং পটিচ্ছাদিকা সত্তে মিচ্ছাভিনিৰেসনৰসেনাতি আহ <a name="M1.0275"></a> <span class="bld">‘‘মিচ্ছাদিট্ঠিগহনপটিচ্ছন্ন’’</span>ন্তি। তেনাহ ভগৰা ‘‘মিচ্ছাদিট্ঠিপরমাহং <a name="P1.0357"></a> ভিক্খৰে ৰজ্জং ৰদামী’’তি। সব্বো অপাযগামিমগ্গো <span class="bld">কুম্মগ্গো</span> কুচ্ছিতো মগ্গোতি কত্বা। সম্মাদিট্ঠিআদীনং উজুপটিপক্খতায মিচ্ছাদিট্ঠিআদযো অট্ঠ মিচ্ছত্তধম্মা মিচ্ছামগ্গা। তেনেৰ হি তদুভযপটিপক্খতং সন্ধায <span class="bld">‘‘সগ্গমোক্খমগ্গং আৰিকরোন্তেনা’’</span>তি ৰুত্তং। সপ্পিআদিসন্নিস্সযো পদীপো ন তথা উজ্জলো, যথা তেলসন্নিস্সযোতি <span class="bld">তেলপজ্জোত</span>-গ্গহণং। <span class="bld">এতেহি পরিযাযেহী</span>তি এতেহি নিক্কুজ্জিতুক্কুজ্জনপটিচ্ছন্নৰিৰরণাদিউপমোপমিতব্বপ্পকারেহি, এতেহি ৰা যথাৰুত্তেহি নানাৰিধকুহনলপনাদিমিচ্ছাজীৰৰিৰিধমনাদিৰিভাৰনপরিযাযেহি। তেনাহ <span class="bld">‘‘অনেকপরিযাযেন ধম্মো পকাসিতো’’</span>তি।</p>
<p class="bodytext"><span class="bld">পসন্নকার</span>ন্তি পসন্নেহি কাতব্বং সক্কারং। <span class="bld">সরণ</span>ন্তি পটিসরণং, তেনাহ <span class="bld">‘‘পরাযণ’’</span>ন্তি। পরাযণভাৰো চ অনত্থনিসেধনেন, অত্থসম্পটিপাদনেন চ হোতীতি আহ <span class="bld">‘‘অঘস্স তাতা, হিতস্স চ ৰিধাতা’’</span>তি। <span class="bld">অঘস্সা</span>তি দুক্খতোতি ৰদন্তি, পাপতোতি পন অত্থো যুত্তো, নিস্সক্কে চেতং সামিৰচনং। এত্থ চ নাযং <span class="bld">গমু</span>-সদ্দো নী-সদ্দাদযো ৰিয দ্বিকম্মকো, তস্মা যথা ‘‘অজং গামং নেতী’’তি ৰুচ্চতি, এৰং ‘‘ভগৰন্তং সরণং গচ্ছামী’’তি ৰত্তুং ন সক্কা, ‘‘সরণন্তি গচ্ছামী’’তি পন ৰত্তব্বং। ইতি-সদ্দো চেত্থ লুত্তনিদ্দিট্ঠো। তস্স চাযমত্থো। গমনঞ্চ তদধিপ্পাযেন ভজনং জাননং ৰাতি দস্সেন্তো <span class="bld">‘‘ইমিনা অধিপ্পাযেনা’’</span>তিআদিমাহ। তত্থ <span class="bld">‘‘ভজামী’’</span>তিআদীসু পুরিমস্স পুরিমস্স পচ্ছিমং পচ্ছিমং অত্থৰচনং, <span class="bld">ভজনং</span> ৰা সরণাধিপ্পাযেন উপসঙ্কমনং, <span class="bld">সেৰনং</span> সন্তিকাৰচরতা, <span class="bld">পযিরুপাসনং</span> ৰত্তপটিৰত্তকরণেন উপট্ঠানন্তি <a name="V1.0244"></a> এৰং সব্বথাপি অনঞ্ঞসরণতংযেৰ দীপেতি। <span class="bld">‘‘গচ্ছামী’’</span>তি <a name="P1.0358"></a> পদস্স বুজ্ঝামীতি অযমত্থো কথং লব্ভতীতি আহ <span class="bld">‘‘যেসঞ্হী’’</span>তিআদি।</p>
<p class="bodytext"><span class="bld">‘‘অধিগতমগ্গে সচ্ছিকতনিরোধে’’</span>তি পদদ্বযেনাপি ফলট্ঠা এৰ দস্সিতা, ন মগ্গট্ঠাতি তে দস্সেন্তো <span class="bld">‘‘যথানুসিট্ঠং পটিপজ্জমানে চা’’</span>তিআদিমাহ। ননু চ কল্যাণপুথুজ্জনোপি ‘‘যথানুসিট্ঠং পটিপজ্জতী’’তি ৰুচ্চতীতি? কিঞ্চাপি ৰুচ্চতি, নিপ্পরিযাযেন পন মগ্গট্ঠা এৰ তথা ৰত্তব্বা, ন ইতরো নিযামোক্কমনাভাৰতো। তথা হি তে এৰ ৰুত্তা <span class="bld">‘‘অপাযেসু অপতমানে ধারেতী’’</span>তি। সম্মত্তনিযামোক্কমনেন হি অপাযৰিনিমুত্তসম্ভৰো <a name="M1.0276"></a>। <span class="bld">অক্খাযতী</span>তি এত্থ <span class="bld">ইতি</span>-সদ্দো আদিঅত্থো, পকারত্থো ৰা, তেন ‘‘যাৰতা ভিক্খৰে ধম্মা সঙ্খতা ৰা অসঙ্খতা ৰা, ৰিরাগো তেসং অগ্গং অক্খাযতী’’তি (ইতিৰু॰ ৯০; অ॰ নি॰ ৪.৩৪) সুত্তপদং সঙ্গণ্হাতি, <span class="bld">‘‘ৰিত্থারো’’</span>তি ৰা ইমিনা। এত্থ চ <span class="bld">অরিযমগ্গো</span> নিয্যানিকতায, <span class="bld">নিব্বানং</span> তস্স তদত্থসিদ্ধিহেতুতাযাতি উভযমেৰ নিপ্পরিযাযেন ‘‘ধম্মো’’তি ৰুত্তো। নিব্বানঞ্হি আরম্মণপচ্চযভূতং লভিত্বা অরিযমগ্গস্স তদত্থসিদ্ধি। তথাপি যস্মা অরিযফলানং ‘‘তায সদ্ধায অৰূপসন্তাযা’’তিআদি ৰচনতো মগ্গেন সমুচ্ছিন্নানং কিলেসানং পটিপস্সদ্ধিপ্পহানকিচ্চতায, নিয্যানানুগুণতায, নিয্যানপরিযোসানতায চ, পরিযত্তিধম্মস্স পন ‘‘নিয্যানধম্মস্স সমধিগমনহেতুতাযা’’তি ইমিনা পরিযাযেন ৰুত্তনযেন ধম্মভাৰো লব্ভতি এৰ। স্বাযমত্থো পাঠারূল়্হো এৰাতি দস্সেন্তো <span class="bld">‘‘ন কেৰল’’</span>ন্তিআদিমাহ।</p>
<p class="bodytext">‘‘কামরাগো ভৰরাগো’’তি এৰমাদি ভেদো সব্বোপি রাগো ৰিরজ্জতি এতেনাতি <span class="bld">রাগৰিরাগোতি মগ্গো কথিতো।</span> এজাসঙ্খাতায <a name="P1.0359"></a> তণ্হায, অন্তোনিজ্ঝানলক্খণস্স সোকস্স চ তদুপ্পত্তিযং সব্বসো পরিক্খীণত্তা <span class="bld">অনেজং অসোকন্তি ফলং কথিতং। অপ্পটিকূল</span>ন্তি অৰিরোধদীপনতো কেনচি অৰিরুদ্ধং, ইট্ঠং পণীতন্তি ৰা অত্থো। পগুণরূপেন পৰত্তিতত্তা, পকট্ঠগুণৰিভাৰনতো ৰা <span class="bld">পগুণং।</span> যথাহ ‘‘ৰিহিংসসঞ্ঞী পগুণং ন ভাসিং, ধম্মং পণীতং মনুজেসু ব্রহ্মে’’তি। (ম॰ নি॰ ১.২৮৩; ম॰ নি॰ ২.৩৩৯; মহাৰ॰ ৯) সব্বধম্মক্খন্ধা কথিতাতি যোজনা।</p>
<p class="bodytext"><span class="bld">দিট্ঠিসীলসঙ্ঘাতেনা</span>তি ‘‘যাযং দিট্ঠি অরিযা নিয্যানিকা নিয্যাতি তক্করস্স সম্মা দুক্খক্খযায, তথারূপায দিট্ঠিযা দিট্ঠিসামঞ্ঞগতো ৰিহরতী’’তি (দী॰ নি॰ ৩.৩২৪; ম॰ নি॰ ৪.৯২; ৩.৫৪) এৰং ৰুত্তায দিট্ঠিযা, ‘‘যানি তানি সীলানি অখণ্ডানি অচ্ছিদ্দানি অসবলানি অকম্মাসানি ভুজিস্সানি ৰিঞ্ঞুপ্পসত্থানি অপরামট্ঠানি সমাধিসংৰত্তনিকানি <a name="V1.0245"></a>, তথারূপেহি সীলেহি সীলসামঞ্ঞগতো ৰিহরতী’’তি (দী॰ নি॰ ৩.৩২৩; ম॰ নি॰ ১.৪৯২; ৩.৫৪; অ॰ নি॰ ৬.১১; পরি॰ ২৭৪) এৰং ৰুত্তানং সীলানঞ্চ সংহতভাৰেন, দিট্ঠিসীলসামঞ্ঞেনাতি অত্থো। <span class="bld">সংহতো</span>তি ঘটিতো, সমেতোতি অত্থো। অরিযপুগ্গলা হি যত্থ কত্থচি দূরে ঠিতাপি অত্তনো গুণসামগ্গিযা সংহতা এৰ <a name="M1.0277"></a>। <span class="bld">অট্ঠ চ পুগ্গলধম্মদসা তে</span>তি তে পুরিসযুগৰসেন চত্তারোপি পুগ্গলৰসেন অট্ঠেৰ অরিযধম্মস্স পচ্চক্খদস্সাৰিতায ধম্মদসা। তীণি ৰত্থূনি ‘‘সরণ’’ন্তি গমনেন, তিক্খত্তুং গমনেন চ <span class="bld">তীণি সরণগমনানি। পটিৰেদেসী</span>তি অত্তনো হদযগতং ৰাচায পৰেদেসি।</p>
<p class="subhead">সরণগমনকথাৰণ্ণনা</p>
<p class="bodytext">সরণগমনস্স ৰিসযপ্পভেদফলসংকিলেসভেদানং <a name="P1.0360"></a> ৰিয কত্তু চ ৰিভাৰনা তত্থ কোসল্লায হোতীতি <span class="bld">‘‘সরণগমনেসু কোসল্লত্থং সরণং…পে॰… ৰেদিতব্বো’’</span>তি ৰুত্তং তেন ৰিনা সরণগমনস্সেৰ অসম্ভৰতো। কস্মা পনেত্থ ৰোদানং ন গহিতং, ননু ৰোদানৰিভাৰনাপি তত্থ কোসল্লাৰহাতি? সচ্চমেতং, তং পন সংকিলেসগ্গহণেনেৰ অত্থতো দীপিতং হোতীতি ন গহিতং। যানি হি নেসং সংকিলেসকারণানি অঞ্ঞাণাদীনি, তেসং সব্বেন সব্বং অনুপ্পন্নানং অনুপ্পাদনেন, উপ্পন্নানঞ্চ পহানেন ৰোদানং হোতীতি। হিংসত্থস্স সর-সদ্দস্স ৰসেনেতং পদং দট্ঠব্বন্তি ‘‘হিংসতীতি সরণ’’ন্তি ৰত্বা তং পন হিংসনং কেসং কথং কস্স ৰাতি চোদনং সোধেন্তো <span class="bld">‘‘সরণগতান’’</span>ন্তিআদিমাহ। তত্থ <span class="bld">ভয</span>ন্তি ৰট্টভযং। <span class="bld">সন্তাস</span>ন্তি চিত্তুত্রাসং তেনেৰ চেতসিকদুক্খস্স গহিতত্তা। <span class="bld">দুক্খ</span>ন্তি কাযিকদুক্খং। <span class="bld">দুগ্গতিপরিকিলেস</span>ন্তি দুগ্গতিপরিযাপন্নং সব্বম্পি দুক্খং, তযিদং সব্বং পরতো ফলকথাযং আৰিভৰিস্সতি। <span class="bld">এত</span>ন্তি ‘‘সরণ’’ন্তি পদং।</p>
<p class="bodytext">এৰং অৰিসেসতো সরণ-সদ্দস্স অত্থং দস্সেত্বা ইদানি ৰিসেসতো দস্সেতুং <span class="bld">‘‘অথ ৰা’’</span>তিআদি ৰুত্তং। <span class="bld">হিতে পৰত্তনেনা</span>তি ‘‘সম্পন্নসীলা ভিক্খৰে ৰিহরথা’’তিআদিনা (ম॰ নি॰ ১.৬৪, ৬৯) অত্থে নিযোজনেন। <span class="bld">অহিতা চ নিৰত্তনেনা</span>তি। ‘‘পাণাতিপাতস্স খো পাপকো ৰিপাকো, পাপকং অভিসম্পরায’’ন্তিআদিনা আদীনৰদস্সনাদিমুখেন অনত্থতো নিৰত্তনেন। <span class="bld">ভযং হিংসতী</span>তি হিতাহিতেসু অপ্পৰত্তিপৰত্তিহেতুকং ব্যসনং অপ্পৰত্তিকরণেন ৰিনাসেতি। ভৰকন্তারা উত্তারণেন মগ্গসঙ্খাতো ধম্মো, ইতরো অস্সাসদানেন সত্তানং <a name="P1.0361"></a> ভযং হিংসতীতি যোজনা। <span class="bld">কারান</span>ন্তি দানৰসেন পূজাৰসেন চ উপনীতানং সক্কারানং। ৰিপুলফলপটিলাভকরণেন সত্তানং ভযং হিংসতীতি যোজনা, অনুত্তরদক্খিণেয্যভাৰতোতি <a name="M1.0278"></a> অধিপ্পাযো। <span class="bld">ইমিনাপি পরিযাযেনা</span>তি ইমিনাপি ৰিভজিত্বা ৰুত্তেন কারণেন।</p>
<p class="bodytext">‘‘সম্মাসম্বুদ্ধো <a name="V1.0246"></a> ভগৰা, স্বাক্খাতো ধম্মো, সুপ্পটিপন্নো সঙ্ঘো’’তি এৰং পৰত্তো তত্থ রতনত্তযে পসাদো তপ্পসাদো, তদেৰ রতনত্তযং গরু এতস্সাতি তগ্গরু তব্ভাৰো তগ্গরুতা, তপ্পসাদো চ তগ্গরুতা চ তপ্পসাদতগ্গরুতা, তাহি <span class="bld">তপ্পসাদতগ্গরুতাহি।</span> ৰিধূতদিট্ঠিৰিচিকিচ্ছাসম্মোহঅস্সদ্ধিযাদিতায <span class="bld">ৰিহতকিলেসো।</span> তদেৰ রতনত্তযং পরাযণং পরাগতি তাণং লেণন্তি এৰং পৰত্তিযা <span class="bld">তপ্পরাযণতাকারপ্পৰত্তো চিত্তুপ্পাদো সরণগমনং</span> সরণং গচ্ছতি এতেনাতি। <span class="bld">তংসমঙ্গী</span>তি তেন যথাৰুত্তচিত্তুপ্পাদেন সমন্নাগতো। <span class="bld">এৰং উপেতী</span>তি ভজতি সেৰতি পযিরুপাসতি, এৰং ৰা জানাতি বুজ্ঝতীতি এৰমত্থো ৰেদিতব্বো। এত্থ চ <span class="bld">পসাদ</span>-গ্গহণেন লোকিযসরণগমনমাহ। তঞ্হি পসাদপ্পধানং। <span class="bld">গরুতা</span>গহণেন লোকুত্তরং। অরিযা হি রতনত্তযং গুণাভিঞ্ঞতায পাসাণচ্ছত্তং ৰিয গরুং কত্বা পস্সন্তি। তস্মা তপ্পসাদেন ৰিক্খম্ভনৰসেন ৰিগতকিলেসো, তগ্গরুতায সমুচ্ছেদৰসেনাতি যোজেতব্বং অগারৰকরণহেতূনং সমুচ্ছিন্দনতো। তপ্পরাযণতা পনেত্থ তগ্গতিকতাতি তায চতুব্বিধম্পি ৰক্খমানং সরণগমনং গহিতন্তি দট্ঠব্বং। অৰিসেসেন <a name="P1.0362"></a> ৰা পসাদগরুতা জোতিতাতি <span class="bld">পসাদ</span>গ্গহণেন অৰেচ্চপ্পসাদস্স ইতরস্স চ গহণং, তথা <span class="bld">গরুতা</span>গহণেনাতি উভযেনাপি উভযং সরণগমনং যোজেতব্বং।</p>
<p class="bodytext">মগ্গক্খণে ইজ্ঝতীতি যোজনা। <span class="bld">‘‘নিব্বানারম্মণং হুত্বা’’</span>তি এতেন অত্থতো চতুসচ্চাধিগমো এৰ লোকুত্তরসরণগমনন্তি দস্সেতি। তত্থ হি নিব্বানধম্মো সচ্ছিকিরিযাভিসমযৰসেন, মগ্গধম্মো ভাৰনাভিসমযৰসেন পটিৰিজ্ঝিযমানোযেৰ সরণগমনত্থং সাধেতি। বুদ্ধগুণা পন সাৰকগোচরভূতা পরিঞ্ঞাভিসমযৰসেন, তথা অরিযসঙ্ঘগুণা, তেনাহ <span class="bld">‘‘কিচ্চতো সকলেপি রতনত্তযে ইজ্ঝতী’’</span>তি। ইজ্ঝন্তঞ্চ সহেৰ ইজ্ঝতি, ন লোকিযং ৰিয পতিপাটিযা অসম্মোহপটিৰেধেন পটিৰিদ্ধত্তাতি অধিপ্পাযো। যে পন ৰদন্তি ‘‘ন সরণগমনং নিব্বানারম্মণং হুত্বা পৰত্ততি। মগ্গস্স অধিগতত্তা পন অধিগতমেৰ হোতি একচ্চানং তেৰিজ্জাদীনং লোকিযৰিজ্জাদযো ৰিযা’’তি, তেসং লোকিযমেৰ সরণগমনং সিযা, ন লোকুত্তরং, তঞ্চ অযুত্তং দুৰিধস্সাপি ইচ্ছিতব্বত্তা।</p>
<p class="bodytext"><span class="bld">ত</span>ন্তি <a name="M1.0279"></a> লোকিযং সরণগমনং। <span class="bld">সদ্ধাপটিলাভো</span> ‘‘সম্মাসম্বুদ্ধো ভগৰা’’তিআদিনা। <span class="bld">সদ্ধামূলিকা</span>তি যথাৰুত্তসদ্ধাপুব্বঙ্গমা সম্মাদিট্ঠিতি বুদ্ধসুবুদ্ধতং, ধম্মসুধম্মতং, সঙ্ঘসুপ্পটিপত্তিঞ্চ লোকিযাৰবোধৰসেনেৰ সম্মা ঞাযেন দস্সনতো। <span class="bld">‘‘সদ্ধামূলিকা সম্মাদিট্ঠী’’</span>তি এতেন সদ্ধূপনিস্সযা যথাৰুত্তলক্খণা পঞ্ঞা লোকিযসরণগমনন্তি দস্সেতি, তেনাহ <span class="bld">‘‘দিট্ঠিজুকম্মন্তি ৰুচ্চতী’’</span>তি। দিট্ঠি এৰ অত্তনো পচ্চযেহি উজু করীযতীতি কত্বা দিট্ঠি ৰা উজু করীযতি এতেনাতি <span class="bld">দিট্ঠিজুকম্মং,</span> তথা পৰত্তো চিত্তুপ্পাদো। এৰঞ্চ কত্বা ‘‘তপ্পরাযণতাকারপ্পৰত্তো <a name="V1.0247"></a> চিত্তুপ্পাদো’’তি ইদং ৰচনং সমত্থিতং হোতি। সদ্ধাপুব্বঙ্গমসম্মাদিট্ঠিগ্গহণং পন চিত্তুপ্পাদস্স <a name="P1.0363"></a> তপ্পধানতাযাতি দট্ঠব্বং। <span class="bld">‘‘সদ্ধাপটিলাভো’’</span>তি ইমিনা মাতাদীহি উস্সাহিতদারকাদীনং ৰিয ঞাণৰিপ্পযুত্তং সরণগমনং দস্সেতি, <span class="bld">‘‘সম্মাদিট্ঠী’’</span>তি ইমিনা ঞাণসম্পযুত্তং সরণগমনং। <span class="bld">তযিদং</span> লোকিযং সরণগমনং। অত্তা সন্নিয্যাতীযতি অপ্পীযতি পরিচ্চজীযতি এতেনাতি <span class="bld">অত্তসন্নিয্যাতনং,</span> যথাৰুত্তং দিট্ঠিজুকম্মং। তং রতনত্তযং পরাযণং পটিসরণং এতস্সাতি তপ্পরাযণো, পুগ্গলো, চিত্তুপ্পাদো ৰা। তস্স ভাৰো <span class="bld">তপ্পরাযণতা,</span> যথাৰুত্তং দিট্ঠিজুকম্মমেৰ। ‘‘সরণ’’ন্তি অধিপ্পাযেন সিস্সভাৰং অন্তেৰাসিকভাৰং উপগচ্ছতি এতেনাতি <span class="bld">সিস্সভাৰূপগমনং।</span> সরণগমনাধিপ্পাযেনেৰ পণিপততি এতেনাতি <span class="bld">পণিপাতো।</span> সব্বত্থ যথাৰুত্তদিট্ঠিজুকম্মৰসেনেৰ অত্থো ৰেদিতব্বো।</p>
<p class="bodytext"><span class="bld">অত্তপরিচ্চজন</span>ন্তি সংসারদুক্খনিত্থরণত্থং অত্তনো অত্তভাৰস্স পরিচ্চজনং। এসেৰ নযো সেসেসুপি। <span class="bld">বুদ্ধাদীনং যেৰা</span>তি অৰধারণং অত্তসন্নিয্যাতনাদীসুপি তত্থ তত্থ ৰত্তব্বং। এৰঞ্হি তদঞ্ঞনিৰত্তনং কতং হোতি।</p>
<p class="bodytext">এৰং অত্তসন্নিয্যাতনাদীনি একেন পকারেন দস্সেত্বা ইদানি অপরেহিপি পকারেহি দস্সেতুং <span class="bld">‘‘অপিচা’’</span>তিআদি আরদ্ধং, তেন পরিযাযন্তরেহিপি অত্তসন্নিয্যাতনাদি কতমেৰ হোতি অত্থস্স অভিন্নত্তাতি দস্সেতি। <span class="bld">আল়ৰকাদীন</span>ন্তি <span class="bld">আদি</span>-সদ্দেন সাতাগিরহেমৰতাদীনং সঙ্গহো দট্ঠব্বো। ননু চেতে আল়ৰকাদযো মগ্গেনেৰ আগতসরণগমনা, কথং তেসং তপ্পরাযণতাসরণগমনং ৰুত্তন্তি? মগ্গেনাগতসরণগমনেহিপি। ‘‘সো অহং ৰিচরিস্সামি…পে॰… সুধম্মতং’’ (সং॰ নি॰ ১.২৪৬; সু॰ নি॰ ১৯৪) ‘‘তে মযং ৰিচরিস্সাম <a name="M1.0280"></a>, গামা গামং নগা নগং…পে॰… সুধম্মত’’ন্তি, (সু॰ নি॰ ১৮২) তেহি <a name="P1.0364"></a> তপ্পরাযণতাকারস্স পৰেদিতত্তা তথা ৰুত্তং।</p>
<p class="bodytext"><span class="bld">সো পনেস ঞাতি…পে॰… ৰসেনা</span>তি এত্থ ঞাতিৰসেন, ভযৰসেন, আচরিযৰসেন, দক্খিণেয্যৰসেনাতি পচ্চেকং যোজেতব্বং। তত্থ <span class="bld">ঞাতিৰসেনা</span>তি ঞাতিভাৰৰসেন। এৰং সেসেসুপি। <span class="bld">দক্খিণেয্যপণিপাতেনা</span>তি দক্খিণেয্যতাহেতুকেন পণিপাতেন। <span class="bld">ইতরেহী</span>তি ঞাতিভাৰাদিৰসপ্পৰত্তেহি তীহি পণিপাতেহি। ‘‘ইতরেহী’’তিআদিনা সঙ্খেপতো ৰুত্তমত্থং ৰিত্থারতো দস্সেতুং <span class="bld">‘‘তস্মা’’</span>তিআদি ৰুত্তং। <span class="bld">ৰন্দতী</span>তি পণিপাতস্স লক্খণৰচনং। <span class="bld">এৰরূপ</span>ন্তি দিট্ঠধম্মিকং সন্ধায ৰদতি। সম্পরাযিকঞ্হি নিয্যানিকং ৰা অনুসাসনিং পচ্চাসিসন্তো দক্খিণেয্যপণিপাতমেৰ করোতীতি অধিপ্পাযো।</p>
<p class="bodytext"><span class="bld">সরণগমনপ্পভেদো</span>তি <a name="V1.0248"></a> সরণগমনৰিভাগো।</p>
<p class="bodytext">অরিযমগ্গো এৰ লোকুত্তরং সরণগমনন্তি <span class="bld">‘‘চত্তারি সামঞ্ঞফলানি ৰিপাকফল’’</span>ন্তি ৰুত্তং। <span class="bld">সব্বদুক্খক্খযো</span>তি সকলস্স ৰট্টদুক্খস্স অনুপ্পাদনিরোধো। <span class="bld">এত</span>ন্তি ‘‘চত্তারি অরিযসচ্চানি, সম্মপ্পঞ্ঞায পস্সতী’’তি এৰং ৰুত্তং অরিযসচ্চস্স দস্সনং।</p>
<p class="bodytext"><span class="bld">নিচ্চাদিতো অনুপগমনাদিৰসেনা</span>তি ‘‘নিচ্চ’’ন্তি অগ্গহণাদিৰসেন। <span class="bld">অট্ঠান</span>ন্তি হেতুপটিক্খেপো। <span class="bld">অনৰকাসো</span>তি পচ্চযপটিক্খেপো। উভযেনাপি কারণমেৰ পটিক্খিপতি। <span class="bld">য</span>ন্তি যেন কারণেন। <span class="bld">দিট্ঠিসম্পন্নো</span>তি মগ্গদিট্ঠিযা সমন্নাগতো সোতাপন্নো। <span class="bld">কঞ্চি সঙ্খার</span>ন্তি চতুভূমকেসু সঙ্খতসঙ্খারেসু একসঙ্খারম্পি। <span class="bld">নিচ্চতো উপগচ্ছেয্যা</span>তি ‘‘নিচ্চো’’তি গণ্হেয্য। <span class="bld">‘‘সুখতো উপগচ্ছেয্যা’’</span>তি। ‘‘একন্তসুখী অত্তা হোতি অরোগো পরং মরণা’’তি (দী॰ নি॰ ১.৭৬) এৰং অত্তদিট্ঠিৰসেন সুখতো গাহং সন্ধাযেতং ৰুত্তং <a name="P1.0365"></a>। দিট্ঠিৰিপ্পযুত্তচিত্তেন পন অরিযসাৰকো পরিল়াহৰূপসমনত্থং মত্তহত্থিপরিত্তাসিতো ৰিয চোক্খব্রাহ্মণো উক্কারভূমিং <span class="bld">কঞ্চি সঙ্খারং সুখতো উপগচ্ছতি।</span> অত্তৰারে কসিণাদিপঞ্ঞত্তিসঙ্গহত্থং ‘‘সঙ্খার’’ন্তি অৰত্বা <span class="bld">‘‘কঞ্চি ধম্ম’’</span>ন্তি ৰুত্তং। ইমেসুপি ৰারেসু চতুভূমকৰসেনেৰ পরিচ্ছেদো ৰেদিতব্বো, তেভূমকৰসেনেৰ ৰা। যং যঞ্হি পুথুজ্জনো গাহৰসেন গণ্হাতি, ততো ততো অরিযসাৰকো গাহং ৰিনিৰেঠেতি।</p>
<p class="bodytext"><span class="bld">‘‘মাতর’’</span>ন্তিআদীসু <a name="M1.0281"></a> জনিকা <span class="bld">মাতা,</span> জনকো <span class="bld">পিতা,</span> মনুস্সভূতো খীণাসৰো <span class="bld">অরহা</span>তি অধিপ্পেতো। কিং পন অরিযসাৰকো অঞ্ঞং জীৰিতা ৰোরোপেয্যাতি? এতম্পি অট্ঠানং, পুথুজ্জনভাৰস্স পন মহাসাৰজ্জভাৰদস্সনত্থং, অরিযসাৰকস্স চ ফলদস্সনত্থং এৰং ৰুত্তং। <span class="bld">দুট্ঠচিত্তো</span>তি ৰধকচিত্তেন পদুট্ঠচিত্তো। <span class="bld">লোহিতং উপ্পাদেয্যা</span>তি জীৰমানকসরীরে খুদ্দকমক্খিকায পিৰনমত্তম্পি লোহিতং উপ্পাদেয্য। <span class="bld">সঙ্ঘং ভিন্দেয্যা</span>তি সমানসংৰাসকং সমানসীমাযং ঠিতং সঙ্ঘং। ‘‘কম্মেন, উদ্দেসেন, ৰোহরন্তো, অনুস্সাৰনেন, সলাকগ্গাহেনা’’তি (পরি॰ ৪৫৮) এৰং ৰুত্তেহি পঞ্চহি কারণেহি ভিন্দেয্য। <span class="bld">অঞ্ঞং সত্থার</span>ন্তি অঞ্ঞং তিত্থকরং ‘‘অযং মে সত্থা’’তি এৰং গণ্হেয্য, নেতং ঠানং ৰিজ্জতীতি অত্থো। <span class="bld">ন তে গমিস্সন্তি অপাযভূমি</span>ন্তি তে বুদ্ধং সরণং গতা তংনিমিত্তং অপাযং ন গমিস্সন্তি, দেৰকাযং পন পরিপূরেস্সন্তীতি অত্থো।</p>
<p class="bodytext"><span class="bld">দসহি ঠানেহী</span>তি দসহি কারণেহি। <span class="bld">অধিগণ্হন্তী</span>তি অভিভৰন্তি। <span class="bld">ৰেলামসুত্তাদিৰসেনাপী</span>তি এত্থ করীসস্স চতুত্থভাগপ্পমাণানং চতুরাসীতিসহস্সসঙ্খ্যানং সুৰণ্ণপাতিরূপিযপাতিকংসপাতীনং <a name="V1.0249"></a> যথাক্কমং রূপিযসুৰণ্ণহিরঞ্ঞপূরানং, সব্বালঙ্কারপটিমণ্ডিতানং চতুরাসীতিযা <a name="P1.0366"></a> হত্থিসহস্সানং, চতুরাসীতিযা অস্সসহস্সানং, চতুরাসীতিযা রথসহস্সানং, চতুরাসীতিযা ধেনুসহস্সানং, চতুরাসীতিযা কঞ্ঞাসহস্সানং, চতুরাসীতিযা পল্লঙ্কসহস্সানং, চতুরাসীতিযা ৰত্থকোটিসহস্সানং, অপরিমাণস্স চ খজ্জভোজ্জাদিভেদস্স আহারস্স পরিচ্চজনৰসেন সত্তমাসাধিকানি সত্তসংৰচ্ছরানি নিরন্তরং পৰত্তৰেলামমহাদানতো একস্স সোতাপন্নস্স দিন্নদানং মহপ্ফলতরং, ততো সতং সোতাপন্নানং দিন্নদানতো একস্স সকদাগামিনো, ততো একস্স অনাগামিনো, ততো একস্স অরহতো, ততো একস্স পচ্চেকবুদ্ধস্স, ততো সম্মাসম্বুদ্ধস্স, ততো বুদ্ধপ্পমুখস্স সঙ্ঘস্স দিন্নদানং মহপ্ফলতরং, ততো চাতুদ্দিসসঙ্ঘং উদ্দিস্স ৰিহারকরণং, ততো সরণগমনং মহপ্ফলতরন্তি ইমমত্থং পকাসেন্তস্স ৰেলামসুত্তস্স (অ॰ নি॰ ৯.২০) ৰসেন। ৰুত্তঞ্হেতং ‘‘যং গহপতি ৰেলামো ব্রাহ্মণো দানং অদাসি মহাদানং, যো চেকং দিট্ঠিসম্পন্নং ভোজেয্য, ইদং ততো মহপ্ফলতর’’ন্তিআদি <a name="M1.0282"></a> (অ॰ নি॰ ৯.২০)। <span class="bld">ৰেলামসুত্তাদী</span>তি <span class="bld">আদি</span>সদ্দেন অগ্গপ্পসাদসুত্তাদীনং (অ॰ নি॰ ৪.৩৪; ইতিৰু॰ ৯০) সঙ্গহো দট্ঠব্বো।</p>
<p class="bodytext"><span class="bld">অঞ্ঞাণং</span> ৰত্থুত্তযস্স গুণানং অজাননং, তত্থ সম্মোহো। ‘‘বুদ্ধো নু খো, ন নু খো’’তিআদিনা ৰিচিকিচ্ছা <span class="bld">সংসযো। মিচ্ছাঞাণং</span> তস্স গুণানং অগুণভাৰপরিকপ্পনেন ৰিপরীতগ্গাহো। <span class="bld">আদি</span>-সদ্দেন অনাদরাগারৰাদীনং সঙ্গহো। <span class="bld">ন মহাজুতিক</span>ন্তি ন উজ্জলং, অপরিসুদ্ধং অপরিযোদাতন্তি অত্থো। <span class="bld">ন মহাৰিপ্ফার</span>ন্তি অনুল়ারং। <span class="bld">সাৰজ্জো</span>তি তণ্হাদিট্ঠাদিৰসেন সদোসো, লোকিযসরণগমনং সিক্খাসমাদানং ৰিয অগ্গহিতকালপরিচ্ছেদং জীৰিতপরিযন্তমেৰ হোতি, তস্মা তস্স খন্ধভেদেন ভেদোতি আহ <span class="bld">‘‘অনৰজ্জো কালকিরিযাযা’’</span>তি। সোতি অনৰজ্জো সরণগমনভেদো। সতিপি অনৰজ্জত্তে ইট্ঠফলোপি ন <a name="P1.0367"></a> হোতীতি আহ <span class="bld">‘‘অফলো’’</span>তি। কস্মা? <span class="bld">অৰিপাকত্তা।</span> ন হি তং অকুসলন্তি।</p>
<p class="bodytext"><span class="bld">কো উপাসকো</span>তি সরূপপুচ্ছা, কিংলক্খণো উপাসকোতি ৰুত্তং হোতি। <span class="bld">কস্মা</span>তি হেতুপুচ্ছা, তেন কেন পৰত্তিনিমিত্তেন উপাসক-সদ্দো তস্মিং পুগ্গলে নিরূল়্হোতি দস্সেতি, তেনাহ <span class="bld">‘‘কস্মা উপাসকোতি ৰুচ্চতী’’</span>তি। সদ্দস্স অভিধেয্যে পৰত্তিনিমিত্তং তদত্থস্স তব্ভাৰকারণং। <span class="bld">কিমস্স সীল</span>ন্তি কীদিসং অস্স উপাসকস্স সীলং, কিত্তকেন সীলেনাযং সীলসম্পন্নো নাম হোতীতি অত্থো। <span class="bld">কো আজীৰো</span>তি কো অস্স সম্মাআজীৰো, সো পন মিচ্ছাজীৰস্স পরিৰজ্জনেন হোতীতি সোপি ৰিভজীযতি। <span class="bld">কা ৰিপত্তী</span>তি কা অস্স সীলস্স, আজীৰস্স <a name="V1.0250"></a> ৰা ৰিপত্তি। অনন্তরস্স হি ৰিধি ৰা পটিসেধো ৰা। <span class="bld">সম্পত্তী</span>তি এত্থাপি এসেৰ নযো।</p>
<p class="bodytext"><span class="bld">যো কোচী</span>তি খত্তিযাদীসু যো কোচি, তেন সরণগমনং এৰং কারণং, ন জাতি আদিৰিসেসোতি দস্সেতি।</p>
<p class="bodytext"><span class="bld">উপাসনতো</span>তি তেনেৰ সরণগমনেন, তত্থ চ সক্কচ্চকিরিযায আদর গারৰবহুমানাদিযোগেন পযিরুপাসনতো।</p>
<p class="bodytext"><span class="bld">ৰেরমণিযো</span>তি <a name="M1.0283"></a> ৰেরং ৰুচ্চতি পাণাতিপাতাদিদুস্সীল্যং, তস্স মণনতো হননতো ৰিনাসনতো ৰেরমণিযো, পঞ্চ ৰিরতিযো ৰিরতিপধানত্তা তস্স সীলস্স, তেনেৰাহ <span class="bld">‘‘পটিৰিরতো হোতী’’</span>তি।</p>
<p class="bodytext"><span class="bld">মিচ্ছাৰণিজ্জা</span>তি ন সম্মাৰণিজ্জা অযুত্তৰণিজ্জা অসারুপ্পৰণিজ্জা। <span class="bld">পহাযা</span>তি অকরণেনেৰ পজহিত্বা। <span class="bld">ধম্মেনা</span>তি ধম্মতো অনপেতেন, তেন অঞ্ঞম্পি অধম্মিকং জীৰিকং পটিক্খিপতি। <span class="bld">সমেনা</span>তি অৰিসমেন, তেন কাযৰিসং আদিদুচ্চরিতং ৰজ্জেত্বা কাযসমাদিনা সুচরিতেন জীৰিকং দস্সেতি। <span class="bld">সত্থৰণিজ্জা</span>তি আৰুধভণ্ডং কত্বা <a name="P1.0368"></a> ৰা কারেত্বা ৰা যথাকতং ৰা পটিলভিত্বা তস্স ৰিক্কযো। <span class="bld">সত্তৰণিজ্জা</span>তি মনুস্সৰিক্কযো। <span class="bld">মংসৰণিজ্জা</span>তি সূনকারাদযো ৰিয মিগসূকরাদিকে পোসেত্বা মংসং সম্পাদেত্বা ৰিক্কযো। <span class="bld">মজ্জৰণিজ্জা</span>তি যং কিঞ্চি মজ্জং যোজেত্বা তস্স ৰিক্কযো। <span class="bld">ৰিসৰণিজ্জা</span>তি ৰিসং যোজেত্বা ৰা ৰিসং গহেত্বা ৰা তস্স ৰিক্কযো। তত্থ সত্থৰণিজ্জা পরোপরোধনিমিত্ততায অকরণীযা ৰুত্তা সত্তৰণিজ্জা অভুজিস্সভাৰকরণতো, মংসৰণিজ্জা ৰধহেতুতো, মজ্জৰণিজ্জা পমাদট্ঠানতো।</p>
<p class="bodytext"><span class="bld">তস্সেৰা</span>তি পঞ্চৰেরমণিলক্খণস্স <span class="bld">সীলস্স চেৰ</span> পঞ্চমিচ্ছাৰণিজ্জালক্খণস্স <span class="bld">আজীৰস্স চ। ৰিপত্তী</span>তি ভেদো, পকোপো চ। <span class="bld">যাযা</span>তি যায পটিপত্তিযা। <span class="bld">চণ্ডালো</span>তি উপাসকচণ্ডালো। <span class="bld">মল</span>ন্তি উপাসকমলং। <span class="bld">পটিকিট্ঠো</span>তি উপাসকনিহীনো। বুদ্ধাদীসু কম্মকম্মফলেসু চ সদ্ধাৰিপরিযাযো অস্সদ্ধিযং মিচ্ছাধিমোক্খো, যথাৰুত্তেন অস্সদ্ধিযেন সমন্নাগতো <span class="bld">অস্সদ্ধো।</span> যথাৰুত্তসীলৰিপত্তিআজীৰৰিপত্তিৰসেন <span class="bld">দুস্সীলো।</span> ‘‘ইমিনা দিট্ঠাদিনা ইদং নাম মঙ্গলং হোতী’’তি এৰং বালজনপরিকপ্পিতকোতূহলসঙ্খাতেন দিট্ঠসুতমুতমঙ্গলেন সমন্নাগতো <span class="bld">কোতূহলমঙ্গলিকো। মঙ্গলং পচ্চেতী</span>তি দিট্ঠমঙ্গলাদিভেদং মঙ্গলমেৰ পত্তিযাযতি। <span class="bld">নো কম্ম</span>ন্তি <a name="V1.0251"></a> কম্মস্সকতং নো পত্তিযাযতি। <span class="bld">ইতো চ বহিদ্ধা</span>তি ইতো সব্বঞ্ঞুবুদ্ধসাসনতো বহিদ্ধা বাহিরকসমযে। <span class="bld">দক্খিণেয্যং পরিযেসতী</span>তি দুপ্পটিপন্নং দক্খিণারহসঞ্ঞী গৰেসতি। <span class="bld">পুব্বকারং করোতী</span>তি দানমানং আদিকং কুসলকিরিযং পঠমতরং করোতি। এত্থ চ দক্খিণেয্যপরিযেসনপুব্বকারে একং কত্বা পঞ্চ ধম্মা ৰেদিতব্বা।</p>
<p class="bodytext">ৰিপত্তিযং ৰুত্তৰিপরিযাযেন <span class="bld">সম্পত্তি</span> ৰেদিতব্বা। অযং পন ৰিসেসো – চতুন্নম্পি পরিসানং রতিজননট্ঠেন উপাসকোৰ রতনং <span class="bld">উপাসকরতনং।</span> গুণসোভাকিত্তিসদ্দসুগন্ধতায <a name="M1.0284"></a> <a name="P1.0369"></a> উপাসকোৰ পদুমং <span class="bld">উপাসকপদুমং।</span> তথা <span class="bld">উপাসকপুণ্ডরীকং।</span></p>
<p class="bodytext"><span class="bld">আদিম্হী</span>তিআদিঅত্থে। <span class="bld">কোটিয</span>ন্তি পরিযন্তকোটিযং। <span class="bld">ৰিহারগ্গেনা</span>তি ওৰরককোট্ঠাসেন, ‘‘ইমস্মিং গব্ভে ৰসন্তানমিদং নাম পনসফলং পাপুণাতী’’তিআদিনা তং তংৰসনট্ঠানকোট্ঠাসেনাতি অত্থো। অজ্জতগ্গন্তি ৰা অজ্জদগ্গন্তি ৰা অজ্জ ইচ্চেৰ অত্থো।</p>
<p class="bodytext">‘‘পাণেহি উপেত’’ন্তি ইমিনা তস্স সরণগমনস্স আপাণকোটিকতং দস্সেন্তো ‘‘যাৰ মে জীৰিতং পৰত্ততী’’তিআদীনি ৰত্বা পুন জীৰিতেনাপি তং ৰত্থুত্তযং পটিপূজেন্তো ‘‘সরণগমনং রক্খামী’’তি উপ্পন্নং তস্স রঞ্ঞো অধিপ্পাযং ৰিভাৰেন্তো <span class="bld">‘‘অহঞ্হী’’</span>তিআদিমাহ। <span class="bld">পাণেহি উপেত</span>ন্তি হি যাৰ মে পাণা ধরন্তি, তাৰ সরণং উপেতং, উপেন্তো চ ন ৰাচামত্তেন, ন একৰারং চিত্তুপ্পাদমত্তেন, অথ খো পাণানং পরিচ্চজনৰসেন যাৰজীৰং উপেতন্তি এৰমেত্থ অত্থো ৰেদিতব্বো।</p>
<p class="bodytext">অচ্চযনং সাধুমরিযাদং মদ্দিত্বা ৰীতিক্কমনং <span class="bld">অচ্চযো</span>তি আহ <span class="bld">‘‘অপরাধো’’</span>তি। অচ্চেতি অতিক্কমতি এতেনাতি ৰা <span class="bld">অচ্চযো,</span> ৰীতিক্কমস্স পৰত্তনকো অকুসলধম্মো। সো এৰ অপরজ্ঝতি এতেনাতি <span class="bld">অপরাধো।</span> সো হি অপরজ্ঝন্তং পুরিসং অভিভৰিত্বা পৰত্ততি, তেনাহ <span class="bld">‘‘অতিক্কম্ম অভিভৰিত্বা পৰত্তো’’</span>তি। <span class="bld">চরতী</span>তি আচরতি করোতি। <span class="bld">ধম্মেনেৰা</span>তি ধম্মতো অনপেতেন পযোগেন। <span class="bld">পটিগ্গণ্হাতূ</span>তি অধিৰাসনৰসেন সম্পটিচ্ছতূতি অত্থোতি আহ <span class="bld">‘‘খমতূ’’</span>তি।</p>
<p class="bodytext"><a name="para251"></a><span class="paranum">২৫১</span>. সদেৰকেন লোকেন ‘‘সরণ’’ন্তি অরণীযতো <span class="bld">অরিযো,</span> তথাগতোতি আহ <span class="bld">‘‘অরিযস্স ৰিনযে বুদ্ধস্স ভগৰতো সাসনে’’</span>তি। <span class="bld">পুগ্গলাধিট্ঠানং করোন্তো</span>তি কামং ‘‘ৰুদ্ধি হেসা’’তি <a name="V1.0252"></a> ধম্মাধিট্ঠানৰসেন ৰাক্যং আরদ্ধং, তথাপি দেসনং <a name="P1.0370"></a> পন পুগ্গলাধিট্ঠানং করোন্তো সংৰরং আপজ্জতীতি আহাতি যোজনা।</p>
<p class="bodytext"><a name="para253"></a><span class="paranum">২৫৩</span>. ইমস্মিংযেৰ অত্তভাৰে নিপ্পজ্জনকানং অত্তনো কুসলমূলানং খণনেন <span class="bld">খতো,</span> তেসংযেৰ উপহননেন <span class="bld">উপহতো। </span> উভযেনাপি তস্স কম্মাপরাধমেৰ ৰদতি। পতিট্ঠাতি সম্মত্তনিযামোক্কমনং এতাযাতি <a name="M1.0285"></a> পতিট্ঠা, তস্স উপনিস্সযসম্পদা। সা কিরিযাপরাধেন ভিন্না ৰিনাসিতা এতেনাতি <span class="bld">ভিন্নপতিট্ঠো,</span> তেনাহ <span class="bld">‘‘তথা’’</span>তিআদি। <span class="bld">ধম্মেসু চক্খু</span>ন্তি চতুসচ্চধম্মেসু তেসং দস্সনট্ঠেন চক্খু। <span class="bld">অঞ্ঞেসু ঠানেসূ</span>তি অঞ্ঞেসু সুত্তপদেসু। <span class="bld">মুচ্চিস্সতী</span>তি সট্ঠি ৰস্সসহস্সানি পচ্চিত্বা লোহকুম্ভী নরকতো মুচ্চিস্সতি।</p>
<p class="bodytext">যদি অনন্তরে অত্তভাৰে নরকে পচ্চতি, ইমং পন সুত্তং সুত্বা রঞ্ঞো কো আনিসংসো লদ্ধোতি আহ <span class="bld">‘‘মহানিসংসো’’</span>তিআদি। সো পন আনিসংসো নিদ্দালাভসীসেন ৰুত্তো তদা কাযিকচেতসিকদুক্খাপগমো, তিণ্ণং রতনানং মহাসক্কারকিরিযা, সাতিসযো পোথুজ্জনিকসদ্ধাপটিলাভোতি এৰংপকারো দিট্ঠধম্মিকো, সম্পরাযিকো পন অপরাপরেসুপি ভৰেসু অপরিমাণো যেৰাতি ৰেদিতব্বো।</p>
<p class="bodytext">এত্থাহ – যদি রঞ্ঞো কম্মন্তরাযাভাৰে তস্মিংযেৰ আসনে ধম্মচক্খু উপ্পজ্জিস্সতি, কথং অনাগতে পচ্চেকবুদ্ধো হুত্বা পরিনিব্বাযিস্সতি। অথ <a name="P1.0371"></a> পচ্চেকবুদ্ধো হুত্বা পরিনিব্বাযিস্সতি, কথং তদা ধম্মচক্খুং উপ্পজ্জিস্সতি, ননু ইমে সাৰকবোধিপচ্চেকবোধিউপনিস্সযা ভিন্ননিস্সযাতি? নাযং ৰিরোধো ইতো পরতো এৰস্স পচ্চেকবোধিসম্ভারানং সম্ভরণীযতো। সাৰকবোধিযা বুজ্ঝনকসত্তাপি হি অসতি তস্সা সমৰাযে কালন্তরে পচ্চেকবোধিযা বুজ্ঝিস্সন্তি কতাভিনীহারসম্ভৰতো। অপরে পন ভণন্তি ‘‘পচ্চেকবোধিযা যেৰাযং কতাভিনীহারো। কতাভিনীহারাপি হি তত্থ নিযতিং অপ্পত্তা তস্স ঞাণস্স পরিপাকং অনুপগতত্তা সত্থু সম্মুখীভাৰে সাৰকবোধিং পাপুণিস্সন্তীতি ভগৰা ‘সচাযং ভিক্খৰে রাজা’তিআদিমাহ। মহাবোধিসত্তানমেৰ চ আনন্তরিযপরিমুত্তি, ন ইতরবোধিসত্তানং। তথা হি পচ্চেকবোধিযং নিযতো সমানো দেৰদত্তো চিরকালসম্ভূতেন লোকনাথে আঘাতেন গরুতরানি আনন্তরিযানি পসৰি, তস্মা কম্মন্তরাযেনাযং ইদানি অসমৰেতদস্সনাভিসমযো রাজা পচ্চেকবোধিনিযামেন অনাগতে পচ্চেকবুদ্ধো হুত্বা পরিনিব্বাযিস্সতী’’তি দট্ঠব্বং।</p>
<p class="centered">সামঞ্ঞফলসুত্তৰণ্ণনায লীনত্থপ্পকাসনা।</p></div>
<p class="chapter">৩. অম্বট্ঠসুত্তৰণ্ণনা</p>
<div class="chaptxt">
<p class="subhead">অদ্ধানগমনৰণ্ণনা</p>
<p class="bodytext"><a name="para254"></a><span class="paranum">২৫৪</span>. <span class="bld">অপুব্বপদৰণ্ণনা</span>তি <a name="V1.0253"></a> <a name="M1.0286"></a> <a name="P1.0372"></a> অত্থসংৰণ্ণনাৰসেন হেট্ঠা অগ্গহিততায অপুব্বস্স পদস্স ৰণ্ণনা অত্থৰিভজনা। ‘‘হিত্বা পুনপ্পুনাগতমত্থ’’ন্তি (দী॰ নি॰ অট্ঠ॰ ১.গন্থারম্ভকথা) হি ৰুত্তং। <span class="bld">জনপদিনো</span>তি জনপদৰন্তো, জনপদস্স ৰা ইস্সরা <span class="bld">রাজকুমারা গোত্তৰসেন কোসলা নাম।</span> যদি একো জনপদো, কথং বহুৰচনন্তি আহ <span class="bld">‘‘রূল়্হিসদ্দেনা’’</span>তি। অক্খরচিন্তকা হি ঈদিসেসু ঠানেসু যুত্তে ৰিয ঈদিসলিঙ্গৰচনানি ইচ্ছন্তি, অযমেত্থ রূল়্হি যথা অঞ্ঞত্থপি ‘‘কুরূসু ৰিহরতি, অঙ্গেসু ৰিহরতী’’তি চ। তব্বিসেসনেপি <span class="bld">জনপদ</span>-সদ্দে জাতি-সদ্দে একৰচনমেৰ। <span class="bld">পোরাণা পনা</span>তি <span class="bld">পন</span>-সদ্দো ৰিসেসত্থজোতনো, তেন পুথুঅত্থৰিসযতায এৰঞ্চেতং পুথুৰচনন্তি ৰক্খমানৰিসেসং জোতেতি। বহুপ্পভেদো হি সো পদেসো তিযোজনসতপরিমাণতায। <span class="bld">নঙ্গলানিপি ছড্ডেত্বা</span>তি কম্মপ্পহানৰসেন নঙ্গলানিপি পহায, নিদস্সনমত্তঞ্চেতং। ন কেৰলং কস্সকা এৰ, অথ খো অঞ্ঞেপি মনুস্সা অত্তনো অত্তনো কিচ্চং পহায তত্থ সন্নিপতিংসু। <span class="bld">‘‘সো পদেসো’’</span>তি পদেসসামঞ্ঞতো ৰুত্তং, ৰচনৰিপল্লাসেন ৰা, তে পদেসাতি অত্থো। <span class="bld">কোসলাতি ৰুচ্চতি</span> কুসলা এৰ কোসলাতি কত্বা।</p>
<p class="bodytext"><span class="bld">চারিক</span>ন্তি চরণং, চরণং ৰা চারো, সো এৰ চারিকা। তযিদং মগ্গগমনং ইধাধিপ্পেতং, ন চুণ্ণিকগমনমত্তন্তি আহ <span class="bld">‘‘অদ্ধানগমনং গচ্ছন্তো’’</span>তি। তং ৰিভাগেন দস্সেতুং <span class="bld">‘‘চারিকা চ নামেসা’’</span>তিআদি ৰুত্তং। তত্থ <span class="bld">দূরেপী</span>তি নাতিদূরেপি। <span class="bld">সহসা গমন</span>ন্তি <a name="P1.0373"></a> সীঘগমনং। মহাকস্সপপচ্চুগ্গমনাদিং একদেসেন ৰত্বা ৰনৰাসীতিস্সসামণেরস্স ৰত্থুং ৰিত্থারেত্বা জনপদচারিকং কথেতুং <span class="bld">‘‘ভগৰা হী’’</span>তিআদি আরদ্ধং। আকাসগামীহি এৰ সদ্ধিং গন্তুকামো <span class="bld">‘‘ছল়ভিঞ্ঞানং আরোচেহী’’</span>তি আহ।</p>
<p class="bodytext">সঙ্ঘকম্মৰসেন <a name="V1.0254"></a> <a name="M1.0287"></a> সিজ্ঝমানাপি উপসম্পদা সত্থু আণাৰসেনেৰ সিজ্ঝনতো <span class="bld">‘‘বুদ্ধদাযজ্জং তে দস্সামী’’</span>তি ৰুত্তন্তি ৰদন্তি। অপরে পন অপরিপুণ্ণৰীসতিৰস্সস্সেৰ তস্স উপসম্পদং অনুজানন্তো <span class="bld">‘‘দস্সামী’’</span>তি অৰোচাতি ৰদন্তি। <span class="bld">উপসম্পাদেত্বা</span>তি ধম্মসেনাপতিনা উপজ্ঝাযেন উপসম্পাদেত্বা।</p>
<p class="bodytext">নৰযোজনসতিকম্পি ঠানং মজ্ঝিমদেসপরিযাপন্নমেৰ, ততো পরং নাধিপ্পেতং তুরিতচারিকাৰসেন অগমনতো। <span class="bld">সমন্তা</span>তি গতগতট্ঠানস্স চতূসু পস্সেসু সমন্ততো। <span class="bld">অঞ্ঞেনপি কারণেনা</span>তি ভিক্খূনং সমথৰিপস্সনাতরুণভাৰতো অঞ্ঞেনপি <span class="bld">মজ্ঝিমমণ্ডলে </span>ৰেনেয্যানং ঞাণপরিপাকাদিকারণেন মজ্ঝিমমণ্ডলং <span class="bld">ওসরতি।</span> <span class="bld">‘‘সত্তহি ৰা’’</span>তিআদি ‘‘একমাসং ৰা’’তিআদিনা ৰুত্তানুক্কমেন যোজেতব্বং।</p>
<p class="bodytext"><span class="bld">সরীরফাসুকত্থাযা</span>তি একস্মিংযেৰ ঠানে নিবদ্ধৰাসৰসেন উস্সন্নধাতুকস্স সরীরস্স ৰিচরণেন ফাসুকত্থায। <span class="bld">অট্ঠুপ্পত্তিকালাভিকঙ্খনত্থাযা</span>তি <span class="bld">অগ্গিক্খন্ধোপমসুত্ত</span> (অ॰ নি॰ ৭.৭২) <span class="bld">মঘদেৰজাতকা</span>দি (জা॰ ১.১.৯) দেসনানং ৰিয ধম্মদেসনায অট্ঠুপ্পত্তিকালং আকঙ্খমানেন। সুরাপানসিক্খাপদপঞ্ঞাপনে (পাচি॰ ৩২৮) ৰিয <span class="bld">সিক্খাপদপঞ্ঞাপনত্থায। বোধনেয্যসত্তে</span> অঙ্গুলিমালাদিকে (ম॰ নি॰ ২.৩৪৭) <span class="bld">বোধনত্থায।</span> কঞ্চি, কতিপযে ৰা পুগ্গলে উদ্দিস্স চারিকা <span class="bld">নিবদ্ধচারিকা।</span> তদঞ্ঞা <span class="bld">অনিবদ্ধচারিকা।</span></p>
<p class="bodytext"><span class="bld">দসসহস্সি লোকধাতুযা</span>তি <a name="P1.0374"></a> জাতিখেত্তভূতে দসসহস্সচক্কৰাল়ে। তত্থ হি সত্তে পরিপক্কিন্দ্রিযে পস্সিতুং বুদ্ধঞাণং অভিনীহরিত্বা ঠিতো ভগৰা ঞাণজালং পত্থরতীতি ৰুচ্চতি। <span class="bld">সব্বঞ্ঞুতঞ্ঞাণজালস্স অন্তো পৰিট্ঠো</span>তি তস্স ঞাণস্স গোচরভাৰং উপগতো। ভগৰা কির মহাকরুণাসমাপত্তিং সমাপজ্জিত্বা ততো ৰুট্ঠায ‘‘যে সত্তা ভব্বা পরিপাকঞাণা অজ্জ মযা ৰিনেতব্বা, তে ময্হং ঞাণস্স উপট্ঠহন্তূ’’তি চিত্তং অধিট্ঠায সমন্নাহরতি। তস্স সহ সমন্নাহারা একো ৰা দ্বে ৰা বহূ ৰা তদা ৰিনযূপগা ৰেনেয্যা ঞাণস্স আপাথমাগচ্ছন্তি অযমেত্থ বুদ্ধানুভাৰো। এৰম্পি আপাথমাগতানং পন নেসং উপনিস্সযং পুব্বচরিযং পুব্বহেতুং সম্পতি ৰত্তমানঞ্চ পটিপত্তিং <a name="M1.0288"></a> ওলোকেতি, তেনাহ <span class="bld">‘‘অথ ভগৰা’’</span>তিআদি। <span class="bld">ৰাদপটিৰাদং কত্বা</span>তি ‘‘এৰং নু তে অম্বট্ঠা’’তিআদিনা মযা ৰুত্তৰচনস্স ‘‘যে চ খো তে ভো গোতম মুণ্ডকা সমণকা’’তিআদিনা পটিৰচনং কত্বা তিক্খত্তুং ইব্ভৰাদনিপাতনৰসেন <span class="bld">নানপ্পকারং অসম্ভিৰাক্যং</span> সাধুসভাৰায ৰাচায ৰত্তুং অযুত্তৰচনং <span class="bld">ৰক্খতি। নিব্বিসেৰন</span>ন্তি ৰিগততুদনং, মানদব্বৰসেন অপগতপরিপ্ফন্দনন্তি অত্থো।</p>
<p class="bodytext"><span class="bld">অৰসরিতব্ব</span>ন্তি <a name="V1.0255"></a> উপগন্তব্বং। <span class="bld">ইচ্ছানঙ্গলে</span>তি ইদং তদা ভগৰতো গোচরগামনিদস্সনং সমীপত্থে ভুম্মন্তি কত্বা। <span class="bld">‘‘ইচ্ছানঙ্গলৰনসণ্ডে’’</span>তি নিৰাসনট্ঠানদস্সনং অধিকরণে ভুম্মন্তি। তদুভযং ৰিৰরন্তো <span class="bld">‘‘ইচ্ছানঙ্গলং উপনিস্সাযা’’</span>তিআদিমাহ। ধম্মরাজস্স ভগৰতো সব্বসো অধম্মনিগ্গণ্হনপরা পটিপত্তি, সা চ সীলসমাধিপঞ্ঞাৰসেনাতি তং দস্সেতুং <span class="bld">‘‘সীলখন্ধাৰার’’</span>ন্তিআদি <a name="P1.0375"></a> ৰুত্তং। <span class="bld">যথাভিরুচিতেনা</span>তি দিব্বৰিহারাদীসু যেন যেন অত্তনো অভিরুচিতেন ৰিহারেন।</p>
<p class="subhead">পোক্খরসাতিৰত্থুৰণ্ণনা</p>
<p class="bodytext"><a name="para255"></a><span class="paranum">২৫৫</span>. <span class="bld">মন্তে</span>তি ইরুব্বেদাদিমন্তসত্থে। পোক্খরে কমলে সযমানো নিসীদীতি <span class="bld">পোক্খরসাতী।</span> সাতি ৰুচ্চতি সমসণ্ঠানং, পোক্খরে সণ্ঠানাৰযৰে জাতোতি <span class="bld">‘‘পোক্খরসাতী’’</span>তিপি ৰুচ্চতি। <span class="bld">সেতপোক্খরসদিসো</span>তি সেতপদুমৰণ্ণো। <span class="bld">সুৰট্টিতা</span>তি ৰট্টভাৰস্স যুত্তট্ঠানে সুট্ঠু ৰট্টুলা। কাল়ৰঙ্গতিলকাদীনং অভাৰেন <span class="bld">সুপরিসুদ্ধা।</span></p>
<p class="bodytext">ইমস্স ব্রাহ্মণস্স কীদিসো পুব্বযোগো, যেন নং ভগৰা অনুগ্গণ্হিতুং তং ঠানং উপগতোতি আহ <span class="bld">‘‘অযং পনা’’</span>তিআদি। <span class="bld">পদুমগব্ভে নিব্বত্তি</span> তেনাযং সংসেদজো জাতো। <span class="bld">ন পুপ্ফতী</span>তি ন ৰিকসতি। <span class="bld">রজতবিম্বক</span>ন্তি রূপিযমযং রূপকং।</p>
<p class="bodytext"><span class="bld">অজ্ঝাৰসতী</span>তি এত্থ <span class="bld">অধি</span>-সদ্দো ইস্সরিযত্থদীপনো, <span class="bld">আ</span>সদ্দো মরিযাদত্থোতি দস্সেন্তো <span class="bld">‘‘অভিভৰিত্বা’’</span>তিআদিমাহ। তেহি যুত্তত্তা হি <span class="bld">উক্কট্ঠ</span>ন্তি উপযোগৰচনং, তেনাহ <span class="bld">‘‘উপসগ্গৰসেনা’’</span>তিআদি। <span class="bld">যায মরিযাদাযা</span>তি <span class="bld">যায অৰত্থায।</span> <span class="bld">নগরস্স ৰত্থু</span>ন্তি ‘‘অযং খণো, সুমুহুত্তং মা অতিক্কমী’’তি রত্তিৰিভাযনং অনুরক্খন্তা রত্তিযং উক্কা <a name="M1.0289"></a> ঠপেত্বা উক্কাসু জলমানাসু নগরস্স ৰত্থুং অগ্গহেসুং, তস্মা উক্কাসু ঠিতাতি <span class="bld">উক্কট্ঠা,</span> উক্কাসু ৰিজ্জোতযন্তীসু ঠিতা পতিট্ঠিতাতি মূলৰিভুজাদিপক্খেপেন সদ্দসিদ্ধি ৰেদিতব্বা, নিরুত্তিনযেন ৰা উক্কাসু ঠিতাসু ঠিতা আসীতি <span class="bld">উক্কট্ঠা।</span> অপরে পন ভণন্তি ‘‘ভূমিভাগসম্পত্তিযা, উপকরণসম্পত্তিযা, মনুস্সসম্পত্তিযা চ তং নগরং উক্কট্ঠগুণযোগতো <span class="bld">উক্কট্ঠা</span>তি নামং লভী’’তি <a name="P1.0376"></a>। <span class="bld">তস্সা</span>তি ‘‘উক্কট্ঠ’’ন্তি উপযোগৰসেন ৰুত্তপদস্স। <span class="bld">অনুপযোগত্তা</span>তি ৰিসেসনভাৰেন অনুপযুত্তত্তা। <span class="bld">সেসপদেসূ</span>তি ‘‘সত্তুস্সদ’’ন্তিআদিপদেসু। যথাৰিধি হি অনুপযোগো পুরিমস্মিং। <span class="bld">তত্থা</span>তি ‘‘উপসগ্গৰসেনা’’তিআদিনা ৰুত্তৰিধানে। <span class="bld">‘‘সদ্দসত্থতো পরিযেসিতব্ব’’</span>ন্তি এতেন সদ্দলক্খণানুগতো <a name="V1.0256"></a> ৰাযং সদ্দপ্পযোগোতি দস্সেতি। উপঅনুঅধিআইতিএৰংপুব্বকে ৰসনকিরিযাঠানে উপযোগৰচনমেৰ পাপুণাতীতি সদ্দৰিদূ ইচ্ছন্তি।</p>
<p class="bodytext">উস্সদতা নামেত্থ বহুলতাতি, তং বহুলতং দস্সেতুং <span class="bld">‘‘বহুজন’’</span>ন্তিআদি ৰুত্তং। গহেত্বা পোসেতব্বং <span class="bld">পোসাৰনিযং। আৰিজ্ঝিত্বা</span>তি পরিক্খিপিত্বা।</p>
<p class="bodytext">রঞ্ঞা ৰিয ভুঞ্জিতব্বন্তি ৰা <span class="bld">রাজভোগ্গং। রঞ্ঞো দাযভূত</span>ন্তি কুলপরম্পরায যোগ্যভাৰেন রাজতো লদ্ধদাযভূতং। তেনাহ <span class="bld">‘‘দাযজ্জন্তি অত্থো’’</span>তি। রাজনীহারেন পরিভুঞ্জিতব্বতো উদ্ধং পরিভোগলাভস্স সেট্ঠদেয্যতা নাম নত্থীতি আহ <span class="bld">‘‘ছত্তং উস্সাপেত্বা রাজসঙ্খেপেন ভুঞ্জিতব্ব’’</span>ন্তি। <span class="bld">‘‘সব্বং ছেজ্জভেজ্জ’’</span>ন্তি সরীরদণ্ডধনদণ্ডাদি ভেদং সব্বং দণ্ডমাহ। <span class="bld">নদীতিত্থপব্বতাদীসূ</span>তি নদীতিত্থপব্বতপাদগামদ্বারঅটৰিমুখাদীসু। ‘‘রাজদায’’ন্তি ইমিনাৰ রঞ্ঞো দিন্নভাৰে সিদ্ধে <span class="bld">‘‘রঞ্ঞা পসেনদিনা কোসলেন দিন্ন’’</span>ন্তি ৰচনং কিমত্থিযন্তি আহ <span class="bld">‘‘দাযকরাজদীপনত্থ’’</span>ন্তিআদি <a name="P1.0377"></a>। <span class="bld">নিস্সট্ঠপরিচ্চত্ত</span>ন্তি মুত্তচাগৰসেন পরিচ্চত্তং কত্বা। এৰঞ্হি তং সেট্ঠদেয্যং উত্তমদেয্যং জাতং।</p>
<p class="bodytext"><span class="bld">উপলভী</span>তি সৰনৰসেন উপলভীতি ইমমত্থং দস্সেন্তো <span class="bld">‘‘সোতদ্বার…পে॰… অঞ্ঞাসী’’</span>তি আহ। অৰধারণফলত্তা সব্বম্পি ৰাক্যং অন্তোগধাৰধারণন্তি আহ <span class="bld">‘‘পদপূরণমত্তে নিপাতো’’</span>তি। <span class="bld">‘‘অৰধারণত্থে’’</span>তি পন ইমিনা ইট্ঠতোৰধারণত্থং <span class="bld">খো</span>-সদ্দগ্গহণন্তি দস্সেতি <a name="M1.0290"></a>। <span class="bld">‘‘অস্সোসী’’</span>তি পদং খো-সদ্দে গহিতে তেন ফুল্লিতমণ্ডিতং ৰিয হোন্তং পূরিতং নাম হোতি, তেন চ পুরিমপচ্ছিমপদানি সিলিট্ঠানি হোন্তি, ন তস্মিং অগ্গহিতেতি আহ <span class="bld">‘‘পদপূরণেন ব্যঞ্জনসিলিট্ঠতামত্তমেৰা’’</span>তি। <span class="bld">মত্ত</span>-সদ্দো ৰিসেসনিৰত্তিঅত্থো, তেনস্স অনত্থন্তরদীপনতা দস্সিতা হোতি, <span class="bld">এৰ</span>-সদ্দেন পন ব্যঞ্জনসিলিট্ঠতায একন্তিকতা।</p>
<p class="bodytext"><span class="bld">সমিতপাপত্তা</span>তি অচ্চন্তং অনৰসেসতো সৰাসনং সমিতপাপত্তা। এৰঞ্হি বাহিরকৰিরাগসেক্খাসেক্খপাপসমনতো ভগৰতো পাপসমনং ৰিসেসিতং হোতি, তেনাহ <span class="bld">ৰুত্তঞ্হেত</span>ন্তিআদি। অনেকত্থত্তা নিপাতানং ইধ অনুস্সৰত্থো অধিপ্পেতোতি আহ <span class="bld">‘‘খলূতি অনুস্সৰত্থে নিপাতো’’</span>তি। <span class="bld">আলপনমত্ত</span>ন্তি পিযালাপৰচনমত্তং। পিযসমুদাহারো হেতে ‘‘ভো’’তি ৰা ‘‘আৰুসো’’তি ৰা ‘‘দেৰানং পিযা’’তি ৰা। <span class="bld">গোত্তৰসেনা</span>তি এত্থ গং তাযতীতি গোত্তং। গোতমোতি হি পৰত্তমানং ৰচনং, বুদ্ধিঞ্চ তাযতি একংসিকৰিসযতায রক্খতীতি গোত্তং। যথা হি বুদ্ধি আরম্মণভূতেন <a name="P1.0378"></a> অত্থেন ৰিনা ন ৰত্ততি, এৰং অভিধানং অভিধেয্যভূতেন, তস্মা <a name="V1.0257"></a> সো গোত্তসঙ্খাতো অত্থো তানি তাযতি রক্খতীতি ৰুচ্চতি। কো পন সোতি? অঞ্ঞকুলপরম্পরাসাধারণং তস্স কুলস্স আদিপুরিসসমুদাগতং তংকুলপরিযাপন্নসাধারণং সামঞ্ঞরূপন্তি দট্ঠব্বং। এত্থ চ <span class="bld">‘‘সমণো’’</span>তি ইমিনা সরিক্খকজনেহি ভগৰতো বহুমতভাৰো দস্সিতো সমিতপাপতাকিত্তনতো। <span class="bld">‘‘গোতমো’’</span>তি ইমিনা লোকিযজনেহি উল়ারকুলসম্ভূততাদীপনতো।</p>
<p class="bodytext"><span class="bld">উচ্চাকুলপরিদীপনং</span> উদিতোদিতৰিপুলখত্তিযকুলৰিভাৰনতো। সব্বখত্তিযানঞ্হি আদিভূতমহাসম্মতমহারাজতো পট্ঠায অসম্ভিন্নং উল়ারতমং সক্যরাজকুলং। <span class="bld">কেনচি পারিজুঞ্ঞেনা</span>তি ঞাতিপারিজুঞ্ঞভোগপারিজুঞ্ঞাদিনা কেনচি পারিজুঞ্ঞেন পারিহানিযা। <span class="bld">অনভিভূতো</span> অনজ্ঝোত্থতো। তথা হি তস্স কুলস্স ন কিঞ্চি পারিজুঞ্ঞং লোকনাথস্স অভিজাতিযং, অথ খো ৰড্ঢিযেৰ। অভিনিক্খমনে চ ততোপি সমিদ্ধতমভাৰো লোকে পাকটো পঞ্ঞাতো। ইতি <span class="bld">‘‘সক্যকুলা পব্বজিতো’’</span>তি ইদং ৰচনং ভগৰতো সদ্ধাপব্বজিতভাৰদীপনং ৰুত্তং মহন্তং ঞাতিপরিৰট্টং, মহন্তঞ্চ ভোগক্খন্ধং পহায পব্বজিতভাৰসিদ্ধিতো। <span class="bld">সুন্দর</span>ন্তি ভদ্দকং। ভদ্দকতা চ পস্সন্তস্স হিতসুখাৰহভাৰেন ৰেদিতব্বাতি আহ <a name="M1.0291"></a> <span class="bld">অত্থাৰহং সুখাৰহ</span>ন্তি। তত্থ <span class="bld">অত্থাৰহ</span>ন্তি দিট্ঠধম্মিকসম্পরাযিকপরমত্থসংহিতহিতাৰহং। <span class="bld">সুখাৰহ</span>ন্তি যথাৰুত্ততিৰিধসুখাৰহং। <span class="bld">তথারূপান</span>ন্তি তাদিসানং। যাদিসেহি পন গুণেহি ভগৰা সমন্নাগতো, তেহি চতুপ্পমাণিকস্স লোকস্স সব্বথাপি অচ্চন্তায সদ্ধায পসাদনীযো তেসং যথাভূতসভাৰত্তাতি দস্সেন্তো <span class="bld">যথারূপো</span>তিআদিমাহ। তত্থ <span class="bld">যথাভূতং…পে॰…</span> <a name="P1.0379"></a> <span class="bld">অরহত</span>ন্তি ইমিনা ধম্মপ্পমাণানং, লূখপ্পমাণানঞ্চ সত্তানং ভগৰতো পসাদাৰহতং দস্সেতি। তং দস্সনেনেৰ চ ইতরেসম্পি অত্থতো পসাদাৰহতা দস্সিতা হোতীতি দট্ঠব্বং তদৰিনাভাৰতো। <span class="bld">দস্সনমত্তম্পি সাধু হোতী</span>তি এত্থ কোসিযসকুণৰত্থুং (ম॰ নি॰ অট্ঠ॰ ১.১৪৪; খু॰ পা॰ অট্ঠ॰ ১০) কথেতব্বং।</p>
<p class="subhead">অম্বট্ঠমাণৰকথাৰণ্ণনা</p>
<p class="bodytext"><a name="para256"></a><span class="paranum">২৫৬</span>. <span class="bld">মন্তে পরিৰত্তেতী</span>তি ৰেদে সজ্ঝাযতি, পরিযাপুণাতীতি অত্থো। <span class="bld">মন্তে ধারেতী</span>তি যথাঅধীতে মন্তে অসম্মুট্ঠে কত্বা হদযে ঠপেতি ওট্ঠপহতকরণৰসেন, ন অত্থৰিভাৰনৰসেন।</p>
<p class="bodytext"><span class="bld">সনিঘণ্ডুকেটুভান</span>ন্তি এত্থ ৰচনীযৰাচকভাৰেন অত্থং সদ্দঞ্চ নিখডতি ভিন্দতি ৰিভজ্জ দস্সেতীতি নিখণ্ডু, সা এৰ ইধ খ-কারস্স ঘ-কারং কত্বা ‘‘নিঘণ্ডূ’’তি ৰুত্তো। কিটযতি <a name="V1.0258"></a> গমেতি ঞাপেতি কিরিযাদিৰিভাগং, তং ৰা অনৰসেসপরিযাদানতো গমেন্তো পূরেতীতি কেটুভং। <span class="bld">ৰেৰচনপ্পকাসক</span>ন্তি পরিযাযসদ্দদীপকং, একেকস্স অত্থস্স অনেকপরিযাযৰচনৰিভাৰকন্তি অত্থো। নিদস্সনমত্তঞ্চেতং অনেকেসম্পি অত্থানং একসদ্দৰচনীযতাৰিভাৰনৰসেনপি তস্স গন্থস্স পৰত্তত্তা। ৰচীভেদাদিলক্খণা কিরিযা কপ্পীযতি এতেনাতি <span class="bld">কিরিযাকপ্পো,</span> সো পন ৰণ্ণপদসম্বন্ধপদত্থাদিৰিভাগতো বহুৰিকপ্পোতি আহ <span class="bld">‘‘কিরিযাকপ্পৰিকপ্পো’’</span>তি। ইদঞ্চ মূলকিরিযাকপ্পগন্থং সন্ধায ৰুত্তং। সো হি সতসহস্সপরিমাণো নযচরিযাদিপকরণং। ঠানকরণাদিৰিভাগতো <a name="P1.0380"></a>, নিব্বচনৰিভাগতো চ অক্খরা পভেদীযন্তি এতেহীতি <span class="bld">অক্খরপ্পভেদা,</span> সিক্খানিরুত্তিযো। <span class="bld">এতেস</span>ন্তি ৰেদানং।</p>
<p class="bodytext">তে <a name="M1.0292"></a> এৰ ৰেদে পদসো কাযতীতি <span class="bld">পদকো।</span> তং তং সদ্দং তদত্থঞ্চ ব্যাকরোতি ব্যাচিক্খতি এতেনাতি <span class="bld">ব্যাকরণং,</span> সদ্দসত্থং। আযতিং হিতং তেন লোকো ন যততি ন ঈহতীতি <span class="bld">লোকাযতং।</span> তঞ্হি গন্থং নিস্সায সত্তা পুঞ্ঞকিরিযায চিত্তম্পি ন উপ্পাদেন্তি।</p>
<p class="bodytext">ৰযতীতি <span class="bld">ৰযো,</span> আদিমজ্ঝপরিযোসানেসু কত্থচি অপরিকিলমন্তো অৰিত্থাযন্তো তে গন্থে সন্ধারেতি পূরেতীতি অত্থো। দ্বে পটিসেধা পকতিং গমেন্তীতি দস্সেন্তো ‘‘অৰযো ন হোতী’’তি ৰত্বা তত্থ অৰযং দস্সেতুং <span class="bld">‘‘অৰযো নাম…পে॰… ন সক্কোতী’’</span>তি ৰুত্তং। <span class="bld">‘‘অনুঞ্ঞাতো’’</span>তি পদস্স কম্মসাধনৰসেন, ‘‘পটিঞ্ঞাতো’’তি পন পদস্স কত্তুসাধনৰসেন অত্থো ৰেদিতব্বোতি দস্সেন্তো <span class="bld">‘‘আচরিযেনা’’</span>তিআদিমাহ। আচরিযপরম্পরাভতং <span class="bld">আচরিযকং। গরূ</span>তি ভারিযং অত্তানং ততো মোচেত্বা গমনং দুক্করং হোতি। <span class="bld">অনত্থোপি উপ্পজ্জতি</span> নিন্দাব্যারোসউপারম্ভাদি।</p>
<p class="bodytext"><a name="para257"></a><span class="paranum">২৫৭</span>. ‘‘অব্ভুগ্গতো’’তি এত্থ অভিসদ্দযোগেন <span class="bld">ইত্থম্ভূতাখ্যানত্থৰসেনেৰ উপযোগৰচনং।</span></p>
<p class="bodytext"><a name="para258"></a><span class="paranum">২৫৮</span>. <span class="bld">লক্খণানী</span>তি লক্খণদীপনানি মন্তপদানি। <span class="bld">অন্তরধাযন্তী</span>তি ন কেৰলং লক্খণমন্তানিযেৰ, অথ খো অঞ্ঞানিপি ব্রাহ্মণানং ঞাণবলাভাৰেন অনুক্কমেন অন্তরধাযন্তি। তথা হি ৰদন্তি ‘‘একসতং অদ্ধরিযং সাখা সহস্সৰত্তকো সামা’’তিআদি। <span class="bld">পণিধি</span> <a name="P1.0381"></a> <span class="bld">…পে॰… মহতো</span>তি এত্থ পণিধিমহতো সমাদানমহতোতি আদিনা পচ্চেকং মহন্ত-সদ্দো যোজেতব্বো। পণিধিমহন্ততাদি চস্স বুদ্ধৰংসচরিযাপিটকৰণ্ণনাদিৰসেন ৰেদিতব্বো। <span class="bld">নিট্ঠা</span>তি নিপ্ফত্তিযো। <span class="bld">ভৰভেদে</span>তি ভৰৰিসেসে। ইতো চ এত্তো চ ব্যাপেত্বা ঠিততা <span class="bld">ৰিসটভাৰো।</span></p>
<p class="bodytext"><span class="bld">জাতিসামঞ্ঞতো</span>তি লক্খণজাতিযা লক্খণভাৰমত্তেন সমানভাৰতো। যথা হি বুদ্ধানং লক্খণানি <a name="V1.0259"></a> সুৰিসদানি, সুপরিব্যত্তানি, পরিপুণ্ণানি চ হোন্তি, ন এৰং চক্কৰত্তীনং, তেনাহ <span class="bld">‘‘ন তেহেৰ বুদ্ধো হোতী’’</span>তি। অভিরূপতা, দীঘাযুকতা, অপ্পাতঙ্কতা, ব্রাহ্মণাদীনং পিযমনাপতাতি ইমেহি <span class="bld">চতূহি</span> অচ্ছরিযসভাৰেহি। দানং, পিযৰচনং, অত্থচরিযা, সমানত্ততাতি <a name="M1.0293"></a> ইমেহি <span class="bld">চতূহি সঙ্গহৰত্থূহি। রঞ্জনতো</span>তি পীতিজননতো। চক্কং চক্করতনং ৰত্তেতি পৰত্তেতীতি <span class="bld">চক্কৰত্তী।</span> সম্পত্তিচক্কেহি সযং ৰত্ততি, তেহি চ পরং সত্তনিকাযং ৰত্তেতি পৰত্তেতীতি <span class="bld">চক্কৰত্তী।</span> পরহিতাৰহো ইরিযাপথচক্কানং ৰত্তো ৰত্তনং এতস্স, এত্থাতি ৰা <span class="bld">চক্কৰত্তী।</span> অপ্পটিহতং ৰা আণাসঙ্খাতং চক্কং ৰত্তেতীতি <span class="bld">চক্কৰত্তী।</span> খত্তিযমণ্ডলাদিসঞ্ঞিতং চক্কং সমূহং অত্তনো ৰসে ৰত্তেতীতি <span class="bld">চক্কৰত্তী</span> চক্কৰত্তিৰত্তসঙ্খাতং ধম্মং চরতি, চক্কৰত্তিৰত্তসঙ্খাতো ধম্মো এতস্মিং অত্থীতি ৰা <span class="bld">ধম্মিকো।</span> ধম্মতো অনপেতত্তা ধম্মো রঞ্জনট্ঠেন রাজাতি <span class="bld">ধম্মরাজা।</span> ‘‘রাজা হোতি চক্কৰত্তী’’তি ৰুত্তত্তা <span class="bld">‘‘চাতুরন্তো’’</span>তি পদং চতুদীপিস্সরতং ৰিভাৰেতীতি আহ <span class="bld">‘‘চতুসমুদ্দঅন্তাযা’’</span>তিআদি। তত্থ ‘‘চতুদ্দীপৰিভূসিতাযা’’তি অৰত্বা ‘‘চতুব্বিধা’’তি <span class="bld">ৰিধ</span>গ্গহণং তংতংপরিত্তদীপানম্পি সঙ্গহত্থন্তি দট্ঠব্বং। <span class="bld">কোপাদী</span>তি <a name="P1.0382"></a> <span class="bld">আদি</span>-সদ্দেন কামমোহমানমদাদিকে সঙ্গণ্হাতি। <span class="bld">ৰিজিতাৰী</span>তি ৰিজিতৰা। কেনচি অকম্পিযট্ঠেন জনপদে থাৰরিযপ্পত্তো, দল়্হভত্তিভাৰতো ৰা, জনপদো থাৰরিযং পত্তো এত্থাতি <span class="bld">জনপদত্থাৰরিযপ্পত্তো।</span></p>
<p class="bodytext">চিত্তীকতভাৰাদিনাপি (খু॰ পা॰ অট্ঠ॰ ৩; দী॰ নি॰ অট্ঠ॰ ২.৩৩; সু॰ নি॰ অট্ঠ॰ ১.২২৬; মহানি॰ অট্ঠ॰ ৫০) চক্কস্স রতনট্ঠো ৰেদিতব্বো। এস নযো সেসেসুপি। রতিনিমিত্ততায ৰা চিত্তীকতাদিভাৰস্স রতিজননট্ঠেন একসঙ্গহতায ৰিসুং অগ্গহণং। ইমেহি পন রতনেহি রাজা চক্কৰত্তী যং যমত্থং পচ্চনুভোতি, তং তং দস্সেতুং <span class="bld">‘‘ইমেসু পনা’’</span>তিআদি ৰুত্তং। <span class="bld">অজিতং জিনাতি </span>মহেসক্খতাসংৰত্তনিযকম্মনিস্সন্দভাৰতো। <span class="bld">ৰিজিতে যথাসুখং অনুৰিচরতি</span> হত্থিরতনং অস্সরতনঞ্চ অভিরুহিত্বা তেসং আনুভাৰেন অন্তোপাতরাসেযেৰ সমুদ্দপরিযন্তং পথৰিং অনুসংযাযিত্বা রাজধানিমেৰ পচ্চাগমনতো। <span class="bld">পরিণাযকরতনেন ৰিজিতমনুরক্খতি</span> তেন তত্থ তত্থ কাতব্বকিচ্চস্স সংৰিধানতো। <span class="bld">অৰসেসেহী</span>তি মণিরতনইত্থিরতনগহপতিরতনেহি। তত্থ মণিরতনেন যোজনপ্পমাণে পদেসে অন্ধকারং ৰিধমিত্বা আলোকদস্সনাদিনা সুখমনুভৰতি, ইত্থিরতনেন অতিক্কন্তমানুসকরূপসম্পত্তিদস্সনাদিৰসেন, গহপতিরতনেন ইচ্ছিতিচ্ছিতমণিকনকরজতাদিধনপটিলাভৰসেন।</p>
<p class="bodytext"><span class="bld">উস্সাহসত্তিযোগো</span> <a name="M1.0294"></a> তেন কেনচি অপ্পটিহতাণাচক্কভাৰসিদ্ধিতো <span class="bld">পচ্ছিমেনা</span>তি পরিণাযকরতনেন। তঞ্হি সব্বরাজকিচ্চেসু কুসলং অৰিরজ্ঝনযোগং, তেনাহ <span class="bld">‘‘মন্তসত্তিযোগো’’</span>তি <a name="V1.0260"></a>। হত্থিঅস্সরতনানং মহানুভাৰতায কোসসম্পত্তিযাপি পভাৰসম্পত্তিসিদ্ধিতো <a name="P1.0383"></a> <span class="bld">‘‘হত্থি…পে॰… যোগো’’</span>তি ৰুত্তং। (কোসো হি নাম সতি উস্সাহসম্পত্তিযং দুগ্গং তেজং কুসুমোরং পরক্কমং পব্বতোমুখং অমোসপহরণং) তিৰিধসত্তিযোগফলং পরিপুণ্ণং হোতীতি সম্বন্ধো। <span class="bld">সেসেহী</span>তি সেসেহি পঞ্চহি রতনেহি।</p>
<p class="bodytext"><span class="bld">অদোসকুসলমূলজনিতকম্মানুভাৰেনা</span>তি অদোসসঙ্খাতেন কুসলমূলেন সহজাতাদিপচ্চযৰসেন উপ্পাদিতকম্মস্স আনুভাৰেন <span class="bld">সম্পজ্জন্তি</span> সোম্মতররতনজাতিকত্তা। <span class="bld">মজ্ঝিমানি</span> মণিইত্থিগহপতিরতনানি। <span class="bld">অলোভ…পে॰… কম্মানুভাৰেন</span> সম্পজ্জন্তি <span class="bld">উল়ারস্স ধনস্স,</span> উল়ারধনপটিলাভকারণস্স চ পরিচ্চাগসম্পদাহেতুকত্তা। <span class="bld">পচ্ছিম</span>ন্তি পরিণাযকরতনং। তঞ্হি <span class="bld">অমোহ…পে॰… কম্মানুভাৰেন সম্পজ্জতি</span> মহাপঞ্ঞেনেৰ চক্কৰত্তিরাজকিচ্চস্স পরিণেতব্বত্তা। <span class="bld">উপদেসো</span> নাম সৰিসেসং সত্তন্নং রতনানং ৰিচারণৰসেন পৰত্তো কথাবন্ধো।</p>
<p class="bodytext">সরণতো পটিপক্খৰিধমনতো <span class="bld">সূরা,</span> তেনাহ <span class="bld">‘‘অভীরুকজাতিকা’’</span>তি। অসুরে ৰিজিনিত্বা ঠিতত্তা ৰীরো, সক্কো দেৰানং ইন্দো। তস্স অঙ্গং দেৰপুত্তো সেনঙ্গভাৰতোতি ৰুত্তং <span class="bld">‘‘ৰীরঙ্গরূপাতি দেৰপুত্তসদিসকাযা’’</span>তি। <span class="bld">‘‘একে’’</span>তি সারসমাসাচরিযমাহ। <span class="bld">সভাৰো</span>তি সভাৰভূতো অত্থো। <span class="bld">ৰীরকারণ</span>ন্তি ৰীরভাৰকারণং। <span class="bld">ৰীরিযমযসরীরা ৰিযা</span>তি সৰিগ্গহৰীরিযসদিসা, সৰিগ্গহং চে ৰীরিযং সিযা তংসদিসাতি অত্থো। ননু রঞ্ঞো চক্কৰত্তিস্স পটিসেনা নাম নত্থি, য’মস্স পুত্তা পমদ্দেয্যুং, অথ কস্মা পরসেনপ্পমদ্দনাতি ৰুত্তন্তি চোদনং সন্ধাযাহ <span class="bld">সচে</span>তিআদি, তেন পরসেনা হোতু ৰা মা ৰা তে পন এৰং মহানুভাৰাতি দস্সেতি। <span class="bld">ধম্মেনা</span>তি কতুপচিতেন অত্তনো পুঞ্ঞধম্মেন। তেন <a name="P1.0384"></a> হি সঞ্চোদিতা পথৰিযং সব্বরাজানো পচ্চুগ্গন্ত্বা ‘‘স্বাগতং তে মহারাজা’’তি আদিং ৰত্বা অত্তনো রজ্জং রঞ্ঞো চক্কৰত্তিস্স নিয্যাতেন্তি, তেন ৰুত্তং ‘‘সো ইমং…পে॰… অজ্ঝাৰসতী’’তি। অট্ঠকথাযং <a name="M1.0295"></a> পন তস্স যথাৰুত্তস্স ধম্মস্স চিরতরং ৰিপচ্চিতুং পচ্চযভূতং চক্কৰত্তিৰত্তসমুদাগতং পযোগসম্পত্তিসঙ্খাতং ধম্মং দস্সেতুং <span class="bld">‘‘পাণো ন হন্তব্বোতিআদিনা পঞ্চসীলধম্মেনা’’</span>তি ৰুত্তং। এৰঞ্হি ‘‘অদণ্ডেন অসত্থেনা’’তি ইদং ৰচনং সুট্ঠুতরং সমত্থিতং হোতীতি। যস্মা রাগাদযো পাপধম্মা উপ্পজ্জমানা সত্তসন্তানং ছাদেত্বা পরিযোনন্ধিত্বা তিট্ঠন্তি কুসলপ্পৰত্তিং নিৰারেন্তি, তস্মা তে ‘‘ছদনা, ছদা’’তি চ ৰুত্তা। <span class="bld">ৰিৰটেত্বা</span>তি ৰিগমেত্বা। <span class="bld">পূজারহতা ৰুত্তা</span> ‘‘অরহতীতি অরহ’’ন্তি। <span class="bld">তস্সা</span> পূজারহতায। <span class="bld">যস্মা সম্মাসম্বুদ্ধো,</span> তস্মা অরহন্তি। <span class="bld">বুদ্ধত্তহেতুভূতা ৰিৰট্টচ্ছদতা ৰুত্তা</span> সৰাসনসব্বকিলেসপ্পহানপুব্বকত্তা বুদ্ধভাৰস্স।</p>
<p class="bodytext"><span class="bld">অরহং</span> <a name="V1.0261"></a> <span class="bld">ৰট্টাভাৰেনা</span>তি ফলেন হেতুঅনুমানদস্সনং। <span class="bld">সম্মাসম্বুদ্ধো ছদনাভাৰেনা</span>তি হেতুনা ফলানুমানদস্সনং। <span class="bld">হেতুদ্বযং ৰুত্তং</span> ‘‘ৰিৰট্টো ৰিচ্ছদো চা’’তি। <span class="bld">দুতিযেন ৰেসারজ্জেনা</span>তি ‘‘খীণাসৰস্স তে পটিজানতো’’তিআদিনা ৰুত্তেন ৰেসারজ্জেন। <span class="bld">পুরিমসিদ্ধী</span>তি পুরিমস্স পদস্স অত্থসিদ্ধীতি অত্থো। <span class="bld">পঠমেনা</span>তি ‘‘সম্মাসম্বুদ্ধস্স <a name="P1.0385"></a> তে পটিজানতো’’তিআদিনা (ম॰ নি॰ ১.১৫০; অ॰ নি॰ ৪.৮) ৰুত্তেন ৰেসারজ্জেন। <span class="bld">দুতিযসিদ্ধী</span>তি দুতিযস্স পদস্স অত্থসিদ্ধি, বুদ্ধত্থসিদ্ধীতি অত্থো। <span class="bld">ততিযচতুত্থেহী</span>তি ‘‘যে খো পন তে অন্তরাযিকা ধম্মা’’তিআদিনা, (ম॰ নি॰ ১.১৫০; অ॰ নি॰ ৪.৮) ‘‘যস্স খো পন তে অত্থাযা’’তিআদিনা (ম॰ নি॰ ১.১৫০; অ॰ নি॰ ৪.৮) চ ৰুত্তেহি ততিযচতুত্থেহি ৰেসারজ্জেহি। <span class="bld">ততিযসিদ্ধী</span>তি ৰিৰট্টচ্ছদনতাসিদ্ধি যাথাৰতো অন্তরাযিকনিয্যানিকধম্মাপদেসেন হি সত্থু ৰিৰট্টচ্ছদনভাৰো লোকে পাকটো অহোসি। <span class="bld">পুরিমং ধম্মচক্খু</span>ন্তি পুরিমপদং ভগৰতো ধম্মচক্খুং <span class="bld">সাধেতি</span> কিলেসারীনং, সংসারচক্কস্স চ অরানং হতভাৰদীপনতো। <span class="bld">দুতিযং পদং বুদ্ধচক্খুং সাধেতি</span> সম্মাসম্বুদ্ধস্সেৰ তংসব্ভাৰতো। <span class="bld">ততিযং পদং সমন্তচক্খুং সাধেতি</span> সৰাসনসব্বকিলেসপ্পহানদীপনতো। ‘‘সম্মাসম্বুদ্ধো’’তি হি ৰত্বা ‘‘ৰিৰট্টচ্ছদো’’তি ৰচনং বুদ্ধভাৰাৰহমেৰ সব্বকিলেসপ্পহানং ৰিভাৰেতি। <span class="bld">‘‘সূরভাৰ’’</span>ন্তি লক্খণৰিভাৰনে ৰিসদঞাণতং।</p>
<p class="bodytext"><a name="para259"></a><span class="paranum">২৫৯</span>. <span class="bld">এৰং</span> <a name="M1.0296"></a> <span class="bld">ভো</span>তি এত্থ <span class="bld">এৰ</span>ন্তি ৰচনসম্পটিচ্ছনে নিপাতো। ৰচনসম্পটিচ্ছনঞ্চেত্থ ‘‘তথা মযং তং ভৰন্তং গোতমং ৰেদিস্সাম, ত্বং মন্তানং পটিগ্গহেতা’’তি চ এৰং পৰত্তস্স পোক্খরসাতিনো ৰচনস্স সম্পটিগ্গহোতি আহ। <span class="bld">‘‘সোপি তাযা’’</span>তিআদি। তত্থ <span class="bld">তাযা</span>তি তায যথাৰুত্তায সমুত্তেজনায। <span class="bld">অযানভূমি</span>ন্তি <a name="P1.0386"></a> যানস্স অভূমিং। <span class="bld">দিৰাপধানিকা</span>তি দিৰাপধানানুযুঞ্জনকা।</p>
<p class="bodytext"><a name="para260"></a><span class="paranum">২৬০</span>. যদিপি পুব্বে অম্বট্ঠকুলং অপ্পঞ্ঞাতং, তদা পন পঞ্ঞাযতীতি আহ <span class="bld">‘‘তদা কিরা’’</span>তিআদি। <span class="bld">অতুরিতো</span>তি অৰেগাযন্তো।</p>
<p class="bodytext"><a name="para261"></a><span class="paranum">২৬১</span>. <span class="bld">যথা খমনীযাদীনি পুচ্ছন্তো</span>তি যথা ভগৰা ‘‘কচ্চি ৰো মাণৰা খমনীযং, কচ্চি যাপনীয’’ন্তিআদিনা খমনীযাদীনি পুচ্ছন্তো তেহি মাণৰেহি সদ্ধিং পঠমং পৰত্তমোদো অহোসি পুব্বভাসিতায তদনুকরণেন এৰং তেপি মাণৰা ভগৰতা সদ্ধিং সমপ্পৰত্তমোদা অহেসুন্তি যোজনা। তং পন সমপ্পৰত্তমোদতং উপমায দস্সেতুং <span class="bld">‘‘সীতোদকং ৰিযা’’</span>তিআদি ৰুত্তং। তত্থ <span class="bld">সম্মোদিত</span>ন্তি সংসন্দিতং। <span class="bld">একীভাৰ</span>ন্তি সম্মোদনকিরিযায সমানতং <a name="V1.0262"></a>। <span class="bld">খমনীয</span>ন্তি ‘‘ইদং চতুচক্কং নৰদ্বারং সরীরযন্তং দুক্খবহুলতায সভাৰতো দুস্সহং কচ্চি খমিতুং সক্কুণেয্য’’ন্তি পুচ্ছন্তি, <span class="bld">যাপনীয</span>ন্তি আহারাদিপচ্চযপটিবদ্ধৰুত্তিকং চিরপ্পবন্ধসঙ্খাতায যাপনায কচ্চি যাপেতুং সক্কুণেয্যং। সীসরোগাদিআবাধাভাৰেন <span class="bld">কচ্চি অপ্পাবাধং,</span> দুক্খজীৰিকাভাৰেন <span class="bld">কচ্চি অপ্পাতঙ্কং,</span> তংতংকিচ্চকরণে উট্ঠানসুখতায <span class="bld">কচ্চি লহুট্ঠানং,</span> তদনুরূপবলযোগতো <span class="bld">কচ্চি বলং,</span> সুখৰিহারসব্ভাৰেন <span class="bld">কচ্চি ফাসুৰিহারো</span> অত্থীতি সব্বত্থ কচ্চি-সদ্দং যোজেত্বা অত্থো ৰেদিতব্বো। বলপ্পত্তা পীতি <span class="bld">পীতি</span>যেৰ। তরুণপীতি <span class="bld">পামোজ্জং।</span> সম্মোদনং জনেতি করোতীতি সম্মোদনিকং তদেৰ <span class="bld">সম্মোদনীযং।</span> সম্মোদিতব্বতো <span class="bld">সম্মোদনীয</span>ন্তি ইদং পন অত্থং দস্সেতুং ৰুত্তং <span class="bld">‘‘সম্মোদিতুং যুত্তভাৰতো’’</span>তি। সরিতব্বভাৰতো অনুস্সরিতব্বভাৰতো ‘‘সরণীয’’ন্তি ৰত্তব্বে <span class="bld">‘‘সারণীয’’</span>ন্তি দীঘং কত্বা ৰুত্তং। <span class="bld">‘‘সুয্যমানসুখতো’’</span>তি আপাথমধুরতমাহ, <span class="bld">‘‘অনুস্সরিযমানসুখতো’’</span>তি ৰিমদ্দরমণীযতং। <span class="bld">‘‘ব্যঞ্জনপরিসুদ্ধতাযা’’</span>তি সভাৰনিরুত্তিভাৰেন <a name="P1.0387"></a> তস্সা কথায ৰচনচাতুরিযমাহ, <span class="bld">‘‘অত্থপরিসুদ্ধতাযা’’</span>তি অত্থস্স নিরুপক্কিলেসতং। <span class="bld">অনেকেহি পরিযাযেহী</span>তি অনেকেহি কারণেহি।</p>
<p class="bodytext"><span class="bld">অপসাদেস্সামী</span>তি <a name="M1.0297"></a> মঙ্কুং করিস্সামি। <span class="bld">কণ্ঠে ওলম্বেত্বা</span>তি উভোসু খন্ধেসু সাটকং আসজ্জেত্বা কণ্ঠে ওলম্বিত্বা। <span class="bld">দুস্সকণ্ণং গহেত্বা</span>তি নিৰত্থসাটকস্স দসাকোটিং একেন হত্থেন গহেত্বা। <span class="bld">চঙ্কমং অভিরুহিত্বা</span>তি চঙ্কমিতুং আরভিত্বা। <span class="bld">ধাতুসমতা</span>তি রসাদিধাতূনং সমাৰত্থতা, অরোগতাতি অত্থো। <span class="bld">অনাচারভাৰসারণীয</span>ন্তি অনাচারভাৰেন সরণীযং। ‘‘অনাচারো ৰতায’’ন্তি সরিতব্বকং।</p>
<p class="bodytext"><a name="para262"></a><span class="paranum">২৬২</span>. <span class="bld">‘‘ভৰগ্গং গহেতুকামো ৰিযা’’</span>তিআদি অসক্কুণেয্যত্তা দুক্করং কিচ্চং আরভতীতি দস্সেতুং ৰুত্তং। অসক্কুণেয্যঞ্হেতং সদেৰকেনাপি লোকেন, যদিদং ভগৰতো অপসাদনং, তেনাহ <span class="bld">‘‘অট্ঠানে ৰাযমতী’’</span>তি। অযং বালো ‘‘মযি কিঞ্চি অকথেন্তে মযা সদ্ধিং কথেতুম্পি ন ৰিসহতী’’তি মানমেৰ পগ্গণ্হিস্সতি, কথেন্তে পন কথাপসঙ্গেনস্স জাতিগোত্তে ৰিভাৰিতে মাননিগ্গহো ভৰিস্সতীতি ভগৰা ‘‘এৰং নু তে’’তিআদিমাহ। তেন ৰুত্তং ‘‘অথ খো ভগৰা’’তিআদি। আচারসমাচারসিক্খাপনেন আচরিযা, তেসং পন আচরিযানং পকট্ঠা আচরিযাতি পাচরিযা যথা পপিতামহোতি, তেনাহ <span class="bld">‘‘আচরিযেহি চ তেসং পাচরিযেহি চা’’</span>তি।</p>
<p class="subhead">পঠমইব্ভৰাদৰণ্ণনা</p>
<p class="bodytext"><a name="para263"></a><span class="paranum">২৬৩</span>. <span class="bld">তীসু ইরিযাপথেসূ</span>তি ঠানগমননিসজ্জাসু। <span class="bld">কথাপল়াস</span>ন্তি <a name="P1.0388"></a> কথাৰসেন যুগগ্গাহং। সযানেন <a name="V1.0263"></a> আচরিযেন সদ্ধিং সযানস্স কথা নাম আচারো ন হোতি, তং ইতরেহি সদিসং কত্বা কথনং ইধ কথাপল়াসো।</p>
<p class="bodytext">তস্স পন যং অনাচারভাৰৰিভাৰনং সত্থারা অম্বট্ঠেন সদ্ধিং কথেন্তেন কতং, তং সঙ্গীতিঅনারুল়্হং পরম্পরাভতন্তি উপরি পাল়িযা সম্বন্ধভাৰেন দস্সেন্তো <span class="bld">‘‘ততো কিরা’’</span>তিআদিমাহ। <span class="bld">মুণ্ডকা সমণকা</span>তি চ গরহাযং <span class="bld">ক</span>-সদ্দো, তেনাহ <span class="bld">‘‘হীল়েন্তো’’</span>তি। ইভস্স পযোগো ইভো উত্তরপদলোপেন, তং ইভং অরহন্তীতি <span class="bld">ইব্ভা।</span> কিং ৰুত্তং হোতি? যথা ইভো হত্থিৰাহনভূতো পরস্স ৰসেন ৰত্ততি, ন অত্তনো, এৰং এতেপি ব্রাহ্মণানং সুস্সুসকা সুদ্দা পরস্স ৰসেন <a name="M1.0298"></a> ৰত্তন্তি, ন অত্তনো, তস্মা ইভসদিসপযোগতায ইব্ভাতি। তে পন কুটুম্বিকতায ঘরৰাসিনো ঘরস্সামিকা হোন্তীতি আহ <span class="bld">‘‘গহপতিকা’’</span>তি। <span class="bld">কণ্হা</span>তি কণ্হজাতিকা। দিজা এৰ হি সুদ্ধজাতিকা, ন ইতরেতি তস্স অধিপ্পাযো, তেনাহ <span class="bld">‘‘কাল়কা’’</span>তি। <span class="bld">মুখতো নিক্খন্তা</span>তি ব্রাহ্মণানং পুব্বপুরিসা ব্রহ্মুনো মুখতো নিক্খন্তা, অযং তেসং পঠমুপ্পত্তীতি অধিপ্পাযো। সেসপদেসুপি এসেৰ নযো। <span class="bld">‘‘সমণা পিট্ঠিপাদতো’’</span>তি ইদং পনস্স ‘‘মুখতো নিক্খন্তা’’তিআদিৰচনতোপি অতিৰিয অসমৰেক্খিতৰচনং চতুৰণ্ণপরিযাপন্নস্সেৰ সমণভাৰসম্ভৰতো। <span class="bld">অনিযমেত্বা</span>তি অৰিসেসেত্বা, অনুদ্দেসিকভাৰেনাতি অত্থো।</p>
<p class="bodytext"><span class="bld">মানুস্সযৰসেন কথেতী</span>তি মানুস্সযং অৰস্সায অত্তানং উক্কংসেন্তো, পরে চ ৰম্ভেন্তো ‘‘মুণ্ডকা’’তি আদিং কথেতি। <span class="bld">জানাপেমী</span>তি জাতিগোত্তস্স পমাণং <a name="P1.0389"></a> যাথাৰতো ৰিভাৰনেন পমাণং জানাপেমীতি। <span class="bld">অত্থো এতস্স অত্থীতি অত্থিকং</span> দণ্ডিকঞাযেন।</p>
<p class="bodytext"><span class="bld">‘‘যাযেৰ খো পনত্থাযা’’</span>তি ইত্থিলিঙ্গৰসেন ৰুত্তন্তি ৰদন্তি, তং পরতো ‘‘পুরিসলিঙ্গৰসেনেৰা’’তি ৰক্খমানত্তা যুত্তং। <span class="bld">যায অত্থাযা</span>তি ৰা পুল্লিঙ্গৰসেনেৰ তদত্থে সম্পদানৰচনং, যস্স অত্থস্স অত্থাযাতি অত্থো। <span class="bld">অস্সা</span>তি অম্বট্ঠস্স দস্সেত্বাতি সম্বন্ধো। <span class="bld">অঞ্ঞেস</span>ন্তি অঞ্ঞেসং সাধুরূপানং। <span class="bld">সন্তিকং আগতান</span>ন্তি গুরুট্ঠানিযানং সন্তিকং উপগতানং। <span class="bld">ৰত্ত</span>ন্তি তেহি চরিতব্বআচারং। <span class="bld">অসিক্খিতো</span>তি আচারং অসিক্খিতো। ততো এৰ <span class="bld">অপ্পস্সুতো।</span> বাহুসচ্চঞ্হি নাম যাৰদেৰ উপসমত্থং ইচ্ছিতব্বং, তদভাৰতো অম্বট্ঠো অপ্পস্সুতো অসিক্খিতো ‘‘অৰুসিতো’’তি ৰিঞ্ঞাযতি, তেনাহ <span class="bld">‘‘এতস্স হী’’</span>তিআদি।</p>
<p class="bodytext"><a name="para264"></a><span class="paranum">২৬৪</span>. কোধৰসচিত্ততায <span class="bld">অসকমনো। মাননিম্মদনত্থ</span>ন্তি মানস্স নিম্মদনত্থং। <span class="bld">উগ্গিলেত্বা</span>তি <a name="V1.0264"></a> সিনেহপানেন কিলিন্নং উব্বমনং কত্বা। <span class="bld">গোত্তেন গোত্ত</span>ন্তি তেন ৰুত্তেন পুরাতনগোত্তেন ইদানি তং তং অনৰজ্জসঞ্ঞিতং গোত্তং সাৰজ্জতো উট্ঠাপেত্বা উদ্ধরিত্বা। সেসপদেসুপি এসেৰ নযো। তত্থ <span class="bld">গোত্তং</span> আদিপুরিসৰসেন, <span class="bld">কুলাপদোসো,</span> তদন্বযে উপ্পন্নঅভিঞ্ঞাতপুরিসৰসেন ৰেদিতব্বো যথা ‘‘আদিচ্চো, মঘদেৰো’’তি। গোত্তমূলস্স গারয্হতায অমানৰত্থুভাৰপৰেদনতো <span class="bld">‘‘মানদ্ধজং মূলে ছেত্বা’’</span>তি ৰুত্তং। <span class="bld">ঘট্টেন্তো</span>তি <a name="P1.0390"></a> ওমসন্তো।</p>
<p class="bodytext">যস্মিং <a name="M1.0299"></a> মানুস্সযকোধুস্সযা অঞ্ঞমঞ্ঞূপত্থদ্ধা, সো ‘‘চণ্ডো’’তি ৰুচ্চতীতি আহ <span class="bld">‘‘চণ্ডাতি মাননিস্সিতকোধযুত্তা’’</span>তি। <span class="bld">খরা</span>তি চিত্তেন, ৰাচায চ কক্খল়া। <span class="bld">লহুকা</span>তি তরুণা। <span class="bld">ভস্সা</span>তি ‘‘সাহসিকা’’তি কেচি ৰদন্তি, ‘‘সারম্ভকা’’তি অপরে। <span class="bld">সমানা</span>তি হোন্তা, ভৰমানাতি অত্থোতি আহ <span class="bld">‘‘সন্তাতি পুরিমপদস্সেৰ ৰেৰচন’’</span>ন্তি। <span class="bld">ন সক্করোন্তী</span>তি সক্কারং ন করোন্তি। <span class="bld">অপচিতিকম্ম</span>ন্তি পণিপাতকম্ম <span class="bld">নানুলোম</span>ন্তি অত্তনো জাতিযা ন অনুচ্ছৰিকন্তি অত্থো।</p>
<p class="subhead">দুতিযইব্ভৰাদৰণ্ণনা</p>
<p class="bodytext"><a name="para265"></a><span class="paranum">২৬৫</span>. কামং সক্যরাজকুলে যো সব্বেসং বুদ্ধতরো সমত্থো চ, সো এৰ অভিসেকং লভতি, একচ্চো পন অভিসিত্তো সমানো ‘‘ইদং রজ্জং নাম বহুকিচ্চং বহুব্যাপার’’ন্তি ততো নিব্বিজ্জ রজ্জং ৰযসা অনন্তরস্স নিয্যাতেতি, কদাচি সোপি অঞ্ঞস্সাতি তাদিসে সন্ধাযাহ <span class="bld">‘‘সক্যাতি অভিসিত্তরাজানো’’</span>তি। <span class="bld">কুলৰংসং জানন্তী</span>তি কণ্হাযনতো পট্ঠায পরম্পরাগতং অনুস্সৰৰসেন জানন্তি। কুলাভিমানিনো হি যেভুয্যেন পরেসং উচ্চাৰচং কুলং তথা তথা উদাহরন্তি, অত্তনো চ কুলৰংসং জানন্তি, এৰং অম্বট্ঠোপি। তথা হি সো পরতো ভগৰতা পুচ্ছিতো ৰজিরপাণিভযেন যাথাৰতো কথেসি।</p>
<p class="subhead">ততিযইব্ভৰাদৰণ্ণনা</p>
<p class="bodytext"><a name="para266"></a><span class="paranum">২৬৬</span>. <span class="bld">খেত্তলেড্ডূন</span>ন্তি খেত্তে কসনৰসেন নঙ্গলেন উট্ঠাপিতলেড্ডূনং। ‘‘লটুকিকা’’ ইচ্চেৰ পঞ্ঞাতা <span class="bld">খুদ্দকসকুণিকা লটুকিকোপমৰণ্ণনাযং</span> ‘‘চাতকসকুণিকা’’তি (ম॰ নি॰ অট্ঠ॰ ৩.১৫০) ৰুত্তা। <span class="bld">কোধৰসেন লগ্গিতু</span>ন্তি উপনয্হিতুং, আঘাতং বন্ধিতুন্তি <a name="P1.0391"></a> অত্থো। <span class="bld">‘‘অম্হে হংসকোঞ্চমোরসমে করোতী’’</span>তি ইমিনা ‘‘ন তং কোচি হংসো ৰা’’তিআদিৰচনং সঙ্গীতিং অনারুল়্হং তদা ভগৰতা ৰুত্তমেৰাতি দস্সেতি। ‘‘এৰং নু তে’’তিআদিৰচনং, ‘‘অৰুসিতৰাযেৰা’’তিআদিৰচনঞ্চ <a name="V1.0265"></a> মানৰসেন সমণেন গোতমেন ৰুত্তন্তি মঞ্ঞতীতি অধিপ্পাযেনাহ <span class="bld">‘‘নিম্মানো দানি জাতোতি মঞ্ঞমানো’’</span>তি।</p>
<p class="subhead">দাসিপুত্তৰাদৰণ্ণনা</p>
<p class="bodytext"><a name="para267"></a><span class="paranum">২৬৭</span>. <span class="bld">নিম্মাদেতী</span>তি <a name="M1.0300"></a> অ-কারস্স আ-কারং কত্বা নিদ্দেসোতি আহ <span class="bld">‘‘নিম্মদেতী’’</span>তি। কামং গোত্তং নামেতং পিতিতো লদ্ধব্বং, ন মাতিতো ন হি ব্রাহ্মণানং সগোত্তায আৰাহৰিৰাহো ইচ্ছিতো, গোত্তনামং পন যস্মা জাতিসিদ্ধং, ন কিত্তিমং, জাতি চ উভযসম্বন্ধিনী, তস্মা <span class="bld">‘‘মাতাপেত্তিকন্তি মাতাপিতূনং সন্তক’’</span>ন্তি ৰুত্তং। <span class="bld">নামগোত্ত</span>ন্তি গোত্তনামং, ন কিত্তিমনামং, ন গুণনামং ৰা। তত্থ ‘‘কণ্হাযনো’’তি নিরুল়্হা যা নামপণ্ণত্তি, তং সন্ধাযাহ <span class="bld">‘‘পণ্ণত্তিৰসেন নাম</span>ন্তি। তং পন কণ্হইসিতো পট্ঠায তস্মিং কুলপরম্পরাৰসেন আগতং, ন এতস্মিংযেৰ নিরুল়্হং, তেন ৰুত্তং <span class="bld">‘‘পৰেণীৰসেন গোত্ত’’</span>ন্তি। <span class="bld">গোত্ত</span>-পদস্স পন অত্থো হেট্ঠা ৰুত্তোযেৰ। <span class="bld">অনুস্সরতো</span>তি এত্থ ন কেৰলং অনুস্সরণং অধিপ্পেতং, অথ খো কুলসুদ্ধিৰীমংসনৰসেনাতি আহ <span class="bld">‘‘কুলকোটিং সোধেন্তস্সা’’</span>তি। <span class="bld">অয্যপুত্তা</span>তি অয্যিকপুত্তাতি আহ <span class="bld">‘‘সামিনো পুত্তা’’</span>তি। দিসা ওক্কাকরঞ্ঞো অন্তোজাতা দাসীতি আহ <span class="bld">‘‘ঘরদাসিযা পুত্তো’’</span>তি। এত্থ চ যস্মা অম্বট্ঠো জাতিং নিস্সায মানত্থদ্ধো, ন চস্স যাথাৰতো জাতিযা অৰিভাৰিতায মাননিগ্গহো হোতি, মাননিগ্গহে চ কতে অপরভাগে রতনত্তযে পসীদিস্সতি <a name="P1.0392"></a>, ন ‘‘দাসী’’তি ৰাচা ফরুসৰাচা নাম হোতি চিত্তস্স সণ্হভাৰতো। <span class="bld">অভযসুত্ত</span>ঞ্চেত্থ (ম॰ নি॰ ২.৮৩; অ॰ নি॰ ৪.১৮৪) নিদস্সনং। কেচি চ সত্তা অগ্গিনা ৰিয লোহাদযো কক্খল়ায ৰাচায মুদুভাৰং গচ্ছন্তি, তস্মা ভগৰা অম্বট্ঠং নিব্বিসেৰনং কাতুকামো ‘‘অয্যপুত্তা সক্যা ভৰন্তি, দাসিপুত্তো ত্বমসি সক্যান’’ন্তি অৰোচ।</p>
<p class="bodytext"><span class="bld">ঠপেন্তী</span>তি পঞ্ঞপেন্তি, তেনাহ <span class="bld">‘‘ওক্কাকো’’</span>তিআদি। <span class="bld">পভা নিচ্ছরতি</span> দন্তানং অতিৰিয পভস্সরভাৰতো।</p>
<p class="bodytext"><span class="bld">পঠমকপ্পিকান</span>ন্তি পঠমকপ্পস্স আদিকালে নিব্বত্তানং। <span class="bld">কির</span>-সদ্দো অনুস্সৰত্থে, তেন যো ৰুচ্চমানায রাজপরম্পরায কেসঞ্চি মতিভেদো, তং উল্লিঙ্গেতি। <span class="bld">মহাসম্মতস্সাতি</span> ‘‘অযং নো রাজা’’তি মহাজনেন সম্মন্নিত্বা ঠপিতত্তা ‘‘মহাসম্মতো’’তি এৰং সম্মতস্স। যং সন্ধায ৰদন্তি –</p>
<p class="gatha1">‘‘আদিচ্চকুলসম্ভূতো <a name="V1.0266"></a> <a name="M1.0301"></a>, সুৰিসুদ্ধগুণাকরো।</p>
<p class="gathalast">মহানুভাৰো রাজাসি, মহাসম্মতনামকো॥</p>
<p class="gatha1">যো চক্খুভূতো লোকস্স, গুণরংসিসমুজ্জলো।</p>
<p class="gathalast">তমোনুদো ৰিরোচিত্থ, দুতিযো ৰিয ভাণুমা॥</p>
<p class="gatha1">ঠপিতা যেন মরিযাদা, লোকে লোকহিতেসিনা।</p>
<p class="gathalast">ৰৰত্থিতা সক্কুণন্তি, ন ৰিলঙ্ঘযিতুং জনা॥</p>
<p class="gatha1">যসস্সিনং তেজস্সিনং, লোকসীমানুরক্খকং।</p>
<p class="gathalast">আদিভূতং মহাৰীরং, কথযন্তি ‘মনূ’তি য’’ন্তি॥</p>
<p class="bodytext">তস্স চ পুত্তপপুত্তপরম্পরং সন্ধায –</p>
<p class="gatha1">‘‘তস্স পুত্তো মহাতেজো, রোজো নাম মহীপতি।</p>
<p class="gathalast">তস্স পুত্তো ৰররোজো, পৰরো রাজমণ্ডলে॥</p>
<p class="gatha1">তস্সাসি <a name="P1.0393"></a> কল্যাণগুণো, কল্যাণো নাম অত্রজো।</p>
<p class="gathalast">রাজা তস্সাসি তনযো, ৰরকল্যাণনামকো॥</p>
<p class="gatha1">তস্স পুত্তো মহাৰীরো, মন্ধাতা কামভোগিনং।</p>
<p class="gathalast">অগ্গভূতো মহিন্দেন, অড্ঢরজ্জেন পূজিতো॥</p>
<p class="gatha1">তস্স সূনু মহাতেজো, ৰরমন্ধাতুনামকো।</p>
<p class="gathalast">‘উপোসথো’তি নামেন, তস্স পুত্তো মহাযসো॥</p>
<p class="gatha1">ৰরো নাম মহাতেজো, তস্স পুত্তো মহাৰরো।</p>
<p class="gathalast">তস্সাসি উপৰরোতি, পুত্তো রাজা মহাবলো॥</p>
<p class="gatha1">তস্স <a name="V1.0267"></a> পুত্তো মঘদেৰো, দেৰতুল্যো মহীপতি।</p>
<p class="gathalast">চতুরাসীতিসহস্সানি, তস্স পুত্তপরম্পরা॥</p>
<p class="gatha1">তেসং পচ্ছিমকো রাজা, ‘ওক্কাকো’ ইতি ৰিস্সুতো।</p>
<p class="gathalast">মহাযসো মহাতেজো, অখুদ্দো রাজমণ্ডলে’’তি॥</p>
<p class="unindented">আদি <span class="bld">তেসং পচ্ছতো</span>তি তেসং মঘদেৰ পরম্পরভূতানং কল়ারজনকপরিযোসানানং অনেকসতসহস্সানং রাজূনং অপরভাগে ওক্কাকো নাম <a name="M1.0302"></a> রাজা অহোসি, তস্স পরম্পরাভূতানং অনেকসতসহস্সানং রাজূনং অপরভাগে অপরো ওক্কাকো নাম রাজা অহোসি, তস্স পরম্পরভূতানং অনেকসতসহস্সানং রাজূনং অপরভাগে পুনাপরো ওক্কাকো নাম রাজা অহোসি, তং সন্ধাযাহ <span class="bld">‘‘তযো ওক্কাকৰংসা অহেসুং। তেসু ততিযওক্কাকস্সা’’</span>তিআদি।</p>
<p class="bodytext"><span class="bld">সহসা ৰরং অদাসি</span>ন্তি পুত্তদস্সনেন সোমনস্সপ্পত্তো সহসা অৰীমংসিত্বা তুট্ঠিযা ৰসেন ৰরং অদাসিং, ‘‘যং ইচ্ছসি, তং গণ্হা’’তি। <span class="bld">রজ্জং পরিণামেতুং ইচ্ছতী</span>তি সা জন্তুকুমারস্স মাতা মম তং ৰরদানং অন্তরং কত্বা ইমং রজ্জং পরিণামেতুং ইচ্ছতীতি।</p>
<p class="bodytext"><span class="bld">নপ্পসহেয্যা</span>তি <a name="P1.0394"></a> ন পরিযত্তো ভৰেয্য।</p>
<p class="bodytext"><span class="bld">নিক্খম্মা</span>তি ঘরাৰাসতো, কামেহি চ নিক্খমিত্বা। <span class="bld">হেট্ঠা চা</span>তি <span class="bld">চ</span>-সদ্দেন ‘‘অসীতিহত্থে’’তি ইদং অনুকড্ঢতি। <span class="bld">তেহী</span>তি মিগসূকরেহি, মণ্ডূকমূসিকেহি চ। <span class="bld">তে</span>তি সীহব্যগ্ঘাদযো, সপ্পবিল়ারা চ।</p>
<p class="bodytext"><span class="bld">অৰসেসাহি</span> অত্তনো অত্তনো কনিট্ঠাহি।</p>
<p class="bodytext"><span class="bld">ৰড্ঢমানান</span>ন্তি অনাদরে সামিৰচনং। <span class="bld">কুট্ঠরোগো</span> নাম সাসমসূরীরোগা ৰিয যেভুয্যেন সঙ্কমনসভাৰোতি ৰুত্তং <span class="bld">‘‘অযং রোগো সঙ্কমতীতি চিন্তেত্বা’’</span>তি।</p>
<p class="bodytext"><span class="bld">মিগসূকরাদীন</span>ন্তি <span class="bld">আদি</span>-সদ্দেন ৰনচরসোণাদিকে সঙ্গণ্হাতি।</p>
<p class="bodytext">তস্মিং নিসিন্নেতি সম্বন্ধো। খত্তিযমাযারোচনেন <span class="bld">অত্তনো খত্তিযভাৰং জানাপেত্বা।</span></p>
<p class="bodytext"><span class="bld">নগরং</span> <a name="V1.0268"></a> <span class="bld">মাপেহী</span>তি সাহারং নগরং মাপেহীতি অধিপ্পাযো।</p>
<p class="bodytext"><span class="bld">কেসগ্গহণ</span>ন্তি কেসৰেণিবন্ধনং। <span class="bld">দুস্সগ্গহণ</span>ন্তি ৰত্থস্স নিৰাসনাকারো।</p>
<p class="bodytext"><a name="para268"></a><span class="paranum">২৬৮</span>. <span class="bld">অত্তনো উপারম্ভমোচনত্থাযা</span>তি আচরিযেন অম্বট্ঠেন চ অত্তনো অত্তনো উপরি পাপেতব্বউপৰাদস্স অপনযনত্থং। <span class="bld">অস্মিং ৰচনে</span>তি ‘‘চত্তারোমে ভো গোতম ৰণ্ণা’’তিআদিনা অত্তনা ৰুত্তে, ভোতা চ গোতমেন ৰুত্তে ‘‘জাতিৰাদে’’তি ইমস্মিং যথাধিকতে ৰচনে। তত্থ পন যস্মা ৰেদে ৰুত্তৰিধিনাৰ তেন পটিমন্তেতব্বং হোতি <a name="M1.0303"></a>, তস্মা ৰুত্তং <span class="bld">‘‘ৰেদত্তযৰচনে’’</span>তি, <span class="bld">‘‘এতস্মিং ৰা দাসিপুত্তৰচনে’’</span>তি চ।</p>
<p class="bodytext"><a name="para270"></a><span class="paranum">২৭০</span>. <span class="bld">ধম্মো</span> নাম কারণং ‘‘ধম্মপটিসম্ভিদা’’তিআদীসু (ৰিভ॰ ৭১৮) ৰিয, সহ ধম্মেনাতি সহধম্মো, সহধম্মো <a name="P1.0395"></a> এৰ <span class="bld">সহধম্মিকো</span>তি আহ <span class="bld">‘‘সহেতুকো’’</span>তি।</p>
<p class="bodytext"><a name="para271"></a><span class="paranum">২৭১</span>. <span class="bld">তস্মা</span> তদা পটিঞ্ঞাতত্তা। <span class="bld">তাসেত্বা পঞ্হং ৰিস্সজ্জাপেস্সামীতি আগতো</span> যথা তং সচ্চকসমাগমে। ‘‘ভগৰা চেৰ পস্সতি অম্বট্ঠো চা’’তি এত্থ ইতরেসং অদস্সনে কারণং দস্সেতুং <span class="bld">‘‘যদি হী’’</span>তিআদি ৰুত্তং। <span class="bld">আৰাহেত্বা</span>তি মন্তবলেন আনেত্বা। <span class="bld">তস্সা</span>তি অম্বট্ঠস্স। <span class="bld">ৰাদসঙ্ঘট্টে</span>তি ৰাচাসঙ্ঘট্টে।</p>
<p class="bodytext"><a name="para272"></a><span class="paranum">২৭২</span>. <span class="bld">তাণন্তি গৰেসমানো</span>তি, ‘‘অযমেৰ সমণো গোতমো ইতো ভযতো মম তাযকো’’তি ভগৰন্তংযেৰ ‘‘তাণ’’ন্তি পরিযেসন্তো উপগচ্ছন্তো। সেসপদদ্বযেপি এসেৰ নযো। <span class="bld">তাযতী</span>তি যথাউপট্ঠিতভযতো পালেতি, তেনাহ <span class="bld">‘‘রক্খতী’’</span>তি, এতেন তাণ-সদ্দস্স কত্তুসাধনতমাহ। যথুপট্ঠিতেন ভযেন উপদ্দুতো নিলীযতি এত্থাতি <span class="bld">লেণং,</span> উপলযনং, এতেন লেণ-সদ্দস্স অধিকরণসাধনতমাহ। <span class="bld">‘‘সরতী’’</span>তি এতেন সরণ-সদ্দস্স কত্তুসাধনতমাহ।</p>
<p class="subhead">অম্বট্ঠৰংসকথাৰণ্ণনা</p>
<p class="bodytext"><a name="para274"></a><span class="paranum">২৭৪</span>. <span class="bld">গঙ্গায দক্খিণতো</span>তি গঙ্গায নদিযা দক্খিণদিসায। <span class="bld">আৰুধং ন পরিৰত্ততী</span>তি সরং ৰাসত্তিআদিং ৰা পরস্স উপরি খিপিতুকামস্স হত্থং ন পরিৰত্ততি, হত্থে পন অপরিৰত্তেন্তে কুতো আৰুধপরিৰত্তনন্তি আহ <span class="bld">‘‘আৰুধং ন পরিৰত্ততী’’</span>তি। সো কির ‘‘কথং নামাহং দিসায দাসিযা কুচ্ছিম্হি নিব্বত্তো’’তি তং হীনং জাতিং জিগুচ্ছন্তো ‘‘হন্দাহং যথা তথা <a name="V1.0269"></a> ইমং জাতিং সোধেস্সামী’’তি নিগ্গতো, তেনাহ <span class="bld">‘‘ইদানি মে মনোরথং পূরেস্সামী’’</span>তিআদি। ৰিজ্জাবলেন রাজানং তাসেত্বা তস্স ধীতুযা লদ্ধকালতো পট্ঠায ম্যাযং জাতিসোধিতা <a name="M1.0304"></a> ভৰিস্সতীতি তস্স অধিপ্পাযো। <span class="bld">অম্বট্ঠং নাম ৰিজ্জ</span>ন্তি সত্তানং সরীরে অব্ভঙ্গং ঠপেতীতি অম্বট্ঠাতি এৰং <a name="P1.0396"></a> লদ্ধনামং ৰিজ্জং, মন্তন্তি অত্থো। যতো অম্বট্ঠা এতস্মিং অত্থীতি অম্বট্ঠোতি কণ্হো ইসি পঞ্ঞাযিত্থ, তংবংসজাততায অযং মাণৰো ‘‘অম্বট্ঠো’’তি ৰোহরীযতি।</p>
<p class="bodytext">সেট্ঠমন্তে ৰেদমন্তেতি অধিপ্পাযো। মন্তানুভাৰেন রঞ্ঞো বাহুক্খম্ভমত্তং জাতং তেন পনস্স বাহুক্খম্ভেন রাজা, ‘‘কো জানাতি, কিং ভৰিস্সতী’’তি ভীতো উস্সঙ্কী উত্রাসো অহোসি, তেনাহ <span class="bld">‘‘ভযেন ৰেধমানো অট্ঠাসী’’</span>তি। <span class="bld">সোত্থি ভদ্দন্তেতি আদিৰচনং অৰোচুং।</span> ‘‘অযং মহানুভাৰো ইসী’’তি মঞ্ঞমানা।</p>
<p class="bodytext"><span class="bld">উন্দ্রিযিস্সতী</span>তি ৰিপ্পকিরিযিস্সতি, তেনাহ <span class="bld">‘‘ভিজ্জিস্সতী’’</span>তি। মন্তে পরিৰত্তিতেতি বাহুক্খম্ভকমন্তস্স পটিপ্পস্সম্ভকৰিজ্জাসঙ্খাতে মন্তে <span class="bld">‘‘সরো ওতরতূ’’</span>তি পরিৰত্তিতে। এৰরূপানঞ্হি মন্তানং একংসেনেৰ পটিপ্পস্সম্ভকৰিজ্জা হোন্তিযেৰ যথা তং কুসুমারকৰিজ্জানং। অত্তনো ধীতু অপৰাদমোচনত্থং তস্স ভুজিস্সকরণং। তস্সানুরূপে ইস্সরিযে ঠপনত্থং<span class="bld"> উল়ারে চ নং ঠানে ঠপেসি।</span></p>
<p class="subhead">খত্তিযসেট্ঠভাৰৰণ্ণনা</p>
<p class="bodytext"><a name="para275"></a><span class="paranum">২৭৫</span>. সমস্সাসনত্থমাহ করুণাযন্তো, ন কুলীনভাৰদস্সনত্থং, তেনাহ <span class="bld">‘‘অথ খো ভগৰা’’</span>তিআদি। <span class="bld">ব্রাহ্মণেসূ</span>তি ব্রাহ্মণানং সমীপে, ততো ব্রাহ্মণেহি লদ্ধব্বং আসনাদিং সন্ধায <span class="bld">‘‘ব্রাহ্মণানং অন্তরে’’</span>তি ৰুত্তং। কেৰলং <a name="P1.0397"></a> সদ্ধায কাতব্বং <span class="bld">সদ্ধং,</span> পরলোকগতে সন্ধায ন ততো কিঞ্চি অপত্থেন্তেন কাতব্বন্তি অত্থো, তেনাহ <span class="bld">‘‘মতকে উদ্দিস্স কতভত্তে’’</span>তি। <span class="bld">মঙ্গলাদিভত্তে</span>তি <span class="bld">আদি</span>-সদ্দেন উস্সৰদেৰতারাধনাদিং সঙ্গণ্হাতি। <span class="bld">যঞ্ঞভত্তে</span>তি পাপসঞ্ঞমাদিৰসেন কতভত্তে। <span class="bld">পাহুনকান</span>ন্তি অতিথীনং। <span class="bld">খত্তিযভাৰং অপ্পত্তো</span> উভতো সুজাততাভাৰতো, তেনাহ <span class="bld">‘‘অপরিসুদ্ধোতি অত্থো’’</span>তি।</p>
<p class="bodytext"><a name="para276"></a><span class="paranum">২৭৬</span>. <span class="bld">ইত্থিং করিত্বা</span>তি এত্থ করণং কিরিযাসামঞ্ঞৰিসযন্তি আহ <span class="bld">‘‘ইত্থিং পরিযেসিত্বা’’</span>তি। ব্রাহ্মণকঞ্ঞং ইত্থিং খত্তিযকুমারস্স ভরিযাভূতং <a name="M1.0305"></a> গহেত্বাপি খত্তিযাৰ সেট্ঠা, হীনা ব্রাহ্মণাতি যোজনা। <span class="bld">পুরিসেন ৰা পুরিসং করিত্বা</span>তি এত্থাপি এসেৰ নযো। <span class="bld">পকরণে</span>তি রাগাদিৰসেন <a name="V1.0270"></a> পদুট্ঠে পক্খলিতে কারণে, তেনাহ <span class="bld">‘‘দোসে’’</span>তি। ভস্সতি নিরত্থকভাৰেন খিপীযতীতি <span class="bld">ভস্সং,</span> ছারিকা।</p>
<p class="bodytext"><a name="para277"></a><span class="paranum">২৭৭</span>. <span class="bld">জনিতস্মি</span>ন্তি কম্মকিলেসেহি নিব্বত্তে। জনে এতস্মিন্তি ৰা <span class="bld">জনেতস্মিং,</span> মনুস্সেসূতি অত্থো, তেনাহ <span class="bld">‘‘গোত্তপটিসারিনো’’</span>তি। <span class="bld">সংসন্দিত্বা</span>তি ঘটেত্বা, অৰিরুদ্ধং কত্বাতি অত্থো।</p>
<p class="centered">পঠমভাণৰারৰণ্ণনা নিট্ঠিতা।</p>
<p class="subhead">ৰিজ্জাচরণকথাৰণ্ণনা</p>
<p class="bodytext"><a name="para278"></a><span class="paranum">২৭৮</span>. <span class="bld">ইদং ৰট্টতী</span>তি ইদং অজ্ঝেনাদি কত্তুং লব্ভতি। <span class="bld">জাতিৰাদৰিনিবদ্ধা</span>তি জাতিসন্নিস্সিতৰাদে ৰিনিবদ্ধা। ব্রাহ্মণস্সেৰ অজ্ঝেনজ্ঝাপনযজনযাজনাদযোতি <a name="P1.0398"></a> এৰং যে অত্তুক্কংসনপরৰম্ভনৰসেন পৰত্তা, ততো এৰ তে <span class="bld">মানৰাদপটিবদ্ধা</span> চ হোন্তি। যে পন <span class="bld">আৰাহৰিৰাহৰিনিবদ্ধা,</span> তে এৰ সম্বন্ধত্তযৰসেন ‘‘অরহসি ৰা মং ত্বং, ন ৰা মং ত্বং অরহসী’’তি এৰং পৰত্তনকা।</p>
<p class="bodytext"><span class="bld">যত্থা</span>তি যস্সং ৰিজ্জাচরণসম্পত্তিযং। <span class="bld">লগ্গিস্সামা</span>তি ওলগ্গা অন্তোগধা ভৰিস্সামাতি <span class="bld">চিন্তযিম্হ।</span> পরমত্থতো অৰিজ্জাচরণানিযেৰ ‘‘ৰিজ্জাচরণানী’’তি গহেত্বা ঠিতো পরমত্থতো ৰিজ্জাচরণেসু ৰিভজিযমানেসু সো ততো দূরতো অপনীতো নাম হোতীতি আহ <span class="bld">‘‘দূরমেৰ অৰক্খিপী’’</span>তি। <span class="bld">সমুদাগমতো পভুতী</span>তিআদিসমুট্ঠানতো পট্ঠায।</p>
<p class="bodytext"><a name="para279"></a><span class="paranum">২৭৯</span>.<span class="bld"> তিৰিধং সীল</span>ন্তি খুদ্দকাদিভেদং তিৰিধং সীলং। <span class="bld">সীলৰসেনেৰা</span>তি সীলপরিযাযেনেৰ। <span class="bld">কিঞ্চি কিঞ্চী</span>তি অহিংসনাদিযমনিযমলক্খণং কিঞ্চি কিঞ্চি <span class="bld">সীলং অত্থি। তত্থ তত্থেৰ লগ্গেয্যা</span>তি তস্মিং তস্মিংযেৰ ব্রাহ্মণসমযসিদ্ধে সীলমত্তে ‘‘চরণ’’ন্তি লগ্গেয্য। <span class="bld">অট্ঠপি সমাপত্তিযো চরণন্তি নিয্যাতিতা হোন্তি</span> রূপাৰচরচতুত্থজ্ঝাননিদ্দেসেনেৰ অরূপজ্ঝানানম্পি নিদ্দিট্ঠভাৰাপত্তিতো নিয্যাতিতা নিদস্সিতা।</p>
<p class="subhead">চতুঅপাযমুখকথাৰণ্ণনা</p>
<p class="bodytext"><a name="para280"></a><span class="paranum">২৮০</span>. <span class="bld">অসম্পাপুণন্তো</span>তি <a name="V1.0271"></a> <a name="M1.0306"></a> আরভিত্বা সম্পত্তুং অসক্কোন্তো। <span class="bld">অৰিসহমানো</span>তি আরভিতুমেৰ অসক্কোন্তো। <span class="bld">খারি</span>ন্তি পরিক্খারং। তং পন ৰিভজিত্বা দস্সেতুং <span class="bld">‘‘অরণী’’</span>তিআদি ৰুত্তং। তত্থ <span class="bld">অরণী</span>তি অগ্গিধমনকং অরণীদ্বযং। <span class="bld">সুজা</span>তি দব্বি। <span class="bld">আদি</span>-সদ্দেন তিদণ্ডতিঘটিকাদিং <a name="P1.0399"></a> সঙ্গণ্হাতি <span class="bld">খারিভরিত</span>ন্তি খারীহি পুণ্ণং। ননু উপসম্পন্নস্স ভিক্খুনো সাসনিকোপি যো কোচি অনুপসম্পন্নো অত্থতো পরিচারকোৰ, কিং অঙ্গং পন বাহিরকপব্বজিতেতি তত্থ ৰিসেসং দস্সেতুং <span class="bld">‘‘কামঞ্চা’’</span>তিআদি ৰুত্তং। <span class="bld">ৰুত্তনযেনা</span>তি ‘‘কপ্পিযকরণ…পে॰… ৰত্তকরণৰসেনা’’তি এৰং ৰুত্তেন নযেন। <span class="bld">পরিচারকো হোতি</span> উপসম্পন্নভাৰস্স ৰিসিট্ঠভাৰতো। ‘‘নৰকোটিসহস্সানী’’তিআদিনা (ৰিসুদ্ধি॰ ১.২০; পটি॰ ম॰ অট্ঠ॰ ৩৭) ৰুত্তপ্পভেদানং অনেকসহস্সানং সংৰরৰিনযানং সমাদিযিত্বা ৰত্তনেন উপরিভূতা অগ্গভূতা সম্পদাতি হি ‘‘উপসম্পদা’’তি ৰুচ্চতীতি। <span class="bld">গুণাধিকোপী</span>তি গুণেহি উক্কট্ঠোপি। <span class="bld">অযং পনা</span>তি ৰুত্তলক্খণো তাপসো।</p>
<p class="bodytext">তাপসা নাম কম্মৰাদিকিরিযাৰাদিনো, ন সাসনস্স পটাণীভূতা, যতো নেসং পব্বজিতুং আগতানং তিত্থিযপরিৰাসেন ৰিনাৰ পব্বজ্জা অনুঞ্ঞাতাতি কত্বা <span class="bld">‘‘কস্মা পনা’’</span>তি চোদনং সমুট্ঠপেতি চোদকো। আচরিযো <span class="bld">‘‘যস্মা’’</span>তিআদিনা চোদনং পরিহরতি। ‘‘ওসক্কিস্সতী’’তি সঙ্খেপতো ৰুত্তমত্থং ৰিৰরিতুং <span class="bld">‘‘ইমস্মিঞ্হী’’</span>তিআদি ৰুত্তং। <span class="bld">খুরধারূপম</span>ন্তি খুরধারানং মত্থকেনেৰ অক্কমিত্বা গমনূপমং। <span class="bld">অঞ্ঞে</span>তি অঞ্ঞে ভিক্খূ। <span class="bld">অগ্গিসাল</span>ন্তি অগ্গিহুত্তসালং। <span class="bld">নানাদারূহী</span>তি পলাসদণ্ডাদিনানাৰিধসমিধাদারূহি।</p>
<p class="bodytext"><span class="bld">ইদ</span>ন্তি ‘‘চতুদ্বারং আগারং কত্বা’’তিআদিনা ৰুত্তং। <span class="bld">অস্সা</span>তি অস্স চতুত্থস্স পুগ্গলস্স। <span class="bld">পটিপত্তিমুখ</span>ন্তি কোহঞ্ঞপটিপত্তিযা মুখমত্তং। সো হি নানাৰিধেন কোহঞ্ঞেন লোকং ৰিম্হাপেন্তো তত্থ অচ্ছতি, তেনাহ <span class="bld">‘‘ইমিনা হি মুখেন সো এৰং পটিপজ্জতী’’</span>তি।</p>
<p class="bodytext">খলাদীসু <a name="P1.0400"></a> মনুস্সানং সন্তিকে উপতিট্ঠিত্বা ৰীহিমুগ্গতিলমাসাদীনি ভিক্খাচরিযানিযামেন সঙ্কড্ঢিত্বা উঞ্ছনং উঞ্ছা, সা এৰ চরিযা ৰুত্তি এতেসন্তি <span class="bld">উঞ্ছাচরিযা।</span> অগ্গিপক্কেন জীৰন্তীতি অগ্গিপক্কিকা, ন অগ্গিপক্কিকা <span class="bld">অনগ্গিপক্কিকা</span> <a name="M1.0307"></a>। উঞ্ছাচরিযা হি খলেসু গন্ত্বা খলগ্গং নাম মনুস্সেহি দিয্যমানং ধঞ্ঞং গণ্হন্তি, তং ইমে ন গণ্হন্তীতি অনগ্গিপক্কিকা নাম জাতা। <span class="bld">অসামপাকা</span>তি অসযংপাচকা। অস্মমুট্ঠিনা মুট্ঠিপাসাণেন <a name="V1.0272"></a> ৰত্তন্তীতি <span class="bld">অস্মমুট্ঠিকা।</span> দন্তেন উপ্পাটিতং ৰক্কলং রুক্খত্তচো দন্তৰক্কলং, তেন ৰত্তন্তীতি <span class="bld">দন্তৰক্কলিকা।</span> পৰত্তং রুক্খাদিতো পাতিতং ফলং ভুঞ্জন্তীতি <span class="bld">পৰত্তফলভোজিনো।</span> জিণ্ণপক্কতায পণ্ডুভূতং পলাসং, তংসদিসঞ্চ পণ্ডুপলাসং, তেন ৰত্তন্তীতি <span class="bld">পণ্ডুপলাসিকা,</span> সযংপতিতপুপ্ফফলপত্তভোজিনো।</p>
<p class="bodytext">ইদানি তে অট্ঠৰিধেপি সরূপতো দস্সেতুং <span class="bld">‘‘তত্থা’’</span>তিআদি ৰুত্তং। <span class="bld">সঙ্কড্ঢিত্বা</span>তি ভিক্খাচরিযাৰসেন লদ্ধধঞ্ঞং একজ্ঝং কত্বা।</p>
<p class="bodytext"><span class="bld">পরিযেট্ঠি নাম দুক্খা</span>তি পরেসং গেহতো গেহং গন্ত্বা পরিযেট্ঠি নাম দীনৰুত্তিভাৰেন দুক্খা। পাসাণস্স পরিগ্গহো দুক্খো পব্বজিতস্সাতি ৰা দন্তেহেৰ উপ্পাটেত্বা খাদন্তি।</p>
<p class="bodytext"><span class="bld">ইমাহি চতূহিযেৰা</span>তি ‘‘খারিৰিধং আদাযা’’তিআদিনা ৰুত্তাহি চতূহি এৰ তাপসপব্বজ্জাহীতি।</p>
<p class="bodytext"><a name="para282"></a><span class="paranum">২৮২</span>. অপাযে ৰিনাসে নিযুত্তো <span class="bld">আপাযিকো।</span> তব্ভাৰং পরিপূরেতুং অসক্কোন্তো তেন অপরিপুণ্ণো <span class="bld">অপরিপূরমানো</span> <a name="P1.0401"></a>, করণে চেতং পচ্চত্তৰচনং, তেনাহ <span class="bld">‘‘আপাযিকেনাপি অপরিপূরমানেনা’’</span>তি।</p>
<p class="subhead">পুব্বকইসিভাৰানুযোগৰণ্ণনা</p>
<p class="bodytext"><a name="para283"></a><span class="paranum">২৮৩</span>. দীযতীতি দত্তি, দত্তিযেৰ <span class="bld">দত্তিক</span>ন্তি আহ <span class="bld">‘‘দিন্নক’’</span>ন্তি। যদি ব্রাহ্মণস্স সম্মুখীভাৰো রঞ্ঞো ন দাতব্বো, কস্মাস্স উপসঙ্কমনং ন পটিক্খিত্তন্তি আহ <span class="bld">‘‘যস্মা পনা’’</span>তিআদি। <span class="bld">খেত্তৰিজ্জাযা</span>তি নীতিসত্থে। <span class="bld">পযাত</span>ন্তি সদ্ধং, সস্সতিকং ৰা, তেনাহ <span class="bld">‘‘অভিহরিত্বা দিন্ন’’</span>ন্তি। কস্মা ভগৰা ‘‘রঞ্ঞো পসেনদিস্স কোসলস্স দত্তিকং ভুঞ্জতী’’তিআদিনা ব্রাহ্মণস্স মম্মৰচনং অৰোচাতি তত্থ কারণং দস্সেতুং <span class="bld">‘‘ইদং পন কারণ’’</span>ন্তিআদি ৰুত্তং।</p>
<p class="bodytext"><a name="para284"></a><span class="paranum">২৮৪</span>. <span class="bld">রথূপত্থরে</span>তি <a name="M1.0308"></a> রথস্স উপরি অত্থরিতপদেসে। <span class="bld">পাকটমন্তন</span>ন্তি পকাসভূতং মন্তনং। তঞ্হি সুদ্দাদীহি ঞাযতীতি ন রহস্সমন্তনং। <span class="bld">ভণতী</span>তি অপি নু ভণতি।</p>
<p class="bodytext"><a name="para285"></a><span class="paranum">২৮৫</span>. <span class="bld">পৰত্তারো</span>তি <a name="V1.0273"></a> পাৰচনভাৰেন ৰত্তারো, যস্মা তে তেসং মন্তানং পৰত্তকা, তস্মা আহ <span class="bld">‘‘পৰত্তযিতারো’’</span>তি। সুদ্দে বহি কত্বা রহো ভাসিতব্বট্ঠেন মন্তা এৰ, তংতংঅত্থপটিপত্তিহেতুতায পদন্তি <span class="bld">মন্তপদং,</span> অনুপনীতাসাধারণতায ৰা রহস্সভাৰেন ৰত্তব্বং হিতকিরিযায অধিগমুপাযং। <span class="bld">সজ্ঝাযিত</span>ন্তি গাযনৰসেন সজ্ঝাযিতং, তং পন উদত্তানুদত্তাদীনং সরানং সম্পাদনৰসেনেৰ ইচ্ছিতন্তি আহ <span class="bld">‘‘সরসম্পত্তিৰসেনা’’</span>তি। <span class="bld">অঞ্ঞেসং ৰুত্ত</span>ন্তি পাৰচনভাৰেন অঞ্ঞেসং ৰুত্তং। <span class="bld">সমুপব্যূল়্হ</span>ন্তি সঙ্গহেত্বা উপরূপরি সঞ্ঞূল়্হং। <span class="bld">রাসিকত</span>ন্তি ইরুৰেদযজুৰেদসামৰেদাদিৰসেন <a name="P1.0402"></a>, তত্থাপি পচ্চেকং মন্তব্রহ্মাদিৰসেন, অজ্ঝাযানুৰাকাদিৰসেন চ রাসিকতং।</p>
<p class="bodytext"><span class="bld">তেস</span>ন্তি মন্তানং কত্তূনং। <span class="bld">দিব্বেন চক্খুনা ওলোকেত্বা</span>তি দিব্বচক্খুপরিভণ্ডেন যথাকম্মূপগঞাণেন সত্তানং কম্মস্সকতাদিং পচ্চক্খতো দস্সনট্ঠেন দিব্বচক্খুসদিসেন পুব্বেনিৰাসঞাণেন অতীতকপ্পে ব্রাহ্মণানং মন্তজ্ঝেনৰিধিঞ্চ ওলোকেত্বা। <span class="bld">পাৰচনেন সহ সংসন্দিত্বা</span>তি কস্সপসম্মাসম্বুদ্ধস্স যং ৰচনং ৰট্টসন্নিস্সিতং, তেন সহ অৰিরুদ্ধং কত্বা। ন হি তেসং ৰিৰট্টসন্নিস্সিতো অত্থো পচ্চক্খো হোতি। <span class="bld">অপরাপরে পনা</span>তি অট্ঠকাদীহি অপরা পরে পচ্ছিমা ওক্কাকরাজকালাদীসু উপ্পন্না। <span class="bld">পক্খিপিত্বা</span>তি অট্ঠকাদীহি গন্থিতমন্তপদেসু কিলেসসন্নিস্সিতপদানং তত্থ তত্থ পদে পক্খিপনং কত্বা। <span class="bld">ৰিরুদ্ধে অকংসূ</span>তি ব্রাহ্মণধম্মিকসুত্তাদীসু আগতনযেন সংকিলেসিকত্থদীপনতো পচ্চনীকভূতে অকংসু। <span class="bld">ইধা</span>তি ‘‘ত্যাহং মন্তে অধীযামী’’তি এতস্মিং ঠানে। <span class="bld">পটিঞ্ঞং অগ্গহেত্বা</span>তি ‘‘তং কিং মঞ্ঞসী’’তি এৰং পটিঞ্ঞং অগ্গহেত্বাৰ।</p>
<p class="bodytext"><a name="para286"></a><span class="paranum">২৮৬</span>. <span class="bld">নিরামগন্ধা</span>তি কিলেসাসুচিৰসেন ৰিস্সগন্ধরহিতা। <span class="bld">অনিত্থিগন্ধা</span>তি ইত্থীনং গন্ধমত্তস্সপি অৰিসহনেন ইত্থিগন্ধরহিতা। এত্থ চ <span class="bld">‘‘নিরামগন্ধা’’</span>তি <a name="M1.0309"></a> এতেন তেসং পোরাণানং ব্রাহ্মণানং ৰিক্খম্ভিতকিলেসতং দস্সেতি, <span class="bld">‘‘অনিত্থিগন্ধা ব্রহ্মচারিনো’’</span>তি এতেন একৰিহারিতং, <span class="bld">‘‘রজোজল্লধরা’’</span>তি এতেন মণ্ডনৰিভূসনানুযোগাভাৰং, <span class="bld">‘‘অরঞ্ঞাযতনে পব্বতপাদেসু ৰসিংসূ’’</span>তি এতেন মনুস্সূপচারং <a name="P1.0403"></a> পহায ৰিৰিত্তৰাসং, <span class="bld">‘‘ৰনমূলফলাহারা ৰসিংসূ’’</span>তি এতেন সালিমংসোদনাদিপণীতাহারপটিক্খেপং, <span class="bld">‘‘যদা’’</span>তিআদিনা যানৰাহনপটিক্খেপং, <span class="bld">‘‘সব্বদিসাসূ’’</span>তিআদিনা রক্খাৰরণপটিক্খেপং, এৰঞ্চ ৰদন্তো মিচ্ছাপটিপদাপক্খিকং সাচরিযস্স অম্বট্ঠস্স ৰুত্তিং উপাদায সম্মাপটিপদাপক্খিকাপি তেসং ব্রাহ্মণানং ৰুত্তি অরিযৰিনযে সম্মাপটিপত্তিং উপাদায মিচ্ছাপটিপদাযেৰ। কুতস্স সল্লেখপটিপত্তিযুত্ততাতি। ‘‘এৰং সুতে’’তিআদিনা ভগৰা অম্বট্ঠং সন্তজ্জেন্তো নিগ্গণ্হাতীতি দস্সেতি।</p>
<p class="bodytext"><span class="bld">ৰেঠকেহী</span>তি <a name="V1.0274"></a> ৰেঠকপট্টকাহি। <span class="bld">সমন্তানগর</span>ন্তি নগরস্স সমন্ততো। <span class="bld">কতসুধাকম্মং</span> পাকারস্স অধোভাগে ঠানং ৰুচ্চতীতি অধিপ্পাযো।</p>
<p class="subhead">দ্বেলক্খণদস্সনৰণ্ণনা</p>
<p class="bodytext"><a name="para287"></a><span class="paranum">২৮৭</span>. <span class="bld">ন সক্কোতি</span>সঙ্কুচিতে ইরিযাপথে অনৰসেসতো তেসং দুব্বিভাৰনতো। <span class="bld">গৰেসী</span>তি ঞাণেন পরিযেসনমকাসি। <span class="bld">সমানযী</span>তি ঞাণেন সঙ্কলেন্তো সম্মা আনযি সমাহরি। <span class="bld">‘‘কঙ্খতী’’</span>তি পদস্স আকঙ্খতীতি অযমত্থোতি আহ <span class="bld">‘‘অহো ৰত পস্সেয্যন্তি পত্থনং উপ্পাদেতী’’</span>তি। <span class="bld">কিচ্ছতী</span>তি কিলমতি। <span class="bld">‘‘কঙ্খতী’’</span>তি পদস্স পুব্বে আসিসনত্থতং ৰত্বা ইদানিস্স সংসযত্থতমেৰ ৰিকপ্পন্তরৰসেন দস্সেন্তো <span class="bld">‘‘কঙ্খায ৰা দুব্বলা ৰিমতি ৰুত্তা’’</span>তি আহ। <span class="bld">তীহি ধম্মেহী</span>তি তিপ্পকারেহি সংসযধম্মেহি। <span class="bld">কালুসিযভাৰো</span>তি অপ্পসন্নতায হেতুভূতো আৰিলভাৰো।</p>
<p class="bodytext">যস্মা ভগৰতো কোসোহিতং সব্ববুদ্ধানং আৰেণিকং অঞ্ঞেহি অসাধারণং ৰত্থগুয্হং সুৰিসুদ্ধকঞ্চনমণ্ডলসন্নিকাসং, অত্তনো সণ্ঠানসন্নিৰেসসুন্দরতায <a name="P1.0404"></a> আজানেয্যগন্ধহত্থিনো ৰরঙ্গপরমচারুভাৰং, ৰিকসমানতপনিযারৰিন্দসমুজ্জলকেসরাৰত্তৰিলাসং, সঞ্ঝাপভানুরঞ্জিতজলৰনন্তরাভিলক্খিতসম্পুণ্ণচন্দমণ্ডলসোভঞ্চ অত্তনো সিরিযা অভিভুয্য ৰিরাজতি, যং বাহিরব্ভন্তরমলেহি অনুপক্কিলিট্ঠতায, চিরকালং সুপরিচিতব্রহ্মচরিযাধিকারতায, সুসণ্ঠিতসণ্ঠানসম্পত্তিযা চ <a name="M1.0310"></a>, কোপীনম্পি সন্তং অকোপীনমেৰ, তস্মা ৰুত্তং <span class="bld">‘‘ভগৰতো হী’’</span>তিআদি। <span class="bld">পহূতভাৰ</span>ন্তি পুথুলভাৰং। এত্থেৰ হি তস্স সংসযো, তনুমুদুসুকুমারতাদীসু পনস্স গুণেসু ৰিচারণা এৰ নাহোসি।</p>
<p class="bodytext"><a name="para288"></a><span class="paranum">২৮৮</span>. <span class="bld">হিরিকরণোকাস</span>ন্তি হিরিযিতব্বট্ঠানং। <span class="bld">ছায</span>ন্তি পটিবিম্বং। কথং কীদিসন্তি আহ <span class="bld">‘‘ইদ্ধিযা’’</span>তিআদি। <span class="bld">ছাযারূপকমত্ত</span>ন্তি ভগৰতো পটিবিম্বরূপং। তঞ্চ খো বুদ্ধসন্তানতো ৰিনিমুত্তত্তা রূপকমত্তং ভগৰতো সরীরৰণ্ণসণ্ঠানাৰযৰং ইদ্ধিমযং বিম্বকমত্তং। তং পন রূপকমত্তং দস্সেন্তো ভগৰা যথা অত্তনো বুদ্ধরূপং ন দিস্সতি, তথা কত্বা দস্সেতি। <span class="bld">নিন্নেত্বা</span>তি নীহরিত্বা। <span class="bld">কল্লোসী</span>তি পুচ্ছাৰিস্সজ্জনে কুসলো ছেকো অসি। <span class="bld">তথাকরণেনা</span>তি কথিনসূচিং ৰিয করণেন। <span class="bld">এত্থা</span>তি পহূতজিব্হায। <span class="bld">মুদুভাৰো পকাসিতো</span> অমুদুনো ঘনসুখুমভাৰাপাদনত্থং অসক্কুণেয্যত্তা <span class="bld">দীঘভাৰো, তনুভাৰো</span> চাতি দট্ঠব্বং।</p>
<p class="bodytext"><a name="para291"></a><span class="paranum">২৯১</span>. <span class="bld">‘‘অত্থচরকেনা’’</span>তি <a name="V1.0275"></a> ইমিনা ব্যতিরেকমুখেন অনত্থচরকতংযেৰ ৰিভাৰেতি। <span class="bld">ন অঞ্ঞত্রা</span>তি ন অঞ্ঞস্মিং সুগতিযন্তি অত্থো। <span class="bld">উপনেত্বা</span> <a name="P1.0405"></a> <span class="bld">উপনেত্বা</span>তি তং তং দোসং উপনেত্বা উপনেত্বা, তেনাহ <span class="bld">‘‘সুট্ঠুদাসাদিভাৰং আরোপেত্বা’’</span>তি। <span class="bld">পাতেসী</span>তি পৰট্টনৰসেন পাতেসি।</p>
<p class="subhead">পোক্খরসাতিবুদ্ধূপসঙ্কমনৰণ্ণনা</p>
<p class="bodytext"><a name="para293-6"></a><span class="paranum">২৯৩-৬</span>. <span class="bld">আগমা নূ</span>তি আগতো নু। <span class="bld">খো</span>তি নিপাতমত্তং। <span class="bld">ইধা</span>তি এত্থ, তুম্হাকং সন্তিকন্তি অত্থো। <span class="bld">অধিৰাসেতূ</span>তি সাদিযতু, তং পন সাদিযনং মনসা সম্পটিগ্গহো হোতীতি আহ <span class="bld">‘‘সম্পটিচ্ছতূ’’</span>তি।</p>
<p class="bodytext"><a name="para297"></a><span class="paranum">২৯৭</span>. <span class="bld">যাৰদত্থ</span>ন্তি যাৰ অত্থো, তাৰ ভোজনেন তদা কতন্তি অত্থো। <span class="bld">ওণিত্ত</span>ন্তি আমিসাপনযনেন সুচিকতং, তেনাহ <span class="bld">‘‘হত্থে চ পত্তঞ্চ ধোৰিত্বা’’</span>তি।</p>
<p class="bodytext"><a name="para298"></a><span class="paranum">২৯৮</span>. <span class="bld">অনুপুব্বিং কথ</span>ন্তি অনুপুব্বং কথেতব্বকথং, তেনাহ <span class="bld">‘‘অনুপটিপাটিকথ’’</span>ন্তি। কা পন সা? দানাদিকথাতি আহ <span class="bld">‘‘দানানন্তরং সীল’’</span>ন্তিআদি। তেন দানকথা তাৰ পচুরজনেসুপি পৰত্তিযা সব্বসাধারণত্তা, সুকরত্তা, সীলে পতিট্ঠানস্স উপাযভাৰতো চ আদিতো <a name="M1.0311"></a> কথেতব্বা। পরিচ্চাগসীলো হি পুগ্গলো পরিগ্গহিতৰত্থূসু নিস্সঙ্গভাৰতো সুখেনেৰ সীলানি সমাদিযতি, তত্থ চ সুপ্পতিট্ঠিতো হোতি। সীলেন দাযকপটিগ্গাহকসুদ্ধিতো পরানুগ্গহং ৰত্বা পরপীল়ানিৰত্তিৰচনতো, কিরিযধম্মং ৰত্বা অকিরিযধম্মৰচনতো, ভোগসম্পত্তিহেতুং ৰত্বা ভৰসম্পত্তিহেতুৰচনতো চ <span class="bld">দানকথানন্তরং সীলকথা</span> কথেতব্বা, তঞ্চে দানসীলং ৰট্টনিস্সিতং, অযং ভৰসম্পত্তি তস্স ফলন্তি দস্সনত্থং ইমেহি চ দানসীলমযেহি পণীতপণীততরাদিভেদভিন্নেহি পুঞ্ঞকিরিযৰত্থূহি এতা চাতুমহারাজিকাদীসু পণীতপণীততরাদিভেদভিন্না <a name="P1.0406"></a> অপরিমেয্যা দিব্বভোগসম্পত্তিযো লদ্ধব্বাতি দস্সনত্থং তদনন্তরং সগ্গকথা। স্বাযং সগ্গো রাগাদীহি উপক্কিলিট্ঠো, সব্বথানুপক্কিলিট্ঠো অরিযমগ্গোতি দস্সনত্থং <span class="bld">সগ্গানন্তরং মগ্গো</span> কথেতব্বো। মগ্গঞ্চ কথেন্তেন তদধিগমুপাযসন্দস্সনত্থং সগ্গপরিযাপন্নাপি, পগেৰ ইতরে সব্বেপি কামা নাম বহ্বাদীনৰা অনিচ্চা অদ্ধুৰা ৰিপরিণামধম্মাতি <span class="bld">কামানং আদীনৰো,</span> হীনা গম্মা পোথুজ্জনিকা অনরিযা অনত্থসঞ্হিতাতি তেসং <span class="bld">ওকারো</span> লামকভাৰো, সব্বেপি ভৰা কিলেসানং ৰত্থুভূতাতি <span class="bld">তত্থ সংকিলেসো,</span> সব্বসংকিলেসৰিপ্পমুত্তং নিব্বানন্তি <span class="bld">নেক্খম্মে আনিসংসো</span> চ কথেতব্বোতি অযমত্থো বোধিতোতি ৰেদিতব্বো। <span class="bld">মগ্গো</span>তি চেত্থ <span class="bld">ইতি</span>-সদ্দেন আদিঅত্থদীপনতো ‘‘কামানং আদীনৰো’’তি এৰমাদীনং সঙ্গহোতি <a name="V1.0276"></a> এৰমযং অত্থৰণ্ণনা কতাতি ৰেদিতব্বা। ‘‘তস্স উপ্পত্তিআকারদস্সনত্থ’’ন্তি কস্মা ৰুত্তং, ননু মগ্গঞাণং অসঙ্খতধম্মারম্মণং, ন সঙ্খতধম্মারম্মণন্তি চোদনং সন্ধাযাহ <span class="bld">‘‘তঞ্হী’’</span>তিআদি। তত্থ <span class="bld">পটিৰিজ্ঝন্ত</span>ন্তি অসম্মোহপটিৰেধৰসেন পটিৰিজ্ঝন্তং, তেনাহ <span class="bld">‘‘কিচ্চৰসেনা’’</span>তি।</p>
<p class="subhead">পোক্খরসাতিউপাসকত্তপটিৰেদনাকথাৰণ্ণনা</p>
<p class="bodytext"><a name="para299"></a><span class="paranum">২৯৯</span>. এত্থ চ <span class="bld">‘‘দিট্ঠধম্মো’’</span>তিআদি পাল়িযং দস্সনং নাম ঞাণদস্সনতো অঞ্ঞম্পি অত্থি, তন্নিৰত্তনত্থং ‘‘পত্তধম্মো’’তি ৰুত্তং। পত্তি চ ঞাণসম্পত্তিতো অঞ্ঞম্পি ৰিজ্জতীতি ততো ৰিসেসদস্সনত্থং ‘‘ৰিদিতধম্মো’’তি ৰুত্তং। সা পনেসা ৰিদিতধম্মতা একদেসতোপি হোতীতি নিপ্পদেসতো ৰিদিতভাৰং দস্সেতুং ‘‘পরিযোগাল়্হধম্মো’’তি <a name="P1.0407"></a> ৰুত্তং। তেনস্স সচ্চাভিসম্বোধংযেৰ দীপেতি। মগ্গঞাণঞ্হি একাভিসমযৰসেন পরিঞ্ঞাদিকিচ্চং সাধেন্তং নিপ্পদেসেন <a name="M1.0312"></a> চতুসচ্চধম্মং সমন্ততো ওগাল়্হং নাম হোতি, তেনাহ <span class="bld">‘‘দিট্ঠো অরিযসচ্চধম্মো এতেনাতি দিট্ঠধম্মো’’</span>তি। <span class="bld">তিণ্ণা ৰিচিকিচ্ছা</span>তি সপ্পটিভযকন্তারসদিসা সোল়সৰত্থুকা, অট্ঠৰত্থুকা চ তিণ্ণা ৰিতিণ্ণা ৰিচিকিচ্ছা। <span class="bld">ৰিগতা কথঙ্কথা</span>তি পৰত্তিআদীসু। ‘‘এৰং নু খো, ন নু খো’’তি এৰং পৰত্তিকা ৰিগতা সমুচ্ছিন্না কথঙ্কথা। <span class="bld">ৰেসারজ্জপ্পত্তো</span>তি সারজ্জকরানং পাপধম্মানং পহীনত্তা, তপ্পটিপক্খেসু চ সীলাদিগুণেসু সুপ্পতিট্ঠিতত্তা ৰেসারজ্জং ৰিসারদভাৰং ৰেয্যত্তিযং পত্তো অধিগতো। সাযং ৰেসারজ্জপ্পত্তি সুপ্পতিট্ঠিতভাৰোতি কত্বা আহ <span class="bld">‘‘সত্থুসাসনে’’</span>তি। অত্তনা পচ্চক্খতো দিট্ঠত্তা অধিগতত্তা ন পরং পচ্চেতি, ন তস্স পরো পচ্চেতব্বো অত্থীতি <span class="bld">অপরপ্পচ্চযো।</span> যং পনেত্থ ৰত্তব্বং অৰুত্তং, তং পরতো আগমিস্সতি। সেসং সুৰিঞ্ঞেয্যমেৰ।</p>
<p class="centered">অম্বট্ঠসুত্তৰণ্ণনায লীনত্থপ্পকাসনা।</p></div>
<p class="chapter">৪. সোণদণ্ডসুত্তৰণ্ণনা</p>
<div class="chaptxt">
<p class="bodytext"><a name="para300"></a><span class="paranum">৩০০</span>. সুন্দরভাৰেন <a name="V1.0277"></a> <a name="M1.0313"></a> <a name="P1.0408"></a> সাতিসযানি অঙ্গানি এতেসং অত্থীতি অঙ্গা, রাজকুমারাতি আহ <span class="bld">‘‘অঙ্গা নাম অঙ্গপাসাদিকতাযা’’</span>তিআদি। <span class="bld">ইধাপি অধিপ্পেতা,</span> ন অম্বট্ঠসুত্তে এৰ। <span class="bld">আগন্তুং ন দস্সন্তী</span>তি আগমনে আদীনৰং দস্সেত্বা পটিক্খিপনৰসেন আগন্তুং ন দস্সন্তি, নানুজানিস্সন্তীতি অধিপ্পাযো। নীলাসোককণিকারকোৰিল়ারকুন্দরাজরুক্খেহি সম্মিস্সতায তং চম্পকৰনং <span class="bld">‘‘নীলাদিপঞ্চৰণ্ণকুসুমপটিমণ্ডিত’’</span>ন্তি দট্ঠব্বং। ন চম্পকরুক্খানংযেৰ নীলাদিপঞ্চকুসুমতাযাতি ৰদন্তি। <span class="bld">‘‘ভগৰা কুসুমগন্ধসুগন্ধে চম্পকৰনে ৰিহরতী’’</span>তি ইমিনা ন মাপনকালে এৰ তস্মিং নগরে চম্পকরুক্খা উস্সন্না, অথ খো অপরভাগে পীতি দস্সেতি। মাপনকালে হি চম্পকানং উস্সন্নতায সা নগরী ‘‘চম্পা’’তি নামং লভি। <span class="bld">ইস্সরত্তা</span>তি অধিপতিভাৰতো। সেনা এতস্স অত্থীতি সেনিকো, সেনিকো এৰ <span class="bld">সেনিযো,</span> অত্থিতা চেত্থ বহুভাৰৰিসিট্ঠাতি ৰুত্তং <span class="bld">‘‘মহতিযা সেনায সমন্নাগতত্তা’’</span>তি।</p>
<p class="bodytext"><a name="para301-2"></a><span class="paranum">৩০১-২</span>. <span class="bld">সংহতা</span>তি সন্নিপতিতা, ‘‘সঙ্ঘিনো’’তি ৰত্তব্বে <span class="bld">‘‘সঙ্ঘী’’</span>তি পুথুত্থে একৰচনং ব্রাহ্মণগহপতিকানং অধিপ্পেতত্তা, তেনাহ <span class="bld">‘‘এতেস’’</span>ন্তি। রাজরাজঞ্ঞাদীনং ভণ্ডধরা পুরিসা খতা, নেসং <a name="P1.0409"></a> তাযনতো <span class="bld">খত্তা।</span> সো হি যেহি যত্থ পেসিতো, তত্থ তেসং দোসং পরিহরন্তো যুত্তপত্তৰসেন পুচ্ছিতমত্থং কথেতি, তেনাহ <span class="bld">‘‘পুচ্ছিতপঞ্হে ব্যাকরণসমত্থো’’</span>তি। কুলাপদেসাদিনা মহতী মত্তা এতস্সাতি <span class="bld">মহামত্তো।</span></p>
<p class="subhead">সোণদণ্ডগুণকথাৰণ্ণনা</p>
<p class="bodytext"><a name="para303"></a><span class="paranum">৩০৩</span>. ৰিসিট্ঠং রজ্জং ৰিরজ্জং, ৰিরজ্জমেৰ ৰেরজ্জং যথা ‘‘ৰেকতং ৰেসয’’ন্তি, নানাৰিধং ৰেরজ্জং <span class="bld">নানাৰেরজ্জং,</span> তত্থ জাতাতিআদিনা সব্বং ৰুত্তনযেনেৰ ৰেদিতব্বং। <span class="bld">উত্তমব্রাহ্মণো</span>তি <a name="V1.0278"></a> অভিজনসম্পত্তিযা ৰিত্তসম্পত্তিযা ৰিজ্জাসম্পত্তিযা উগ্গততরো, উল়ারো ৰা ব্রাহ্মণো। <span class="bld">অসন্নিপাতো</span>তি লাভমচ্ছরেন নিপ্পীল়িততায অসন্নিপাতো ৰিয ভৰিস্সতি।</p>
<p class="bodytext">‘‘অঙ্গেতি <a name="M1.0314"></a> গমেতি ঞাপেতীতি <span class="bld">অঙ্গং,</span> হেতূতি আহ <span class="bld">‘‘ইমিনাপি কারণেনা’’</span>তি। ‘‘উভতো সুজাতো’’তি এত্তকে ৰুত্তে যেহি কেহিচি দ্বীহি ভাগেহি সুজাততা ৰিঞ্ঞাযেয্য। সুজাত-সদ্দো চ ‘‘সুজাতো চারুদস্সনো’’তিআদীসু (থেরগা॰ ৮১৮) আরোহসম্পত্তিপরিযাযোতি জাতিৰসেনেৰ সুজাততং ৰিভাৰেতুং <span class="bld">‘‘মাতিতো চ পিতিতো চা’’</span>তি ৰুত্তং। অনোরসপুত্তৰসেনাপি লোকে মাতুপিতুসমঞ্ঞা দিস্সতি, ইধ পনস্স ওরসপুত্তৰসেনেৰ ইচ্ছিতাতি দস্সেতুং <span class="bld">‘‘সংসুদ্ধগহণিকো’’</span>তি ৰুত্তং। গব্ভং গণ্হাতি ধারেতীতি <span class="bld">গহণী,</span> গব্ভাসযসঞ্ঞিতো মাতুকুচ্ছিপ্পদেসো। যথাভুত্তস্স <a name="P1.0410"></a> আহারস্স ৰিপাচনৰসেন গণ্হনতো অছড্ডনতো <span class="bld">গহণী,</span> কম্মজতেজোধাতু।</p>
<p class="bodytext">পিতা চ মাতা চ পিতরো, পিতূনং পিতরো পিতামহা, তেসং যুগো দ্বন্দো <span class="bld">পিতামহযুগো,</span> তস্মা, যাৰ সত্তমা পিতামহযুগা পিতামহদ্বন্দাতি এৰমেত্থ অত্থো দট্ঠব্বো। এৰঞ্হি পিতামহগ্গহণেনেৰ মাতামহোপি গহিতোতি। সো অট্ঠকথাযং ৰিসুং ন উদ্ধটো। যুগ-সদ্দো চেত্থ একসেসনযেন দট্ঠব্বো ‘‘যুগো চ যুগো চ যুগা’’তি। এৰঞ্হি তত্থ তত্থ দ্বন্দং গহিতমেৰ হোতি, তেনাহ <span class="bld">‘‘ততো উদ্ধং সব্বেপি পুব্বপুরিসা পিতামহগ্গহণেনেৰ গহিতা’’</span>তি। পুরিসগ্গহণঞ্চেত্থ উক্কট্ঠনিদ্দেসৰসেন কতন্তি দট্ঠব্বং। এৰঞ্হি ‘‘মাতিতো’’তি পাল়িৰচনং সমত্থিতং হোতি। <span class="bld">অক্খিত্তো</span>তি অপ্পত্তখেপো। <span class="bld">অনৰক্খিত্তো</span>তি সদ্ধথালিপাকাদীসু ন অৰক্খিত্তো ন ছড্ডিতো। <span class="bld">জাতিৰাদেনা</span>তি হেতুম্হি করণৰচনন্তি দস্সেতুং <span class="bld">‘‘কেন কারণেনা’’</span>তিআদি ৰুত্তং। এত্থ চ <span class="bld">‘‘উভতো…পে॰… পিতামহযুগা’’</span>তি এতেন ব্রাহ্মণস্স যোনিদোসাভাৰো দস্সিতো সংসুদ্ধগহণিকভাৰকিত্তনতো, <span class="bld">‘‘অক্খিত্তো’’</span>তি ইমিনা কিরিযাপরাধাভাৰো। কিরিযাপরাধেন হি সত্তা খেপং পাপুণন্তি। <span class="bld">‘‘অনুপক্কুট্ঠো’’</span>তি ইমিনা অযুত্তসংসগ্গাভাৰো। অযুত্তসংসগ্গম্পি হি পটিচ্চ সত্তা অক্কোসং লভন্তি।</p>
<p class="bodytext"><span class="bld">ইস্সরো</span>তি আধিপতেয্যসংৰত্তনিযকম্মবলেন ঈসনসীলো, সা পনস্স ইস্সরতা ৰিভৰসম্পত্তিপচ্চযা পাকটা জাতাতি অড্ঢতাপরিযাযভাৰেনেৰ ৰদন্তো <span class="bld">‘‘অড্ঢোতি ইস্সরো’’</span>তি আহ। মহন্তং ধনং অস্স ভূমিগতঞ্চেৰ ৰেহাসট্ঠঞ্চাতি <span class="bld">মহদ্ধনো। তস্সা</span>তি তস্স তস্স <a name="M1.0315"></a> <a name="P1.0411"></a>। <span class="bld">ৰদন্তি</span> ‘‘অন্বযতো, ব্যতিরেকতো চ অনুপসঙ্কমনকারণং কিত্তেমা’’তি।</p>
<p class="bodytext"><span class="bld">অধিকরূপো</span>তি <a name="V1.0279"></a> ৰিসিট্ঠরূপো উত্তমসরীরো। দস্সনং অরহতীতি <span class="bld">দস্সনীযো,</span> তেনাহ <span class="bld">‘‘দস্সনযোগ্গো’’</span>তি। পসাদং আৰহতীতি <span class="bld">পাসাদিকো,</span> তেনাহ <span class="bld">‘‘চিত্তপ্পসাদজননতো’’</span>তি। <span class="bld">ৰণ্ণস্সা</span>তি ৰণ্ণধাতুযা। <span class="bld">সরীর</span>ন্তি সন্নিৰেসৰিসিট্ঠং করচরণগীৰাসীসাদিঅৰযৰসমুদাযং, সো চ সণ্ঠানমুখেন গয্হতীতি <span class="bld">‘‘পরমায ৰণ্ণপোক্খরতাযাতি…পে॰… সম্পত্তিযা চা’’</span>তি ৰুত্তং। সব্বৰণ্ণেসু সুৰণ্ণৰণ্ণোৰ উত্তমোতি ৰুত্তং <span class="bld">‘‘সেট্ঠেন সুৰণ্ণৰণ্ণেন সমন্নাগতো’’</span>তি। তথা হি বুদ্ধা, চক্কৰত্তিনো চ সুৰণ্ণৰণ্ণাৰ হোন্তি। <span class="bld">ব্রহ্মৰচ্ছসী</span>তি উত্তমসরীরাভো, সুৰণ্ণাভো ইচ্চেৰ অত্থো। ইমমেৰ হি অত্থং সন্ধায <span class="bld">‘‘মহাব্রহ্মুনো সরীরসদিসেনেৰ সরীরেন সমন্নাগতো’’</span>তি ৰুত্তং, ন ব্রহ্মুজুগত্ততং। <span class="bld">অখুদ্দাৰকাসো দস্সনাযা</span>তি আরোহপরিণাহসম্পত্তিযা, অৰযৰপারিপূরিযা চ দস্সনায ওকাসো ন খুদ্দকো, তেনাহ <span class="bld">‘‘সব্বানেৰা’’</span>তিআদি।</p>
<p class="bodytext">যমনিযমলক্খণং <span class="bld">সীলমস্স অত্থীতি সীলৰা।</span> তং পনস্স রত্তঞ্ঞুতায <span class="bld">ৰুদ্ধং ৰড্ঢিতং অত্থীতি ৰুদ্ধসীলী।</span> তেন চ সব্বদা সম্মাযোগতো <span class="bld">ৰুদ্ধসীলেন সমন্নাগতো। সব্বমেতং পঞ্চসীলমত্তমেৰ সন্ধায ৰদন্তি</span> ততো পরং সীলস্স তত্থ অভাৰতো, তেসঞ্চ অজাননতো।</p>
<p class="bodytext">ঠানকরণসম্পত্তিযা, সিক্খাসম্পত্তিযা চ কত্থচিপি অনূনতায পরিমণ্ডলপদানি ব্যঞ্জনানি অক্খরানি এতিস্সাতি <span class="bld">পরিমণ্ডলপদব্যঞ্জনা।</span> অথ ৰা পজ্জতি অত্থো <a name="P1.0412"></a> এতেনাতি পদং, নামাদি। যথাধিপ্পেতমত্থং ব্যঞ্জেতীতি ব্যঞ্জনং, ৰাক্যং। তেসং পরিপুণ্ণতায <span class="bld">পরিমণ্ডলপদব্যঞ্জনা।</span> অত্থঞাপনে সাধনতায ৰাচাৰ করণন্তি <span class="bld">ৰাক্করণং,</span> উদাহারঘোসো। <span class="bld">গুণপরিপুণ্ণভাৰেন</span> তস্স ব্রাহ্মণস্স, তেন ৰা ভাসিতব্বঅত্থস্স। <span class="bld">পূরে</span> পুণ্ণভাৰে। <span class="bld">পূরে</span>তি চ পুরিমস্মিং অত্থে আধারে ভুম্মং, দুতিযস্মিং ৰিসযে। <span class="bld">‘‘সুখুমালত্তনেনা’’</span>তি ইমিনা তস্সা ৰাচায মুদুসণ্হভাৰমাহ। <span class="bld">অপলিবুদ্ধায</span> পিত্তসেম্হাদীহি। <span class="bld">সন্দিট্ঠং</span> সব্বং দস্সেত্বা ৰিয একদেসং কথনং। <span class="bld">ৰিলম্বিতং</span> সণিকং চিরাযিত্বা কথনং। ‘‘সন্দিদ্ধৰিলম্বিতাদী’’তি ৰা পাঠো। তত্থ <span class="bld">সন্দিদ্ধং</span> সন্দেহজনকং। <span class="bld">আদি</span>-সদ্দেন দুক্খলিতানুকড্ঢিতাদিং <a name="M1.0316"></a> সঙ্গণ্হাতি। <span class="bld">‘‘আদিমজ্ঝপরিযোসানং পাকটং কত্বা’’</span>তি ইমিনা তস্সা ৰাচায অত্থপারিপূরিং ৰদন্তি।</p>
<p class="bodytext"><span class="bld">‘‘জিণ্ণো’’</span>তিআদীনি পদানি সুৰিঞ্ঞেয্যানি, হেট্ঠা ৰুত্তত্থানি চ। দুতিযনযে পন <span class="bld">জিণ্ণো</span>তি নাযং জিণ্ণতা ৰযোমত্তেন, অথ খো কুলপরিৰট্টেন পুরাণতাতি আহ <span class="bld">‘‘জিণ্ণোতি পোরাণো’’</span>তিআদি, তেন তস্স ব্রাহ্মণস্স কুলৰসেন উদিতোদিতভাৰমাহ। জাতিৰুদ্ধিযা ‘‘ৰযোঅনুপ্পত্তো’’তি ৰক্খমানত্তা, গুণৰুদ্ধিযা ততো সাতিসযত্তা চ <span class="bld">‘‘ৰুদ্ধোতি সীলাচারাদিগুণৰুদ্ধিযা যুত্তো’’</span>তি আহ। তথা জাতিমহল্লকতায <a name="P1.0413"></a> ৰক্খমানত্তা <span class="bld">‘‘মহল্লকো’’</span>তি <a name="V1.0280"></a> পদেন ৰিভৰমহত্ততা যোজিতা। <span class="bld">মগ্গপটিপন্নো</span>তি ব্রাহ্মণানং পটিপত্তিৰীথিং উপগতো তং অৰোক্কম্ম চরণতো। <span class="bld">অন্তিমৰয</span>ন্তি পচ্ছিমৰযং।</p>
<p class="subhead">বুদ্ধগুণকথাৰণ্ণনা</p>
<p class="bodytext"><a name="para304"></a><span class="paranum">৩০৪</span>. তাদিসেহি মহানুভাৰেহি সদ্ধিং যুগগ্গাহৰসেনপি দহনং ন মাদিসানং অনুচ্ছৰিকং, কুতো পন উক্কংসনন্তি ইদং ব্রাহ্মণস্স ন যুত্তরূপন্তি দস্সেন্তো আহ <span class="bld">‘‘ন খো পন মেতং যুত্ত’’</span>ন্তিআদি। <span class="bld">সদিসা</span>তি একদেসেন সদিসা। ন হি বুদ্ধানং গুণেহি সব্বথা সদিসা কেচিপি গুণা অঞ্ঞেসু লব্ভন্তি। <span class="bld">ইতরে</span>তি অত্তনো গুণেহি অসদিসগুণে। <span class="bld">ইদ</span>ন্তি ইদং অত্থজাতং। <span class="bld">গোপদক</span>ন্তি গাৰিযা পদে ঠিতউদকং।</p>
<p class="bodytext"><span class="bld">সট্ঠিকুলসতসহস্স</span>ন্তি সট্ঠিসহস্সাধিকং কুলসতসহস্সং <span class="bld">কুলপরিযাযেনা</span>তি সুদ্ধোদনমহারাজস্স কুলানুক্কমেন <span class="bld">আগতং। তেসুপী</span>তি তেসুপি চতূসু নিধীসু। <span class="bld">গহিতগহিত</span>ন্তি গহিতং গহিতং ঠানং পূরতিযেৰ ধনেন পটিপাকতিকমেৰ হোতি। <span class="bld">অপরিমাণোযেৰা</span>তি ‘‘এত্তকো এসো’’তি কেনচি পরিচ্ছিন্দিতুং অসক্কুণেয্যতায অপরিচ্ছিন্নো এৰ।</p>
<p class="bodytext"><span class="bld">তত্থা</span>তি মঞ্চকে। <span class="bld">সীহসেয্যং কপ্পেসী</span>তি যথা রাহু অসুরিন্দো আযামতো, ৰিত্থারতো উব্বেধতো চ ভগৰতো রূপকাযস্স পরিচ্ছেদং গহেতুং ন সক্কোতি, তথা রূপং ইদ্ধাভিসঙ্খারং অভিসঙ্খরোন্তো সীহসেয্যং কপ্পেসি।</p>
<p class="bodytext">কিলেসেহি <a name="M1.0317"></a> আরকত্তা পরিসুদ্ধট্ঠেন <span class="bld">অরিয</span>ন্তি আহ <span class="bld">‘‘অরিযং উত্তমং পরিসুদ্ধ’’</span>ন্তি। <span class="bld">অনৰজ্জট্ঠেন কুসলং,</span> ন সুখৰিপাকট্ঠেন। কত্থচি <a name="P1.0414"></a> <span class="bld">চতুরাসীতিপাণসহস্সানি,</span> কত্থচি <span class="bld">অপরিমাণাপি দেৰমনুস্সা</span> যস্মা চতুৰীসতিযা ঠানেসু অসঙ্খ্যেয্যা অপরিমেয্যা দেৰমনুস্সা <span class="bld">মগ্গফলামতং</span> পিৰিংসু, কোটিসতসহস্সাদিপরিমাণেনপি বহূ এৰ, <span class="bld">তস্মা</span> অনুত্তরাচারসিক্খাপনৰসেন ভগৰা <span class="bld">বহূনং আচরিযো। তে</span>তি কামরাগতো অঞ্ঞে ভগৰতো পহীনকিলেসে। <span class="bld">কেল়না</span>তি কেল়াযনা ধনাযনা।</p>
<p class="bodytext"><span class="bld">অপাপপুরেক্খারো</span>তি অপাপে পুরে করোতি, ন ৰা পাপং পুরতো করোতীতিপি অপাপপুরেক্খারোতি ইমমত্থং দস্সেতুং <span class="bld">‘‘অপাপে নৰলোকুত্তরধম্মে’’</span>তিআদি ৰুত্তং। তত্থ <span class="bld">অপাপে</span>তি পাপপটিপক্খে, পাপরহিতে চ। ব্রহ্মনি সেট্ঠে বুদ্ধে ভগৰতি ভৰা তস্স ধম্মদেসনাৰসেন অরিযায <a name="V1.0281"></a> জাতিযা জাতত্তা, ব্রহ্মুনো ৰা ভগৰতো হিতা গরুকরণাদিনা, যথানুসিট্ঠপটিপত্তিযা চ, ব্রহ্মং ৰা সেট্ঠং অরিযমগ্গং জানাতীতি <span class="bld">ব্রহ্মঞ্ঞা,</span> অরিযসাৰকসঙ্খাতা পজা, তেনাহ <span class="bld">‘‘সারিপুত্তা’’</span>তিআদি। পকতিব্রাহ্মণজাতিৰসেনাপি ‘‘ব্রহ্মঞ্ঞায পজাযা’’তি পদস্স অত্থো ৰেদিতব্বোতি দস্সেতুং <span class="bld">‘‘অপিচা’’</span>তিআদি ৰুত্তং।</p>
<p class="bodytext"><span class="bld"> তিরোরট্ঠা তিরোজনপদা</span>তি এত্থ রজ্জং <span class="bld">রট্ঠং,</span> রাজন্তি রাজানো এতেনাতি, তদেকদেসভূতা পদেসা পন <span class="bld">জনপদো,</span>জনা পজ্জন্তি এত্থ সুখজীৰিকং পাপুণন্তীতি। পুচ্ছায ৰা দোসং সল্লক্খেত্বাতি সম্বন্ধো। <span class="bld">অসমত্থত</span>ন্তি অত্তনো অসমত্থতং। <span class="bld">ভগৰা ৰিস্সজ্জেতি</span> তেসং উপনিস্সযসম্পত্তিং, ঞাণপরিপাকং, চিত্তাচারঞ্চ ঞত্বাতি অধিপ্পাযো।</p>
<p class="bodytext"><span class="bld">‘‘এহি</span> <a name="P1.0415"></a> <span class="bld">স্বাগতৰাদী’’</span>তি ইমিনা সুখসম্ভাসপুব্বকং পিযৰাদিতং দস্সেতি, <span class="bld">‘‘সখিলো’’</span>তি ইমিনা সণ্হৰাচতং, <span class="bld">‘‘সম্মোদকো’’</span>তি ইমিনা পটিসন্ধারকুসলতং, <span class="bld">‘‘অভাকুটিকো’’</span>তি ইমিনা সব্বত্থেৰ ৰিপ্পসন্নমুখতং, <span class="bld">‘‘উত্তানমুখো’’</span>তি ইমিনা সুখালাপতং, <span class="bld">‘‘পুব্বভাসী’’</span>তি ইমিনা ধম্মানুগ্গহস্স ওকাসকরণতো হিতজ্ঝাসযতং ভগৰতো ৰিভাৰেতি।</p>
<p class="bodytext"><span class="bld">যত্থ কিরা</span>তি <span class="bld">কির</span>-সদ্দো অরুচিসূচনত্থো, তেন ভগৰতা অধিৰুত্থপদেসে ন দেৰতানুভাৰেন মনুস্সানং অনুপদ্দৰতা, অথ খো বুদ্ধানুভাৰেনাতি দস্সেতি। তেনাহ ‘‘অপিচা’’তিআদি।</p>
<p class="bodytext"><span class="bld">অনুসাসিতব্বো</span>তি <a name="M1.0318"></a> ৰিনেয্যজনসমূহো গয্হতীতি নিব্বত্তিতং অরিযসঙ্ঘমেৰ দস্সেতুং <span class="bld">‘‘সযং ৰা’’</span>তিআদি ৰুত্তং, অনন্তরস্স ৰিধি পটিসেধো ৰাতি কত্বা। <span class="bld">‘‘তাদিসোৰা’’</span>তি ইমিনা ‘‘সযং ৰা’’তিআদিনা ৰুত্তৰিকপ্পো এৰ পচ্চামট্ঠোতি। ‘‘পুরিমপদস্সেৰ ৰা’’তি ৰিকপ্পন্তরগ্গহণং। <span class="bld">বহূনং তিত্থকরান</span>ন্তি পূরণাদীনং অনেকেসং তিত্থকরানং, নিদ্ধারণে চেতং সামিৰচনং। <span class="bld">কারণেনা</span>তি অপ্পিচ্ছসন্তুট্ঠতাদিসমারোপনলক্খণেন কারণেন। <span class="bld">আগন্তুকা নৰকা</span>তি অভিনৰা আগন্তুকা অব্ভাগতা। <span class="bld">পরিযাপুণামী</span>তি পরিচ্ছিন্দিতুং জানামি সক্কোমি, তেনাহ <span class="bld">‘‘জানামী’’</span>তি। <span class="bld">‘‘কপ্পম্পি চে অঞ্ঞমভাসমানো’’</span>তি অভূতপরিকপ্পনৰচনমেতং তথা ভাসমানস্স অভাৰতো।</p>
<p class="bodytext"><a name="para305"></a><span class="paranum">৩০৫</span>. অলং-সদ্দো <a name="P1.0416"></a> অরহত্তোপি হোতি ‘‘অলমেৰ নিব্বিন্দিতু’’ন্তিআদীসু (সং॰ নি॰ ১.১২৪) ৰিযাতি <a name="V1.0282"></a> আহ <span class="bld">‘‘অলমেৰাতি যুত্তমেৰা’’</span>তি। পুটেন নেত্বা অসিতব্বতো পরিভুঞ্জিতব্বতো <span class="bld">পুটোসং ৰুচ্চতি পাথেয্যং। পুটংসেন</span> পুরিসেন।</p>
<p class="subhead">সোণদণ্ডপরিৰিতক্কৰণ্ণনা</p>
<p class="bodytext"><a name="para307"></a><span class="paranum">৩০৭</span>. <span class="bld">উভতোপক্খিকা</span>তি মিচ্ছাদিট্ঠিসম্মাদিট্ঠীনং ৰসেন উভযপক্খিকা। <span class="bld">কেরাটিকা</span>তি সঠা।</p>
<p class="subhead">ব্রাহ্মণপঞ্ঞত্তিৰণ্ণনা</p>
<p class="bodytext"><a name="para309"></a><span class="paranum">৩০৯</span>. <span class="bld">ৰিঘাত</span>ন্তি চিত্তদুক্খং।</p>
<p class="bodytext"><a name="para311-3"></a><span class="paranum">৩১১-৩</span>. <span class="bld">সুজ</span>ন্তি হোমদব্বিং <span class="bld">পগ্গণ্হন্তেসূ</span>তি জুহনত্থং গণ্হনকেসু, ইরুব্বিজ্জেসূতি অত্থো। <span class="bld">পঠমো ৰা</span>তি তত্থ সন্নিপতিতেসু যজনকিরিযাযং সব্বপধানো ৰা। <span class="bld">দুতিযো ৰা</span>তি তদনন্তরো ৰা। <span class="bld">‘‘সুজ’’</span>ন্তি করণে এতং উপযোগৰচনন্তি আহ <span class="bld">‘‘সুজাযা’’</span>তি। অগ্গিহুত্তপমুখতায যঞ্ঞস্স যঞ্ঞে দিয্যমানং সুজামুখেন দীযতীতি আহ <span class="bld">‘‘সুজায দিয্যমান’’</span>ন্তি। <span class="bld">পোরাণা</span>তি অট্ঠকথাচরিযা। <span class="bld">ৰিসেসতো</span>তি ৰিজ্জাচরণৰিসেসতো, ন ব্রাহ্মণেহি ইচ্ছিতৰিজ্জাচরণমত্ততো। <span class="bld">উত্তমব্রাহ্মণস্সা</span>তি অনুত্তরদক্খিণেয্যতায উক্কট্ঠব্রাহ্মণস্স। <span class="bld">ব্রাহ্মণসময</span>ন্তি ব্রাহ্মণসিদ্ধন্তং। <span class="bld">মা ভিন্দি</span> মা ৰিনাসেসি।</p>
<p class="bodytext"><a name="para316"></a><span class="paranum">৩১৬</span>. <span class="bld">সমসমো</span>তি <a name="M1.0319"></a> সমোযেৰ হুত্বা সমো। হীনোপমৰসেনপি সমতা ৰুচ্চতীতি তং নিৰত্তেন্তো <span class="bld">‘‘ঠপেত্বা একদেসসমত্ত’’</span>ন্তিআদিমাহ। <span class="bld">কুলকোটিপরিদীপন</span>ন্তি কুলআদিপরিদীপনং <span class="bld">অথাপি</span> <a name="P1.0417"></a> <span class="bld">সিযা</span>তি অথাপি তুম্হাকং এৰং পরিৰিতক্কো সিযা। <span class="bld">ব্রাহ্মণভাৰং সাধেতি</span> ৰণ্ণো। <span class="bld">মন্তজাতীসু</span>পি এসেৰ নযো। <span class="bld">সীলমেৰ সাধেস্সতি</span> ব্রাহ্মণভাৰং। কস্মাতি চে? আহ <span class="bld">‘‘তস্মিঞ্হিস্সা’’</span>তিআদি। <span class="bld">সম্মোহমত্তং ৰণ্ণাদযো</span>তি ৰণ্ণমন্তজাতিযো হি ব্রাহ্মণভাৰস্স অঙ্গন্তি সম্মোহমত্তমেতং অসমৰেক্খিতাভিমানভাৰতো।</p>
<p class="subhead">সীলপঞ্ঞাকথাৰণ্ণনা</p>
<p class="bodytext"><a name="para317"></a><span class="paranum">৩১৭</span>. <span class="bld">কথিতো ব্রাহ্মণেন পঞ্হো</span>তি ‘‘সীলৰা চ হোতী’’তিআদিনা দ্বিন্নমেৰ অঙ্গানং ৰসেন <a name="V1.0283"></a> যথাপুচ্ছিতো পঞ্হো যাথাৰতো ৰিস্সজ্জিতো <span class="bld">এত্থা</span>তি এতস্মিং যথাৰিস্সজ্জিতে অত্থে। <span class="bld">তস্সা</span>তি সোণদণ্ডস্স। <span class="bld">সীলপরিসুদ্ধা</span>তি সীলসম্পত্তিযা সব্বসো সুদ্ধা অনুপক্কিলিট্ঠা। <span class="bld">কুতো দুস্সীলে পঞ্ঞা</span> অসমাহিতত্তা তস্স। <span class="bld">জল়ে এল়মূগে কুতো সীল</span>ন্তি জল়ে এল়মূগে দুপ্পঞ্ঞে কুতো সীলং সীলৰিভাগস্স, সীলপরিসোধনূপাযস্স চ অজাননতো। পকট্ঠং উক্কট্ঠং ঞাণং পঞ্ঞাণন্তি, পাকতিকং ঞাণং নিৰত্তেতুং ‘‘পঞ্ঞাণ’’ন্তি ৰুত্তন্তি তযিদং পকারেহি জাননতো <span class="bld">পঞ্ঞাৰা</span>তি আহ <span class="bld">‘‘পঞ্ঞাণন্তি পঞ্ঞা যেৰা’’</span>তি।</p>
<p class="bodytext"><span class="bld">সীলেনধোতা</span>তি সমাধিপদট্ঠানেন সীলেন সকলসংকিলেসমলৰিসুদ্ধিযা ধোতা ৰিসুদ্ধা, তেনাহ <span class="bld">‘‘কথং পনা’’</span>তিআদি। তত্থ <span class="bld">ধোৰতী</span>তি সুজ্ঝতি। <span class="bld">মহাসট্ঠিৰস্সত্থেরো ৰিযা</span>তি সট্ঠিৰস্সমহাথেরো ৰিয। <span class="bld">ৰেদনাপরিগ্গহমত্তম্পী</span>তি এত্থ <span class="bld">ৰেদনাপরিগ্গহো</span> নাম যথাউপ্পন্নং ৰেদনং সভাৰরসতো উপধারেত্বা ‘‘অযং ৰেদনা ফস্সং পটিচ্চ, সো ফস্সো অনিচ্চো দুক্খো ৰিপরিণামধম্মো’’তি লক্খণত্তযং আরোপেত্বা পৰত্তিতৰিপস্সনা। এৰং ৰিপস্সন্তেন <a name="P1.0418"></a> ‘‘সুখেন সক্কা সা ৰেদনা অধিৰাসেতুং ‘‘ৰেদনা এৰ ৰেদিযতী’’তি। <span class="bld">ৰেদনং ৰিক্খম্ভেত্বা</span>তি যথাউপ্পন্নং দুক্খং ৰেদনং অননুৰত্তিত্বা ৰিপস্সনং আরভিত্বা ৰীথিং পটিপন্নায ৰিপস্সনায তং ৰিনোদেত্বা। <span class="bld">সংসুমারপতিতেনা</span>তি কুম্ভীলেন ৰিয ভূমিযং <a name="M1.0320"></a> উরেন নিপজ্জনেন। <span class="bld">পঞ্ঞায সীলং ধোৰিত্বা</span>তি অখণ্ডাদিভাৰাপাদনেন সীলং আদিমজ্ঝপরিযোসানেসু পঞ্ঞায সুৰিসোধিতং কত্বা।</p>
<p class="bodytext"><a name="para318"></a><span class="paranum">৩১৮</span>. <span class="bld">‘‘কস্মা আহা’’</span>তি উপরিদেসনায কারণং পুচ্ছতি। <span class="bld">লজ্জা</span> নাম ‘‘সীলস্স জাতিযা চ গুণদোসপকাসনেন সমণেন গোতমেন পুচ্ছিতপঞ্হং ৰিস্সজ্জেসী’’তি পরিসায পঞ্ঞাততা। <span class="bld">এত্তকপরমা</span>তি এত্তকউক্কংসকোটিকা পঞ্চ সীলানি, ৰেদত্তযৰিভাৰনং পঞ্ঞঞ্চ লক্খণাদিতো নিদ্ধারেত্বা জাননং নত্থি, কেৰলং তত্থ ৰচীপরমা মযন্তি দস্সেতীতি আহ <span class="bld">‘‘সীলপঞ্ঞাণন্তি ৰচনমেৰ পরমং অম্হাক’’</span>ন্তি। <span class="bld">‘‘অযং পন ৰিসেসো’’</span>তি ইদং নিয্যাতনাপেক্খং সীলনিদ্দেসে, তেনাহ <span class="bld">‘‘সীলমিচ্চেৰ নিয্যাতিত’’</span>ন্তি। সামঞ্ঞফলে পন ‘‘সামঞ্ঞফল’’ মিচ্চেৰ নিয্যাতিতং, পঞ্ঞানিদ্দেসে পন ঝানপঞ্ঞং অধিট্ঠানং কত্বা ৰিপস্সনাপঞ্ঞাৰসেনেৰ পঞ্ঞানিয্যাতনং কতং, তেনাহ <span class="bld">‘‘পঠমজ্ঝানাদীনী’’</span>তি।</p>
<p class="subhead">সোণদণ্ডউপাসকত্তপটিৰেদনাকথাৰণ্ণনা</p>
<p class="bodytext"><a name="para321-2"></a><span class="paranum">৩২১-২</span>. <span class="bld">নত্তা</span>তি পুত্তপুত্তো। অগারৰং নাম নত্থি, ন চাযং ভগৰতি অগারৰেন ‘‘অহঞ্চেৰ <a name="V1.0284"></a> খো পনা’’তিআদিমাহ, অথ খো অত্তলাভপরিহানিভযেন। অযঞ্হি যথা তথা অত্তনো মহাজনস্স সম্ভাৰনং উপ্পাদেত্বা কোহঞ্ঞেন <a name="P1.0419"></a> পরে ৰিম্হাপেত্বা লাভুপ্পাদং নিজিগিসন্তো ৰিচরতি, তস্মা তথা অৰোচ, তেনাহ <span class="bld">‘‘ইমিনা কিরা’’</span>তিআদি।</p>
<p class="bodytext"><span class="bld">তঙ্খণানুরূপাযা</span>তি যাদিসী তদা তস্স অজ্ঝাসযপ্পৰত্তি, তদনুরূপাযাতি অত্থো। তস্স তদা তাদিসস্স ৰিৰট্টসন্নিস্সিতস্স ঞাণস্স পরিপাকস্স অভাৰতো কেৰলং অব্ভুদযনিস্সিতো এৰ অত্থো দস্সিতোতি আহ <span class="bld">‘‘দিট্ঠধম্মিকসম্পরাযিকমত্থং সন্দস্সেত্বা’’</span>তি, পচ্চক্খতো ৰিভাৰেত্বাতি অত্থো। <span class="bld">কুসলে ধম্মে</span>তি তেভূমকে কুসলে ধম্মে, ‘‘চতুভূমকে’’তিপি ৰত্তুং ৰট্টতিযেৰ, তেনেৰাহ ‘‘আযতিং নিব্বানত্থায ৰাসনাভাগিযা ৰা’’তি। <span class="bld">তত্থা</span>তি কুসলধম্মে যথা সমাদপিতে। <span class="bld">ন</span>ন্তি ব্রাহ্মণং <span class="bld">সমুত্তেজেত্বা</span>তি সম্মদেৰ উপরূপরি নিসানেত্বা পুঞ্ঞকিরিযায তিক্খৰিসদভাৰং আপাদেত্বা। তং পন অত্থতো তত্থ উস্সাহজননং হোতীতি আহ <span class="bld">‘‘সউস্সাহং কত্বা’’</span>তি <a name="M1.0321"></a>। এৰং পুঞ্ঞকিরিযায সউস্সাহতা, এৰরূপং গুণসমঙ্গিতা চ নিযমতো দিট্ঠধম্মিকা অত্থসম্পাদনীতি এৰং <span class="bld">সউস্সাহতায, অঞ্ঞেহি চ</span> তস্মিং <span class="bld">ৰিজ্জমানগুণেহি সম্পহংসেত্বা</span> সম্মদেৰ হট্ঠতুট্ঠভাৰং আপাদেত্বা।</p>
<p class="bodytext">যদি ভগৰা ধম্মরতনৰস্সং ৰস্সি, অথ কস্মা সো ৰিসেসং নাধিগচ্ছতীতি আহ <span class="bld">‘‘ব্রাহ্মণো পনা’’</span>তিআদি। যদি এৰং কস্মা ভগৰা তস্স তথা ধম্মরতনৰস্সং ৰস্সীতি আহ <span class="bld">‘‘কেৰলমস্সা’’</span>তিআদি। ন হি ভগৰতো নিরত্থকা দেসনা হোতীতি।</p>
<p class="centered">সোণদণ্ডসুত্তৰণ্ণনায লীনত্থপ্পকাসনা।</p></div>
<p class="chapter">৫. কূটদন্তসুত্তৰণ্ণনা</p>
<div class="chaptxt">
<p class="bodytext"><a name="para323"></a><span class="paranum">৩২৩</span>. <span class="bld">পুরিমসুত্তদ্বযে</span>তি <a name="M1.0322"></a> <a name="V1.0285"></a> <a name="P1.0420"></a> অম্বট্ঠসোণদণ্ডসুত্তদ্বযে। <span class="bld">ৰুত্তনযমেৰা</span>তি যং তত্থ আগতসদিসং ইধাগতং তং অত্থৰণ্ণনতো ৰুত্তনযমেৰ, তত্থ ৰুত্তনযেনেৰ ৰেদিতব্বন্তি অত্থো। ‘‘তরুণো অম্বরুক্খো অম্বলট্ঠিকা’’তি (দী॰ নি॰ অট্ঠ॰ ১.২) ব্রহ্মজালসুত্তৰণ্ণনাযং ৰুত্তন্তি আহ <span class="bld">‘‘অম্বলট্ঠিকা ব্রহ্মজালে ৰুত্তসদিসাৰা’’</span>তি।</p>
<p class="bodytext">যঞ্ঞাৰাটং সম্পাদেত্বা মহাযঞ্ঞং উদ্দিস্স সৰিঞ্ঞাণকানি, অৰিঞ্ঞাণকানি চ যঞ্ঞূপকরণানি উপট্ঠপিতানীতি ৰুত্তং পাল়িযং ‘‘মহাযঞ্ঞো উপক্খটো’’তি, তং উপক্খরণং তেসং তথাসজ্জনন্তি আহ <span class="bld">‘‘উপক্খটোতি সজ্জিতো’’</span>তি। <span class="bld">ৰচ্ছতরসতানী</span>তি যুৰভাৰপ্পত্তানি বলৰৰচ্ছসতানি, তে পন ৰচ্ছা এৰ হোন্তি, ন দম্মা বলিবদ্দা চাতি আহ <span class="bld">‘‘ৰচ্ছসতানী’’</span>তি। <span class="bld">এতে</span>তি উসভাদযো উরব্ভপরিযোসানা। <span class="bld">অনেকেস</span>ন্তি অনেকজাতিকানং। সঙ্খ্যাৰসেন অনেকতা সত্তসতগ্গহণেনেৰ পরিচ্ছিন্না। <span class="bld">মিগপক্খীন</span>ন্তি মহিংসরুরুপসদকুরুঙ্গগোকণ্ণমিগানঞ্চেৰ মোরকপিঞ্জরতিত্তিরকপোতাদিপক্খীনঞ্চ।</p>
<p class="bodytext"><a name="para328"></a><span class="paranum">৩২৮</span>. যঞ্ঞসঙ্খাতস্স পুঞ্ঞস্স যো সংকিলেসো, তস্স নিৰারণতো <a name="P1.0421"></a> নিসেধনতো <span class="bld">ৰিধা</span> ৰুচ্চন্তি ৰিপ্পটিসারৰিনোদনা। ততো এৰ তা তং পুঞ্ঞাভিসন্দং অৰিচ্ছিন্দিত্বা ঠপেন্তীতি <span class="bld">‘‘ঠপনা’’</span>তি ৰুত্তা। তাসং পন যঞ্ঞস্স আদিমজ্ঝপরিযোসানৰসেন তীসু কালেসু পৰত্তিযা যঞ্ঞো তিট্ঠপনোতি আহ <span class="bld">‘‘তিট্ঠপনন্তি অত্থো’’</span>তি। পরিক্খরোন্তি অভিসঙ্খরোন্তীতি <span class="bld">পরিক্খারা,</span> পরিৰারাতি ৰুত্তং। <span class="bld">‘‘সোল়সপরিক্খারন্তি সোল়সপরিৰার’’</span>ন্তি।</p>
<p class="subhead">মহাৰিজিতরাজযঞ্ঞকথাৰণ্ণনা</p>
<p class="bodytext"><a name="para336"></a><span class="paranum">৩৩৬</span>. <span class="bld">পুব্বচরিত</span>ন্তি অত্তনো পুরিমজাতিসম্ভূতং বোধিসম্ভারভূতং পুঞ্ঞচরিযং। তথা হিস্স <a name="V1.0286"></a> অনুগামিনোৰ নিধিস্স থাৰরো নিধি নিদস্সিতো। অড্ঢতা নাম ৰিভৰসম্পন্নতা, সা তং তং উপাদাযুপাদায ৰুচ্চতীতি আহ <span class="bld">‘‘যো কোচি অত্তনো সন্তকেন ৰিভৰেন অড্ঢো হোতী’’</span>তি <a name="M1.0323"></a>। তথা মহদ্ধনতাপীতি তং উক্কংসগতং দস্সেতুং <span class="bld">‘‘মহতা অপরিমাণসঙ্খ্যেন ধনেন সমন্নাগতো’’</span>তি ৰুত্তং। ভুঞ্জিতব্বতো পরিভুঞ্জিতব্বতো ৰিসেসতো কামা <span class="bld">ভোগো</span> নামাতি আহ <span class="bld">‘‘পঞ্চকামগুণৰসেনা’’</span>তি। <span class="bld">পিণ্ডপিণ্ডৰসেনা</span>তি ভাজনালঙ্কারাদিৰিভাগং অহুত্বা কেৰলং খণ্ডখণ্ডৰসেন।</p>
<p class="bodytext"><span class="bld">মাসকাদী</span>তি <span class="bld">আদি</span>-সদ্দেন থালকাদিং সঙ্গণ্হাতি। <span class="bld">ভাজনাদী</span>তি <span class="bld">আদি</span>-সদ্দেন ৰত্থসেয্যাৰসথাদিং সঙ্গণ্হাতি। সুৰণ্ণরজতমণিমুত্তাৰেল়ুরিযৰজিরপৰাল়ানি <span class="bld">‘‘সত্তরতনানী’’</span>তি ৰদন্তি। সালিৰীহিআদি <span class="bld">পুব্বণ্ণং</span> পুরক্খতংসস্সফলন্তি কত্বা। তব্বিপরিযাযতো মুগ্গমাসাদি <span class="bld">অপরণ্ণং। দেৰসিকং…পে॰… ৰসেনা</span>তি দিৰসে দিৰসে পরিভুঞ্জিতব্বদাতব্বৰড্ঢেতব্বাদিৰিধিনা পরিৰত্তনকধনধঞ্ঞৰসেন।</p>
<p class="bodytext">কোট্ঠং ৰুচ্চতি ধঞ্ঞস্স আঠপনট্ঠানং, কোট্ঠভূতং অগারং <span class="bld">কোট্ঠাগারং</span> তেনাহ <span class="bld">‘‘ধঞ্ঞেন…পে॰… গারো চা’’</span>তি। এৰং <a name="P1.0422"></a> সারগব্ভং ‘‘কোসো’’তি, ধঞ্ঞস্স আঠপনট্ঠানঞ্চ ‘‘কোট্ঠাগার’’ন্তি দস্সেত্বা ইদানি ততো অঞ্ঞথা তং দস্সেতুং <span class="bld">‘‘অথ ৰা’’</span>তিআদি ৰুত্তং। তত্থ যথা অসিনো তিক্খভাৰপরিহারতো পরিচ্ছদো ‘‘কোসো’’তি ৰুচ্চতি, এৰং রঞ্ঞো তিক্খভাৰপরিহরণত্তা চতুরঙ্গিনী সেনা ‘‘কোসো’’তি আহ <span class="bld">‘‘চতুব্বিধো কোসো হত্থী অস্সা রথা পত্তী’’</span>তি। <span class="bld">‘‘ৰত্থকোট্ঠাগারগ্গহণেনেৰ</span> সব্বস্সাপি ভণ্ডট্ঠপনট্ঠানস্স গহিতত্তা তিৰিধং কোট্ঠাগারন্তি ৰুত্তং। <span class="bld">‘‘ইদং এৰং বহু’’</span>ন্তিআদি রাজা তমত্থং জানন্তোৰ ভণ্ডাগারিকেন কথাপেত্বা পরিসায নিস্সদ্দভাৰাপাদনত্থঞ্চ আহ এৰং মে পকতিক্খোভো ন ভৰিস্সতীতি।</p>
<p class="bodytext"><a name="para337-8"></a><span class="paranum">৩৩৭-৮</span>. <span class="bld">ব্রাহ্মণো চিন্তেসি</span> জনপদস্স অনুপদ্দৰত্থঞ্চেৰ যঞ্ঞস্স চ চিরানুপৰত্তনত্থঞ্চ, তেনাহ <span class="bld">‘‘অযং রাজা’’</span>তিআদি।</p>
<p class="bodytext">সত্তানং হিতস্স সুখস্স চ ৰিদূসনতো অহিতস্স দুক্খস্স চ আৰহনতো চোরা এৰ কণ্টকা, তেহি <span class="bld">চোরকণ্টকেহি।</span> যথা গামৰাসীনং ঘাতা গামঘাতা, এৰং পন্থিকানং দুহনা ৰিবাধনা <span class="bld">পন্থদুহনা। অধম্মকারী</span>তি ধম্মতো অপেতস্স অযুত্তস্স করণসীলো, অত্তনো ৰিজিতে জনপদাদীনং ততো অনত্থতো তাযনেন খত্তিযো <a name="M1.0324"></a> যো খত্তধম্মো, তস্স ৰা অকরণসীলোতি অত্থো। দস্সৰো এৰ খীলসদিসত্তা <span class="bld">দস্সুখীলং।</span> যথা হি খেত্তে খীলং কসনাদীনং সুখপ্পৰত্তিং <a name="V1.0287"></a>, মূলসন্তানেন সস্সস্স বুদ্ধিঞ্চ ৰিবন্ধতি, এৰং দস্সৰো রজ্জে রাজাণায সুখপ্পৰত্তিং, মূলৰিরুল়্হিযা জনপদানং <a name="P1.0423"></a> পরিবুদ্ধিঞ্চ ৰিবন্ধন্তি। তেন ৰুত্তং ‘‘দস্সৰো এৰ খীলসদিসত্তা দস্সুখীল’’ন্তি। <span class="bld">ৰধ</span>-সদ্দো হিংসনত্থোপি হোতীতি ৰুত্তং <span class="bld">‘‘মারণেন ৰা কোট্টনেন ৰা’’</span>তি। <span class="bld">অদ্দুবন্ধনাদিনা</span>তি <span class="bld">আদি</span>-সদ্দেন রজ্জুবন্ধনসঙ্খলিকবন্ধনাদিং সঙ্গণ্হাতি। <span class="bld">জানিযা</span>তি ধনজানিযা, তেনাহ <span class="bld">‘‘সতং গণ্হথা’’</span>তিআদি। <span class="bld">পঞ্চসিখমুণ্ডকরণ</span>ন্তি কাকপক্খকরণং। <span class="bld">গোমযসিঞ্চন</span>ন্তি সীসে ছকণোদকাৰসেচনং। <span class="bld">কুদণ্ডকবন্ধন</span>ন্তি গদ্দুলবন্ধনং। <span class="bld">এৰমাদীনী</span>তি <span class="bld">আদি</span>-সদ্দেন খুরমুণ্ডং করিত্বা ভস্মপুটপোথনাদিং সঙ্গণ্হাতি। <span class="bld">ঊহনিস্সামী</span>তি উদ্ধরিস্সামি, অপনেস্সামীতি অত্থো। <span class="bld">উস্সহন্তী</span>তি পুব্বে তত্থ কতপরিচযতায উস্সাহং কাতুং সক্কোন্তি। <span class="bld">অনুপ্পদেতূ</span>তি অনু অনু পদেতু, তেনাহ <span class="bld">‘‘দিন্নে অপ্পহোন্তে’’</span>তিআদি। সক্খিকরণপণ্ণারোপনানি ৰড্ঢিযা সহ ৰা ৰিনা ৰা পুন গহেতুকামস্স, ইধ পন তং নত্থীতি আহ <span class="bld">‘‘সক্খিং অকত্বা’’</span>তিআদি, তেনাহ <span class="bld">‘‘মূলচ্ছেজ্জৰসেনা’’</span>তি। পকারতো ভণ্ডানি আভরতি সম্ভরতি পরিচযতি এতেনাতি <span class="bld">পাভতং,</span> ভণ্ডমূলং।</p>
<p class="bodytext">দিৰসে দিৰসে দাতব্বভত্তং <span class="bld">দেৰসিকভত্তং।</span> ‘‘অনুমাসং, অনুপোসথ’’ন্তিআদিনা দাতব্বং ৰেতনং <span class="bld">মাসিকাদিপরিব্বযং।</span> তস্স তস্স কুলানুরূপেন কম্মানুরূপেন সূরভাৰানুরূপেনাতি পচ্চেকং অনুরূপ-সদ্দো যোজেতব্বো। সেনাপচ্চাদি <span class="bld">ঠানন্তরং।</span> সককম্মপসুতত্তা <a name="P1.0424"></a>, অনুপদ্দৰত্তা চ <span class="bld">ধনধঞ্ঞানং রাসিকো</span> রাসিকারভূতো। <span class="bld">খেমেন ঠিতা</span>তি অনুপদ্দৰেন পৰত্তা, তেনাহ <span class="bld">‘‘অভযা’’</span>তি, কুতোচিপি ভযরহিতাতি অত্থো।</p>
<p class="subhead">চতুপরিক্খারৰণ্ণনা</p>
<p class="bodytext"><a name="para339"></a><span class="paranum">৩৩৯</span>. তস্মিং তস্মিং কিচ্চে অনুযন্তি অনুৰত্তন্তীতি অনুযন্তা, অনুযন্তা এৰ <span class="bld">আনুযন্তা</span> যথা ‘‘অনুভাৰো এৰ আনুভাৰো’’তি। <span class="bld">অস্সা</span>তি রঞ্ঞো। <span class="bld">তে</span>তি আনুযন্তখত্তিযাদযো। <span class="bld">অত্তমনা ন ভৰিস্সন্তি</span> ‘‘অম্হে এত্থ বহি করোতী’’তি। নিবন্ধৰিপুলাগমো গামো <span class="bld">নিগমো,</span> ৰিৰড্ঢিতমহাআযো <a name="M1.0325"></a> মহাগামোতি অত্থো। <span class="bld">জনপদ</span>-সদ্দো হেট্ঠা ৰুত্তত্থো এৰ। ছন্নং পকতীনং ৰসেন রঞ্ঞো হিতসুখাভিবুদ্ধি, তদেকদেসা চ আনুযন্তাদযোতি ৰুত্তং <span class="bld">‘‘যং তুম্হাকং অনুজাননং মম ভৰেয্য দীঘরত্তং হিতায সুখাযা’’</span>তি।</p>
<p class="bodytext">অমা সহ ভৰন্তি কিচ্চেসূতি <span class="bld">অমচ্চা,</span> রজ্জকিচ্চৰোসাসনকা। তে পন রঞ্ঞো পিযা, সহপৰত্তনকা চ হোন্তীতি আহ <span class="bld">‘‘পিযসহাযকা’’</span>তি। রঞ্ঞো পরিসতি ভৰাতি <span class="bld">পারিসজ্জা</span> <a name="V1.0288"></a>, তে পন কেতি আহ <span class="bld">‘‘সেসা আণত্তিকরা’’</span>তি, যথাৰুত্তআনুযন্তখত্তিযাদী হি অৰসেসা রঞ্ঞো আণাকরাতি অত্থো। সতিপি দেয্যধম্মে আনুভাৰসম্পত্তিযা, পরিৰারসম্পত্তিযা চ অভাৰে তাদিসং দাতুং ন সক্কা, ৰুড্ঢকালে <a name="P1.0425"></a> চ তাদিসানম্পি রাজূনং তদুভযং হাযতেৰাতি আহ <span class="bld">‘‘মহল্লককালে…পে॰… ন সক্কা’’</span>তি। <span class="bld">অনুমতিযা</span>তি অনুজাননেন, <span class="bld">পক্খা</span>তি সপক্খা যঞ্ঞস্স অঙ্গভূতা। পরিক্খরোন্তীতি <span class="bld">পরিক্খারা,</span> সম্ভারা। ইমে তস্স যঞ্ঞস্স অঙ্গভূতা পরিৰারা ৰিয হোন্তীতি আহ <span class="bld">‘‘পরিৰারা ভৰন্তী’’</span>তি।</p>
<p class="subhead">অট্ঠপরিক্খারৰণ্ণনা</p>
<p class="bodytext"><a name="para340"></a><span class="paranum">৩৪০</span>. <span class="bld">যসসা</span>তি আনুভাৰেন, তেনাহ <span class="bld">‘‘আণাঠপনসমত্থতাযা’’</span>তি। <span class="bld">সদ্দহতী</span>তি ‘‘দাতা দানস্স ফলং পচ্চনুভোতী’’তি পত্তিযাযতি। দানে সূরোতি <span class="bld">দানসূরো</span> দেয্যধম্মে ঈসকম্পি সঙ্গং অকত্বা মুত্তচাগো। স্বাযমত্থো কম্মস্সকতঞ্ঞাণস্স তিক্খৰিসদভাৰেন ৰেদিতব্বো, তেনাহ <span class="bld">‘‘ন সদ্ধামত্তকেনেৰা’’</span>তিআদি। যস্স হি কম্মস্সকতা পচ্চক্খতো ৰিয উপট্ঠাতি, সো এৰং ৰুত্তো। <span class="bld">যং দানং দেতী</span>তি যং দেয্যধম্মং পরস্স দেতি। <span class="bld">তস্স পতি হুত্বা</span>তি তব্বিসযং লোভং সুট্ঠু অভিভৰন্তো তস্স অধিপতি হুত্বা দেতি অনধিভৰনীযত্তা। ‘‘ন দাসো, ন সহাযো’’তি ৰত্বা তদুভযং অন্বযতো, ব্যতিরেকতো চ দস্সেতুং <span class="bld">‘‘যো হী’’</span>তিআদি ৰুত্তং। <span class="bld">দাসো হুত্বা দেতি</span> তণ্হায দানস্স দাসব্যতং উপগতত্তা। <span class="bld">সহাযো হুত্বা দেতি</span> তস্স পিযভাৰানিস্সজ্জনতো। <span class="bld">সামী হুত্বা দেতি</span> তত্থ তণ্হাদাসব্যতো অত্তানং <a name="M1.0326"></a> মোচেত্বা অভিভুয্য পৰত্তনতো। সামিপরিভোগসদিসা হেতস্সাযং পৰত্ততীতি।</p>
<p class="bodytext"><span class="bld">সমিতপাপা</span> <a name="P1.0426"></a> <span class="bld">সমণা, বাহিতপাপা ব্রাহ্মণা</span> উক্কট্ঠনিদ্দেসেন, পব্বজ্জামত্তসমণা জাতিমত্তব্রাহ্মণা পন <span class="bld">কপণাদিগ্গহণেনেৰেত্থ গহিতা</span>তি অধিপ্পাযো। <span class="bld">দুগ্গতা</span>তি দুক্করজীৰিকং উপগতা কসিরৰুত্তিকা, তেনাহ <span class="bld">‘‘দলিদ্দমনুস্সা’’</span>তি। <span class="bld">অদ্ধিকা</span>তি অদ্ধানমগ্গগামিনো। <span class="bld">ৰণিব্বকা</span>তি দাযকানং গুণকিত্তনৰসেন, কম্মফলকিত্তনমুখেন চ যাচনকা সেয্যথাপি নগ্গচরিযাদযো, তেনাহ <span class="bld">‘‘ইট্ঠং দিন্ন’’</span>ন্তিআদি। <span class="bld">‘‘পসতমত্ত’’</span>ন্তি ৰীহিতণ্ডুলাদিৰসেন ৰুত্তং, <span class="bld">‘‘সরাৰমত্ত’’</span>ন্তি যাগুভত্তাদিৰসেন। ওপানং ৰুচ্চতি ওগাহেত্বা পাতব্বতো নদিতল়াকাদীনং সব্বসাধারণতিত্থং ওপানং ৰিয ভূতোতি <span class="bld">ওপানভূতো,</span> তেনাহ <span class="bld">‘‘উদপানভূতো’’</span>তিআদি। <span class="bld">সুতমেৰ সুতজাত</span>ন্তি <span class="bld">জাত</span>-সদ্দস্স অনত্থন্তরৰাচকতমাহ যথা ‘‘কোসজাত’’ন্তি।</p>
<p class="bodytext">অতীতাদিঅত্থচিন্তনসমত্থতা নামস্স রঞ্ঞো অনুমানৰসেন, ইতিকত্তব্বতাৰসেন চ ৰেদিতব্বা <a name="V1.0289"></a>, ন বুদ্ধানং ৰিয তত্থ পচ্চক্খদস্সিতাযাতি দস্সেতুং <span class="bld">‘‘অতীতে’’</span>তিআদি ৰুত্তং। অড্ঢতাদযো তাৰ যঞ্ঞস্স পরিক্খারা হোন্তু তেহি ৰিনা তস্স অসিজ্ঝনতো, সুজাততা সুরূপতা পন কথন্তি আহ <span class="bld">‘‘এতেহি কিরা’’</span>তিআদি। এত্থ চ কেচি ‘‘যথা অড্ঢতাদযো যঞ্ঞস্স একংসতো অঙ্গানি, ন এৰমভিজাততা, অভিরূপতা চাতি দস্সেতুং <span class="bld">কির</span>সদ্দগ্গহণ’’ন্তি ৰদন্তি ‘‘অযং দুজ্জাতো’’তিআদি ৰচনস্স অনেকন্তিকতং মঞ্ঞমানা, তযিদং অসারং, সব্বসাধারণৰসেন হেস যঞ্ঞারম্ভো তত্থ সিযা কেসঞ্চি তথাপরিৰিতক্কোতি তস্সাপি অৰকাসাভাৰাদস্সনত্থং তথা ৰুত্তত্তা। <span class="bld">কির</span>-সদ্দো পন তদা ব্রাহ্মণেন চিন্তিতাকারসূচনত্থো দট্ঠব্বো। <span class="bld">এৰমাদীনী</span>তি <span class="bld">আদি</span>-সদ্দেন ‘‘অযং ৰিরূপো দলিদ্দো <a name="P1.0427"></a> অপ্পেসক্খো অস্সদ্ধো অপ্পস্সুতো অনত্থঞ্ঞূ ন মেধাৰী’’তি এতেসং সঙ্গহো দট্ঠব্বো।</p>
<p class="subhead">চতুপরিক্খারাদিৰণ্ণনা</p>
<p class="bodytext"><a name="para341"></a><span class="paranum">৩৪১</span>. <span class="bld">‘‘সুজং পগ্গণ্হন্তান’’</span>ন্তি পুরোহিতস্স সযমেৰ কটচ্ছুগ্গহণজোতনেন এৰং সহত্থা, সক্কচ্চঞ্চ দানে যুত্ততা ইচ্ছিতব্বাতি দস্সেতি <a name="M1.0327"></a>। <span class="bld">এৰং দুজ্জাতস্সা</span>তি এত্থাপি হেট্ঠা ৰুত্তনযেনেৰ অত্থো ৰেদিতব্বো।</p>
<p class="bodytext"><a name="para342"></a><span class="paranum">৩৪২</span>. <span class="bld">তিণ্ণং ঠানান</span>ন্তি দানস্স আদিমজ্ঝপরিযোসানভূতাসু তীসু ভূমীসু, অৰত্থাসূতি অত্থো। <span class="bld">চলন্তী</span>তি কম্পন্তি পুরিমাকারেন ন তিট্ঠন্তি। <span class="bld">করণত্থে</span>তি ততিযাৰিভত্তিঅত্থে। কত্তরি হেতং সামিৰচনং করণীযসদ্দাপেক্খায। ‘‘পচ্চানুতাপো ন কত্তব্বো’’তি ৰত্বা তস্স অকরণূপাযং দস্সেতুং <span class="bld">‘‘পুব্বচেতনা পন অচলা পতিট্ঠপেতব্বা’’</span>তি ৰুত্তং। তত্থ <span class="bld">অচলা</span>তি দল়্হা কেনচি অসংহীরা। <span class="bld">পতিট্ঠপেতব্বা</span>তি সুপতিট্ঠিতা কাতব্বা। এৰং করণেন হি যথা তং দানং সম্পতি যথাধিপ্পাযং নিপ্পজ্জতি, এৰং আযতিম্পি ৰিপুলফলতাযাতি আহ <span class="bld">‘‘এৰঞ্হি দানং মহপ্ফলং হোতীতি দস্সেতী’’</span>তি, ৰিপ্পটিসারেন অনুপক্কিলিট্ঠভাৰতো। <span class="bld">মুঞ্চচেতনা</span>তি পরিচ্চাগচেতনা। তস্সা নিচ্চলভাৰো নাম মুত্তচাগতা পুব্বাভিসঙ্খারৰসেন উল়ারভাৰো, সমনুস্সরণচেতনায পন নিচ্চলভাৰো ‘‘অহো মযা দানং দিন্নং সাধু সুট্ঠূ’’তি তস্স সক্কচ্চং পচ্চৰেক্খণাৰসেন ৰেদিতব্বো। <span class="bld">তথা অকরোন্তস্সা</span>তি মুঞ্চচেতনং, তত্থ পচ্চাসমনুস্সরণচেতনঞ্চ ৰুত্তনযেন নিচ্চলং অকরোন্তস্স ৰিপ্পটিসারং উপ্পাদেন্তস্স। খেত্তৰিসেসে পরিচ্চাগস্স কতত্তা লদ্ধেসুপি <span class="bld">উল়ারেসু</span> <a name="P1.0428"></a> <span class="bld">ভোগেসু চিত্তং নাপি নমতি।</span> যথা কথন্তি আহ <span class="bld">‘‘মহারোরুৰং উপপন্নস্স সেট্ঠিগহপতিনো ৰিযা’’</span>তি।</p>
<p class="bodytext">সো <a name="V1.0290"></a> কির তগরসিখিং পচ্চেকবুদ্ধং অত্তনো গেহদ্বারে পিণ্ডায ঠিতং দিস্বা ‘‘ইমস্স সমণস্স পিণ্ডপাতং দেহী’’তি ভরিযং আণাপেত্বা রাজুপট্ঠানত্থং পক্কামি। সেট্ঠিভরিযা সপ্পঞ্ঞজাতিকা, সা চিন্তেসি ‘‘মযা এত্তকেন কালেন ‘ইমস্স দেথা’তি ৰচনমত্তং পিস্স ন সুতপুব্বং, অযঞ্চ মঞ্ঞে অহোসি পচ্চেকসম্বুদ্ধো, যথা তথা অদত্বা পণীতং পিণ্ডপাতং দস্সামী’’তি উপগন্ত্বা পচ্চেকসম্বুদ্ধং পঞ্চপতিট্ঠিতেন ৰন্দিত্বা পত্তং আদায অন্তোনিৰেসনে পঞ্ঞত্তাসনে নিসীদাপেত্বা পরিসুদ্ধেহি সালিতণ্ডুলেহি ভত্তং সম্পাদেত্বা তদনুরূপং খাদনীযং, ব্যঞ্জনং, সূপেয্যঞ্চ অভিসঙ্খরিত্বা বহি গন্ধেহি অলঙ্করিত্বা পচ্চেকসম্বুদ্ধস্স হত্থেসু পতিট্ঠপেত্বা ৰন্দি। পচ্চেকবুদ্ধো ‘‘অঞ্ঞেসম্পি পচ্চেকবুদ্ধানং সঙ্গহং <a name="M1.0328"></a> করিস্সামী’’তি অপরিভুঞ্জিত্বাৰ অনুমোদনং কত্বা পক্কামি। সোপি খো সেট্ঠি রাজুপট্ঠানং কত্বা আগচ্ছন্তো পচ্চেকবুদ্ধং দিস্বা অহং ‘‘তুম্হাকং পিণ্ডপাতং দেথা’’তি ৰত্বা পক্কন্তো, অপি ৰো লদ্ধো পিণ্ডপাতোতি। আম সেট্ঠি লদ্ধোতি। ‘‘পস্সামা’’তি গীৰং উক্খিপিত্বা ওলোকেসি। অথস্স পিণ্ডপাতগন্ধো উট্ঠহিত্বা নাসপুটং পূরেসি। সো ‘‘মহা ৰত মে ধনব্যযো জাতো’’তি চিত্তং সন্ধারেতুং অসক্কোন্তো পচ্ছা ৰিপ্পটিসারী অহোসি। ৰিপ্পটিসারস্স পন উপ্পন্নাকারো ‘‘ৰরমেত’’ন্তিআদিনা (সং॰ নি॰ ১.১৩১) পাল়িযং আগতোযেৰ। ভাতু পনাযং একং পুত্তকং <a name="P1.0429"></a> সাপতেয্যকারণা জীৰিতা ৰোরোপেসি, তেন মহারোরুৰং উপপন্নো। পিণ্ডপাতদানেন পনেস সত্তক্খত্তুং সুগ্গতিং সগ্গং লোকং উপপন্নো, সত্তক্খত্তুমেৰ চ সেট্ঠিকুলে নিব্বত্তো, ন চাস্স উল়ারেসু ভোগেসু চিত্তং নমি, তেন ৰুত্তং ‘‘নাপি উল়ারেসু ভোগেসু চিত্তং নমতী’’তি।</p>
<p class="bodytext"><a name="para343"></a><span class="paranum">৩৪৩</span>. আকরোতি অত্তনো অনুরূপতায সমরিযাদং সপরিচ্ছেদং ফলং নিব্বত্তেতীতি <span class="bld">আকারো,</span> কারণন্তি আহ <span class="bld">‘‘দসহি আকারেহীতি দসহি কারণেহী’’</span>তি। <span class="bld">পটিগ্গাহকতো ৰা</span>তি বলৰতরো হুত্বা উপ্পজ্জমানো পটিগ্গাহকতোৰ উপ্পজ্জতি, ইতরো পন দেয্যধম্মতো, পরিৰারজনতোপি উপ্পজ্জেয্যেৰ। <span class="bld">উপ্পজ্জিতুং যুত্ত</span>ন্তি উপ্পজ্জনারহং। <span class="bld">তেসংযেৰ</span> পাণাতিপাতীনং। যজনং নামেত্থ দানং অধিপ্পেতং, ন অগ্গিজুহনন্তি আহ <span class="bld">‘‘যজতং ভৰ</span>ন্তি <span class="bld">দেতু ভৰ’’</span>ন্তি। <span class="bld">ৰিস্সজ্জতূ</span>তি মুত্তচাগৰসেন ৰিস্সজ্জতু। <span class="bld">অব্ভন্তর</span>ন্তি অজ্ঝত্তং, সকসন্তানেতি অত্থো।</p>
<p class="bodytext"><a name="para344"></a><span class="paranum">৩৪৪</span>. হেট্ঠা সোল়স পরিক্খারা ৰুত্তা যঞ্ঞস্স তে ৰত্থুং কত্বা, ইধ পন সন্দস্সনাদিৰসেন অনুমোদনায আরদ্ধত্তা ৰুত্তং <span class="bld">‘‘সোল়সহি আকারেহী’’</span>তি। <span class="bld">দস্সেত্বা</span> অত্তনো দেসনানুভাৰেন পচ্চক্খতো ৰিয ফলং দস্সেত্বা, অনেকৰারং পন কথনতো চ আমেডিতৰচনং। <span class="bld">তমত্থ</span>ন্তি যথাৰুত্তং দানফলৰসেন কম্মফলসম্বন্ধং। <span class="bld">সমাদপেত্বা</span>তি সুতমত্তমেৰ অকত্বা <a name="V1.0291"></a> যথা রাজা তমত্থং সম্মদেৰ আদিযতি <a name="P1.0430"></a> চিত্তে করোন্তো সুগ্গহিতং কত্বা গণ্হাতি, তথা সক্কচ্চং আদাপেত্বা। আমেডিতকারণং হেট্ঠা ৰুত্তমেৰ।</p>
<p class="bodytext"><span class="bld">‘‘ৰিপ্পটিসারৰিনোদনেনা’’</span>তি <a name="M1.0329"></a> ইদং নিদস্সনমত্তং লোভদোসমোহইস্সামচ্ছরিযমানাদযোপি হি দানচিত্তস্স উপক্কিলেসা, তেসং ৰিনোদনেনপি তং সমুত্তেজিতং নাম হোতি তিক্খৰিসদভাৰপ্পত্তিতো। আসন্নতরভাৰতো ৰা ৰিপ্পটিসারস্স তব্বিনোদনমেৰ গহিতং, পৰত্তিতেপি হি দানে তস্স সম্ভৰতো। যাথাৰতো ৰিজ্জমানেহি গুণেহি তুট্ঠপহট্ঠভাৰাপাদনং সম্পহংসনন্তি আহ <span class="bld">‘‘সুন্দরং তে…পে॰… থুতিং কত্বা কথেসী’’</span>তি। <span class="bld">ধম্মতো</span>তি সচ্চতো। সচ্চঞ্হি ধম্মতো অনপেতত্তা ধম্মং, উপসমচরিযাভাৰতো সমং, যুত্তভাৰেন কারণন্তি চ ৰুচ্চতীতি।</p>
<p class="bodytext"><a name="para345"></a><span class="paranum">৩৪৫</span>. তস্মিং যঞ্ঞে রুক্খতিণচ্ছেদোপি নাম নাহোসি, কুতো পাণৰধোতি পাণৰধাভাৰস্সেৰ দল়্হীকরণত্থং সব্বসো ৰিপরীতগাহাৰিদূসিতঞ্চস্স দস্সেতুং পাল়িযং ‘‘নেৰ গাৰো হঞ্ঞিংসূ’’তি আদিং ৰত্বাপি ‘‘ন রুক্খা ছিজ্জিংসূ’’তিআদি ৰুত্তং, তেনাহ <span class="bld">‘‘কিং পন গাৰো’’</span>তিআদি। <span class="bld">বরিহিসত্থাযা</span>তি পরিচ্ছেদনত্থায। <span class="bld">ৰনমালাসঙ্খেপেনা</span>তি ৰনপুপ্ফেহি গন্থিতমালানিযামেন। <span class="bld">ভূমিযং ৰা পত্থরন্তী</span>তি ৰেদিভূমিং পরিক্খিপন্তা তত্থ পন্থরন্তি। <span class="bld">অন্তোগেহদাসাদযো</span>তি অন্তোজাতধনক্কীতকরমরানীতসযংদাসা। <span class="bld">পুব্বমেৰা</span>তি ভতিকরণতো পগেৰ। <span class="bld">গহেত্বা করোন্তী</span>তি দিৰসে দিৰসে গহেত্বা করোন্তি। <span class="bld">তজ্জিতা</span>তি <a name="P1.0431"></a> গজ্জিতা। <span class="bld">পিযসমুদাচারেনেৰা</span>তি ইট্ঠৰচনেনেৰ। <span class="bld">ফাণিতেন চেৰা</span>তি এত্থ <span class="bld">চ</span>-সদ্দো অৰুত্তসমুচ্চযত্থো, তেন পণীতপণীতানং নানপ্পকারানং খাদনীযভোজনীযাদীনঞ্চেৰ ৰত্থমালাগন্ধৰিলেপনযানসেয্যাদীনঞ্চ সঙ্গহো দট্ঠব্বো, তেনাহ <span class="bld">‘‘পণীতেহি সপ্পিতেলাদিসম্মিস্সেহেৰা’’</span>তিআদি।</p>
<p class="bodytext"><a name="para346"></a><span class="paranum">৩৪৬</span>. সং নাম ধনং, তস্স পতীতি সপতি, ধনৰা। দিট্ঠধম্মিকসম্পরাযিকহিতাৰহত্তা তস্স হিতন্তি <span class="bld">সাপতেয্যং,</span> তদেৰ ধনং। তেনাহ <span class="bld">‘‘পহূতং সাপতেয্যং আদাযাতি বহুং ধনং গহেত্বা’’</span>তি। <span class="bld">গামভাগেনা</span>তি সঙ্কিত্তনৰসেন গামে ৰা গহেতব্বভাগেন।</p>
<p class="bodytext"><a name="para347"></a><span class="paranum">৩৪৭</span>. <span class="bld">‘‘যাগুং পিৰিত্বা’’</span>তি যাগুসীসেন পাতরাসভোজনমাহ। <span class="bld">পুরত্থিমেন যঞ্ঞৰাটস্সা</span>তি রঞ্ঞো দানসালায নাতিদূরে পুরত্থিমদিসাভাগেতি <a name="M1.0330"></a> অত্থো, যতো তত্থ পাতরাসং ভুঞ্জিত্বা অকিলন্তরূপাযেৰ সাযন্হে সালং পাপুণন্তি <span class="bld">‘‘দক্খিণেন যঞ্ঞৰাটস্সা’’</span>তি আদীসুপি এসেৰ নযো।</p>
<p class="bodytext"><a name="para348"></a><span class="paranum">৩৪৮</span>. <span class="bld">পরিহারেনা</span>তি <a name="V1.0292"></a> ভগৰন্তং গরুং কত্বা অগারৰপরিহারেন।</p>
<p class="subhead">নিচ্চদানঅনুকুলযঞ্ঞৰণ্ণনা</p>
<p class="bodytext"><a name="para349"></a><span class="paranum">৩৪৯</span>. <span class="bld">উট্ঠায সমুট্ঠাযা</span>তি দানে উট্ঠানৰীরিযং সক্কচ্চং কত্বা। <span class="bld">অপ্পসম্ভারতরো</span>তি অতিৰিয পরিত্তসম্ভারো। সমারভীযতি যঞ্ঞো এতেহীতি সমারম্ভা, সম্ভারসম্ভরণৰসেন পৰত্তসত্তপীল়া। <span class="bld">অপ্পট্ঠতরো</span>তি পন অতিৰিয অপ্পকিচ্চোতি অত্থো। ৰিপাকসঞ্ঞিতং অতিসযেন মহন্তং সদিসফলং এতস্সাতি <a name="P1.0432"></a> <span class="bld">মহপ্ফলতরো।</span> উদযসঞ্ঞিতং অতিসযেন মহন্তং নিস্সন্দাদিফলং এতস্সাতি <span class="bld">মহানিসংসতরো। ধুৰদানানী</span>তি ধুৰানি থিরানি অচ্ছিন্নানি কত্বা দাতব্বদানানি। <span class="bld">অনুকুলযঞ্ঞানী</span>তি অনুকুলং কুলানুক্কমং উপাদায দাতব্বদানানি, তেনাহ <span class="bld">‘‘অম্হাক’’</span>ন্তিআদি। <span class="bld">নিবদ্ধদানানী</span>তি নিবন্ধেত্বা নিযমেত্বা পৰেণীৰসেন পৰত্তিতদানানি।</p>
<p class="bodytext">হত্থিদন্তেন পৰত্তিতা <span class="bld">দন্তমযসলাকা,</span> যত্থ দাযকানং নামং অঙ্কন্তি। <span class="bld">রঞ্ঞো</span>তি সেতৰাহনরঞ্ঞো।</p>
<p class="bodytext"><span class="bld">আদীনী</span>তি <span class="bld">আদি</span>-সদ্দেন ‘‘সেনো ৰিয মংসপেসিং কস্মা ওক্খন্দিত্বা গণ্হাসী’’তি এৰমাদীনং সঙ্গহো। পুব্বচেতনামুঞ্চচেতনাঅপরচেতনাসম্পত্তিযা দাযকস্স ৰসেন তীণি অঙ্গানি, ৰীতরাগতাৰীতদোসতাৰীতমোহতাপটিপত্তিযা দক্খিণেয্যস্স ৰসেন তীণীতি এৰং <span class="bld">ছল়ঙ্গসমন্নাগতায দক্খিণায।</span> অপরাপরং উপ্পজ্জনকচেতনাৰসেন মহানদী ৰিয, মহোঘো ৰিয চ ইতো চিতো চ অভিসন্দিত্বা ওক্খন্দিত্বা পৰত্তিযা পুঞ্ঞমেৰ <span class="bld">পুঞ্ঞাভিসন্দো। </span></p>
<p class="bodytext"><a name="para350"></a><span class="paranum">৩৫০</span>. <span class="bld">কিচ্চপরিযোসানং নত্থি</span> দিৰসে দিৰসে দাযকস্স ব্যাপারাপজ্জনতো, তেনাহ <span class="bld">‘‘একেনা’’</span>তিআদি। <span class="bld">কিচ্চপরিযোসানং অত্থি</span> যথারদ্ধস্স আৰাসস্স কতিপযেনাপি কালেন পরিসমাপেতব্বতো, তেনাহ <a name="M1.0331"></a> <span class="bld">‘‘পণ্ণসাল’’</span>ন্তিআদি। <span class="bld">সুত্তন্তপরিযাযেনা</span>তি সুত্তন্তপাল়িনযেন। (ম॰ নি॰ ১.১২, ১৩; অ॰ নি॰ ২.৫৮) <span class="bld">নৰ আনিসংসা</span>তি সীতপটিঘাতাদযো পটিসল্লানারামপরিযোসানা নৰ উদযা। অপ্পমত্ততায চেতে ৰুত্তা।</p>
<p class="bodytext">যস্মা আৰাসং দেন্তেন নাম সব্বম্পি পচ্চযজাতং দিন্নমেৰ হোতি। দ্বে তযো গামে পিণ্ডায চরিত্বা কিঞ্চি <a name="P1.0433"></a> অলদ্ধা আগতস্সপি ছাযূদকসম্পন্নং আরামং পৰিসিত্বা ন্হাযিত্বা পতিস্সযে মুহুত্তং নিপজ্জিত্বা ৰুট্ঠায নিসিন্নস্স কাযে বলং আহরিত্বা পক্খিত্তং ৰিয হোতি <a name="V1.0293"></a>। বহি ৰিচরন্তস্স চ কাযে ৰণ্ণধাতু ৰাতাতপেহি কিলমতি, পতিস্সযং পৰিসিত্বা দ্বারং পিধায মুহুত্তং নিপন্নস্স ৰিসভাগসন্ততি ৰূপসম্মতি, সভাগসন্ততি পতিট্ঠাতি, ৰণ্ণধাতু আহরিত্বা পক্খিত্তা ৰিয হোতি। বহি ৰিচরন্তস্স চ পাদে কণ্টকো ৰিজ্ঝতি, খাণু পহরতি, সরীসপাদিপরিস্সযা চেৰ চোরভযঞ্চ উপ্পজ্জতি, পতিস্সযং পৰিসিত্বা দ্বারং পিধায নিপন্নস্স সব্বে তে পরিস্সযা ন হোন্তি, সজ্ঝাযন্তস্স ধম্মপীতিসুখং, কম্মট্ঠানং মনসি করোন্তস্স উপসমসুখঞ্চ উপ্পজ্জতি বহিদ্ধা ৰিক্খেপাভাৰতো। বহি ৰিচরন্তস্স চ কাযে সেদা মুচ্চন্তি, অক্খীনি ফন্দন্তি, সেনাসনং পৰিসনক্খণে মঞ্চপীঠাদীনি ন পঞ্ঞাযন্তি, মুহুত্তং নিসিন্নস্স পন অক্খীনং পসাদো আহরিত্বা পক্খিত্তো ৰিয হোতি, দ্বারৰাতপানমঞ্চপীঠাদীনি পঞ্ঞাযন্তি। এতস্মিঞ্চ আৰাসে ৰসন্তং দিস্বা মনুস্সা চতূহি পচ্চযেহি সক্কচ্চং উপট্ঠহন্তি। তেন ৰুত্তং ‘‘আৰাসং দেন্তেন নাম সব্বম্পি পচ্চযজাতং দিন্নমেৰ হোতী’’তি, তস্মা এতে যথাৰুত্তা সব্বেপি আনিসংসা ৰেদিতব্বা। তেন ৰুত্তং ‘‘অপ্পমত্ততায চেতে ৰুত্তা’’তি।</p>
<p class="bodytext"><span class="bld">সীত</span>ন্তি অজ্ঝত্তং ধাতুক্খোভৰসেন ৰা বহিদ্ধা উতুৰিপরিণামৰসেন ৰা উপ্পজ্জনকসীতং। <span class="bld">উণ্হ</span>ন্তি অগ্গিসন্তাপং, তস্স ৰনডাহাদীসু (ৰনদাহাদীসু ৰা সারত্থ॰ টী॰ চূল়ৰগ্গ ৩.২৯৫) সম্ভৰো ৰেদিতব্বো। <span class="bld">পটিহন্তী</span>তি পটিবাহতি, যথা তদুভযৰসেন কাযচিত্তানং বাধনং ন হোতি, এৰং করোতি। সীতুণ্হব্ভাহতে <a name="P1.0434"></a> হি সরীরে ৰিক্খিত্তচিত্তো ভিক্খু যোনিসো পদহিতুং ন সক্কোতি। <span class="bld">ৰাল়মিগানী</span>তি সীহব্যগ্ঘাদিচণ্ডমিগে। গুত্তসেনাসনঞ্হি আরঞ্ঞকম্পি পৰিসিত্বা দ্বারং পিধায নিসিন্নস্স তে পরিস্সযা ন হোন্তীতি। <span class="bld">সরীসপে</span>তি যে কেচি সরন্তে গচ্ছন্তে দীঘজাতিকে সপ্পাদিকে। <span class="bld">মকসে</span>তি নিদস্সনমত্তমেতং, ডংসাদীনম্পি এতেস্বেৰ <a name="M1.0332"></a> (এতনেৰ সারত্থ॰ টী॰ চূল়ৰগ্গ ৩.২৯৫) সঙ্গহো দট্ঠব্বো। <span class="bld">সিসিরে</span>তি সিসিরকালৰসেন, সত্তাহৰদ্দলিকাদিৰসেন চ উপ্পন্নে সিসিরসম্ফস্সে। <span class="bld">ৰুট্ঠিযো</span>তি যদা তদা উপ্পন্না ৰস্সৰুট্ঠিযো পটিহনতীতি যোজনা।</p>
<p class="bodytext"><span class="bld">ৰাতাতপো ঘোরো</span>তি রুক্খগচ্ছাদীনং উম্মূলভঞ্জনাদিৰসেন পৰত্তিযা ঘোরো সরজঅরজাদিভেদো ৰাতো চেৰ গিম্হপরিল়াহসমযেসু উপ্পত্তিযা ঘোরো সূরিযাতপো চ। <span class="bld">পটিহঞ্ঞতী</span>তি পটিবাহীযতি। <span class="bld">লেণত্থ</span>ন্তি নানারম্মণতো চিত্তং নিৰত্তেত্বা পটিসল্লানারামত্থং। <span class="bld">সুখত্থ</span>ন্তি ৰুত্তপরিস্সযাভাৰেন ফাসুৰিহারত্থং। <span class="bld">ঝাযিতু</span>ন্তি অট্ঠতিংসায আরম্মণেসু যত্থ কত্থচি চিত্তং উপনিবন্ধিত্বা উপনিজ্ঝাযিতুং। <span class="bld">ৰিপস্সিতু</span>ন্তি অনিচ্চাদিতো সঙ্খারে সম্মসিতুং।</p>
<p class="bodytext"><span class="bld">ৰিহারে</span>তি <a name="V1.0294"></a> পতিস্সযে। <span class="bld">কারযে</span>তি কারাপেয্য। <span class="bld">রম্মে</span>তি মনোরমে নিৰাসসুখে। <span class="bld">ৰাসযেত্থ বহুস্সুতে</span>তি কারেত্বা পন এত্থ ৰিহারেসু বহুস্সুতে সীলৰন্তে কল্যাণধম্মে নিৰাসেয্য, তে নিৰাসেন্তো পন তেসং বহুস্সুতানং যথা পচ্চযেহি কিলমথো ন হোতি, এৰং <span class="bld">অন্নঞ্চ পানঞ্চ ৰত্থসেনাসনানি চ দদেয্য উজুভূতেসু</span> অজ্ঝাসযসম্পন্নেসু কম্মকম্মফলানং, রতনত্তযগুণানঞ্চ সদ্দহনেন <span class="bld">ৰিপ্পসন্নেন চেতসা।</span></p>
<p class="bodytext">ইদানি গহট্ঠপব্বজিতানং অঞ্ঞমঞ্ঞূপকারিতং দস্সেতুং <a name="P1.0435"></a> <span class="bld">‘‘তে তস্সা’’</span>তি গাথমাহ। তত্থ <span class="bld">তে</span>তি বহুস্সুতা। <span class="bld">তস্সা</span>তি উপাসকস্স। <span class="bld">ধম্মং দেসেন্তী</span>তি সকলৰট্টদুক্খপনূদনং সদ্ধম্মং দেসেন্তি। <span class="bld">যং সো ধম্মং ইধঞ্ঞাযা</span>তি সো উপাসকো যং সদ্ধম্মং ইমস্মিং সাসনে সম্মাপটিপজ্জনেন জানিত্বা অগ্গমগ্গাধিগমেন <span class="bld">অনাসৰো</span> হুত্বা <span class="bld">পরিনিব্বাতি</span> একাদসগ্গিৰূপসমেন সীতি ভৰতি।</p>
<p class="bodytext">সীতপটিঘাতাদযো ৰিপস্সনাৰসানা তেরস, অন্নাদিলাভো, ধম্মস্সৰনং, ধম্মাৰবোধো, পরিনিব্বানন্তি এৰং <span class="bld">সত্তরস।</span></p>
<p class="bodytext"><a name="para351"></a><span class="paranum">৩৫১</span>. <span class="bld">অত্তনো সন্তকা</span>তি অত্তনিযা। <span class="bld">দুপ্পরিচ্চজনং</span> লোভং নিগ্গণ্হিতুং অসক্কোন্তস্স। সঙ্ঘস্স ৰা গণস্স ৰা সন্তিকেতি যোজনা। <span class="bld">তত্থা</span>তি <a name="M1.0333"></a> যথাগহিতে সরণে। <span class="bld">নত্থি পুনপ্পুনং কত্তব্বতা</span> ৰিঞ্ঞূজাতিকস্সাতি অধিপ্পাযো। <span class="bld">‘‘জীৰিতপরিচ্চাগমযং পুঞ্ঞ’’</span>ন্তি ‘‘সচে ত্বং ন যথাগহিতং সরণং ভিন্দিস্সতি, এৰাহং তং মারেমী’’তি যদিপি কোচি তিণ্হেন সত্থেন জীৰিতা ৰোরোপেয্য, তথাপি ‘‘নেৰাহং বুদ্ধং ন বুদ্ধোতি, ধম্মং ন ধম্মোতি, সঙ্ঘং ন সঙ্ঘোতি ৰদামী’’তি দল়্হতরং কত্বা গহিতসরণস্স ৰসেন ৰুত্তং।</p>
<p class="bodytext"><a name="para352"></a><span class="paranum">৩৫২</span>. সরণং উপগতেন কাযৰাচাচিত্তেহি সক্কচ্চং ৰত্থুত্তযপূজা কাতব্বা, তত্থ চ সংকিলেসো পরিহনিতব্বো, সিক্খাপদানি পন সমাদানমত্তং, সম্পত্তৰত্থুতো ৰিরমণমত্তঞ্চাতি সরণগমনতো সীলস্স অপ্পট্ঠতরতা, অপ্পসমারম্ভতরতা চ ৰেদিতব্বা। সব্বেসং সত্তানং জীৰিতদানাদিনা দণ্ডনিধানতো, সকললোকিযলোকুত্তরগুণাধিট্ঠানতো চস্স মহপ্ফলমহানিসংসতরতা দট্ঠব্বা।</p>
<p class="bodytext">ৰক্খমাননযেন <a name="P1.0436"></a> চ ৰেরহেতুতায ৰেরং ৰুচ্চতি পাণাতিপাতাদিপাপধম্মো, তং মণতি ‘‘মযি ইধ ঠিতায কথং আগচ্ছসী’’তি তজ্জেন্তী ৰিয নীহরতীতি <span class="bld">ৰেরমণী,</span> ততো ৰা পাপধম্মতো <a name="V1.0295"></a> ৰিরমতি এতাযাতি ‘‘ৰিরমণী’’তি ৰত্তব্বে নিরুত্তিনযেন ইকারস্স একারং কত্বা <span class="bld">‘‘ৰেরমণী’’</span>তি ৰুত্তা। অসমাদিন্নসীলস্স সম্পত্ততো যথাউপট্ঠিতৰীতিক্কমিতব্বৰত্থুতো ৰিরতি <span class="bld">সম্পত্তৰিরতি।</span> সমাদানৰসেন উপ্পন্না ৰিরতি <span class="bld">সমাদানৰিরতি।</span> সেতু ৰুচ্চতি অরিযমগ্গো, তপ্পরিযাপন্না হুত্বা পাপধম্মানং সমুচ্ছেদৰসেন ঘাতনৰিরতি <span class="bld">সেতুঘাতৰিরতি।</span> ইদানি তিস্সো ৰিরতিযো সরূপতো দস্সেতুং <span class="bld">‘‘তত্থা’’</span>তিআদি ৰুত্তং। <span class="bld">পরিহরতী</span>তি অৰীতিক্কমৰসেন পরিৰজ্জেতি। <span class="bld">ন হনামী</span>তি এত্থ <span class="bld">ইতি</span>-সদ্দো আদিঅত্থো, তেন ‘‘অদিন্নং নাদিযামী’’তি এৰং আদীনং সঙ্গহো, <span class="bld">ৰা</span>-সদ্দেন ৰা, তেনাহ <span class="bld">‘‘সিক্খাপদানি গণ্হন্তস্সা’’</span>তি।</p>
<p class="bodytext"><span class="bld">মগ্গসম্পযুত্তা</span>তি সম্মাদিট্ঠিযাদিমগ্গসম্পযুত্তা। ইদানি তাসং ৰিরতীনং আরম্মণতো ৰিভাগং দস্সেতুং <span class="bld">‘‘তত্থা’’</span>তিআদি ৰুত্তং। <span class="bld">পুরিমা দ্বে</span>তি সম্পত্তসমাদানৰিরতিযো। <span class="bld">পচ্ছিমা</span>তি সেতুঘাতৰিরতি। <span class="bld">সব্বানিপি ভিন্নানি হোন্তি</span> একজ্ঝং সমাদিন্নত্তা। <span class="bld">তদেৰ ভিজ্জতি</span> ৰিসুং ৰিসুং সমাদিন্নত্তা <a name="M1.0334"></a>। গহট্ঠৰসেন চেতং ৰুত্তং। <span class="bld">ভেদো নাম নত্থি</span> পটিপক্খসমুচ্ছিন্দনেন অকুপ্পসভাৰত্তা, তেনাহ <span class="bld">‘‘ভৰন্তরেপী’’</span>তি। <span class="bld">যোনিসিদ্ধ</span>ন্তি মনুস্সতিরচ্ছানানং উদ্ধং তিরিযমেৰ দীঘতা ৰিয জাতিসিদ্ধন্তি অত্থো। বোধিসত্তে কুচ্ছিগতে বোধিসত্তমাতুসীলং ৰিয ধম্মতায সভাৰেনেৰ সিদ্ধং <span class="bld">ধম্মতাসিদ্ধং,</span> মগ্গধম্মতায ৰা অরিযমগ্গানুভাৰেন সিদ্ধং <span class="bld">ধম্মতাসিদ্ধং। দিট্ঠিউজুকরণং</span> <a name="P1.0437"></a> <span class="bld">নাম ভারিযং</span> দুক্খং, তস্মা সরণগমনং সিক্খাপদসমাদানতো মহট্ঠতরমেৰ, ন অপ্পট্ঠতরন্তি অধিপ্পাযো। <span class="bld">যথা তথা ৰা গণ্হন্তস্সাপী</span>তি আদরগারৰং অকত্বা সমাদিযন্তস্সাপি। <span class="bld">সাধুকং গণ্হন্তস্সাপী</span>তি সক্কচ্চং সীলানি সমাদিযন্তস্সাপি, ন দিগুণং, তিগুণং ৰা উস্সাহো করণীযো।</p>
<p class="bodytext">অভযদানতায সীলস্স দানভাৰো, অনৰসেসং ৰা সত্তনিকাযং দযতি তেন রক্খতীতি <span class="bld">দানং,</span> সীলং। ‘‘অগ্গানী’’তি ঞাতত্তা <span class="bld">অগ্গঞ্ঞানি।</span> চিররত্ততায ঞাতত্তা <span class="bld">রত্তঞ্ঞানি।</span> ‘‘অরিযানং সাধূনং ৰংসানী’’তি ঞাতত্তা <span class="bld">ৰংসঞ্ঞানি।</span> <span class="bld">‘‘পোরাণানী’’</span>তিআদীসু পুরিমানং এতানি <span class="bld">পোরাণানি।</span> সব্বসো কেনচিপি পকারেন সাধূহি ন কিণ্ণানি ন খিত্তানি ন ছড্ডিতানীতি <span class="bld">অসঙ্কিণ্ণানি।</span> অযঞ্চ নযো নেসং যথা অতীতে, এৰং এতরহি, অনাগতে চাতি আহ <span class="bld">‘‘অসঙ্কিণ্ণপুব্বানি ন সঙ্কিযন্তি ন সঙ্কিযিস্সন্তী’’</span>তি। ততো এৰ <span class="bld">অপ্পপিকুট্ঠানি</span> ন পটিক্খিত্তানি। ন হি কদাচিপি ৰিঞ্ঞূ সমণব্রাহ্মণা হিংসাদিপাপধম্মং অনুজানন্তি। <span class="bld">অপরিমাণানং সত্তানং অভযং দেতী</span>তি সব্বেসু ভূতেসু নিহিতদণ্ডত্তা সকলস্সপি সত্তনিকাযস্স ভযাভাৰং দেতি। ন হি অরিযসাৰকতো কস্সচি ভযং হোতি। <span class="bld">অৰের</span>ন্তি ৰেরাভাৰং। <span class="bld">অব্যাপজ্ঝ</span>ন্তি নিদ্দুক্খতং।</p>
<p class="bodytext">ননু <a name="V1.0296"></a> চ পঞ্চসীলং সব্বকালিকং, ন চ একন্ততো ৰিমুত্তাযতনং, সরণগমনং পন বুদ্ধুপ্পাদহেতুকং, একন্তৰিমুত্তাযতনঞ্চ, তত্থ কথং সরণাগমনতো পঞ্চসীলস্স মহপ্ফলতাতি আহ <span class="bld">‘‘কিঞ্চাপী’’</span>তিআদি। <span class="bld">জেট্ঠক</span>ন্তি উত্তমং। <span class="bld">‘‘সরণগমনেযেৰ পতিট্ঠাযা’’</span>তি <a name="P1.0438"></a> ইমিনা তস্স সীলস্স সরণগমনেন অভিসঙ্খততমাহ।</p>
<p class="bodytext"><a name="para353"></a><span class="paranum">৩৫৩</span>. <span class="bld">ঈদিসমেৰা</span>তি এৰং সংকিলেসং পটিপক্খমেৰ হুত্বা। <span class="bld">হেট্ঠা ৰুত্তেহি গুণেহী</span>তি এত্থ হেট্ঠা ৰুত্তগুণা নাম সরণগমনং, সীলসম্পদা, ইন্দ্রিযেসু গুত্তদ্বারতাতি এৰং আদযো। পঠমজ্ঝানং নিব্বত্তেন্তো ন কিলমতীতি <a name="M1.0335"></a> যোজনা। <span class="bld">তানী</span>তি পঠমজ্ঝানাদীনি। <span class="bld">‘‘পঠমজ্ঝান’’</span>ন্তি উক্কট্ঠনিদ্দেসো অযন্তি আহ <span class="bld">‘‘একং কপ্প’’</span>ন্তি, একং মহাকপ্পন্তি অত্থো। হীনং পন পঠমজ্ঝানং, মজ্ঝিমঞ্চ অসঙ্খ্যেয্যকপ্পস্স ততিযং ভাগং, উপড্ঢকপ্পঞ্চ <span class="bld">আযুং দেতি। ‘‘দুতিযং অট্ঠকপ্পে’’</span>তি আদীসুপি ইমিনা নযেন অত্থো ৰেদিতব্বো, মহাকপ্পৰসেনেৰ চ গহেতব্বং। যস্মা ৰা পণীতানিযেৰেত্থ ঝানানি অধিপ্পেতানি মহপ্ফলতরভাৰদস্সনপরত্তা দেসনায, তস্মা <span class="bld">‘‘পঠমজ্ঝানং একং কপ্প’’</span>ন্তিআদি ৰুত্তং। <span class="bld">তদেৰা</span>তি চতুত্থজ্ঝানমেৰ। যদি এৰং কথং আরুপ্পতাতি আহ <span class="bld">‘‘আকাসানঞ্চাযতনাদী’’</span>তিআদি।</p>
<p class="bodytext">সম্মদেৰ নিচ্চসঞ্ঞাদিপটিপক্খৰিধমনৰসেন পৰত্তমানা পুব্বভাগিযে এৰ বোধিপক্খিযধম্মে সম্মানেন্তী ৰিপস্সনা ৰিপস্সকস্স অনপ্পকং পীতিসোমনস্সং সমাৰহতীতি আহ <span class="bld">‘‘ৰিপস্সনা…পে॰… অভাৰা’’</span>তি। তেনাহ ভগৰা –</p>
<p class="gatha1">‘‘যতো যতো সম্মসতি, খন্ধানং উদযব্বযং।</p>
<p class="gathalast">লভতী পীতিপামোজ্জং, অমতং তং ৰিজানত’’ন্তি॥ (ধ॰ প॰ ৩৭৪)।</p>
<p class="bodytext">যস্মা অযং দেসনা ইমিনা অনুক্কমেন ইমানি ঞাণানি নিব্বত্তেন্তস্স <a name="P1.0439"></a> ৰসেন পৰত্তিতা, তস্মা <span class="bld">‘‘ৰিপস্সনাঞাণে পতিট্ঠায নিব্বত্তেন্তো’’</span>তি হেট্ঠিমং হেট্ঠিমং উপরিমস্স উপরিমস্স পতিট্ঠাভূতং কত্বা ৰুত্তং। সমানরূপনিম্মানং নাম মনোমযিদ্ধিযা অঞ্ঞেহি অসাধারণকিচ্চন্তি আহ <span class="bld">‘‘অত্তনো…পে॰… মহপ্ফলা’’</span>তি। <span class="bld">ৰিকুব্বনদস্সনসমত্থতাযা</span>তি হত্থিঅস্সাদিৰিৰিধরূপকরণং ৰিকুব্বনং, তস্স দস্সনসমত্থভাৰেন। <span class="bld">ইচ্ছিতিচ্ছিতট্ঠানং</span> নাম পুরিমজাতীসু ইচ্ছিতিচ্ছিতো খন্ধপ্পদেসো। <span class="bld">সমাপেন্তো</span>তি পরিযোসাপেন্তো।</p>
<p class="subhead">কূটদন্তউপাসকত্তপটিৰেদনাকথাৰণ্ণনা</p>
<p class="bodytext"><a name="para354-8"></a><span class="paranum">৩৫৪-৮</span>. <span class="bld">সব্বে</span> <a name="V1.0297"></a> <span class="bld">তে পাণযো</span>তি ‘‘সত্ত চ উসভসতানী’’তিআদিনা ৰুত্তে সব্বে পাণিনো। <span class="bld">আকুলভাৰো</span>তি ভগৰতো সন্তিকে ধম্মস্স সুতত্তা পাণীসু অনুদ্দযং উপট্ঠপেত্বা ঠিতস্স ‘‘কথঞ্হি নাম মযা তাৰ বহূ পাণিনো মারণত্থায বন্ধাপিতা’’তি চিত্তে পরিব্যাকুলভাৰো <a name="M1.0336"></a> <span class="bld">উদপাদি। সুত্বা</span>তি ‘‘বন্ধনতো মোচিতা’’তি সুত্বা। কামচ্ছন্দৰিগমেন কল্লচিত্ততা অরোগচিত্ততা, ব্যাপাদৰিগমেন মেত্তাৰসেন মুদুচিত্ততা অকথিনচিত্ততা, উদ্ধচ্চকুক্কুচ্চপ্পহানেন ৰিক্খেপৰিগমনতো ৰিনীৰরণচিত্ততা তেহি ন পিহিতচিত্ততা, থিনমিদ্ধৰিগমেন উদগ্গচিত্ততা সংপগ্গণ্হনৰসেন অলীনচিত্ততা, ৰিচিকিচ্ছাৰিগমেন সম্মাপটিপত্তিযা অধিমুত্ততায পসন্নচিত্ততা চ হোতীতি আহ <span class="bld">‘‘কল্লচিত্তন্তিআদি অনুপুব্বিকথানুভাৰেন ৰিক্খম্ভিতনীৰরণতং সন্ধায ৰুত্ত’’</span>ন্তি। যং পনেত্থ অত্থতো অৰিভত্তং, তং সুৰিঞ্ঞেয্যমেৰ।</p>
<p class="centered">কূটদন্তসুত্তৰণ্ণনায লীনত্থপ্পকাসনা।</p></div>
<p class="chapter">৬. মহালিসুত্তৰণ্ণনা</p>
<div class="chaptxt">
<p class="subhead">ব্রাহ্মণদূতৰত্থুৰণ্ণনা</p>
<p class="bodytext"><a name="para359"></a><span class="paranum">৩৫৯</span>. <span class="bld">পুনপ্পুনং</span> <a name="V1.0298"></a> <a name="M1.0337"></a> <a name="P1.0440"></a> <span class="bld">ৰিসালীভাৰূপগমনতো</span>তি পুব্বে কির পুত্তধীতুৰসেন দ্বে দ্বে হুত্বা সোল়সক্খত্তুং জাতানং লিচ্ছৰীরাজকুমারানং সপরিৰারানং অনুক্কমেনেৰ ৰড্ঢন্তানং নিৰাসনট্ঠানারামুয্যানপোক্খরণীআদীনং পতিট্ঠানস্স অপ্পহোনকতায নগরং তিক্খত্তুং গাৰুতন্তরেন গাৰুতন্তরেন পরিক্খিপিংসু, তেনস্স পুনপ্পুনং ৰিসালীভাৰং গতত্তা ‘‘ৰেসালী’’ ত্বেৰ নামং জাতং, তেন ৰুত্তং <span class="bld">‘‘পুনপ্পুনং ৰিসালীভাৰূপগমনতো ৰেসালীতি লদ্ধনামকে নগরে’’</span>তি। <span class="bld">সযংজাত</span>ন্তি সযমেৰ জাতং অরোপিমং। <span class="bld">মহন্তভাৰেনেৰা</span>তি রুক্খগচ্ছানং, ঠিতোকাসস্স চ মহন্তভাৰেন, তেনাহ <span class="bld">‘‘হিমৰন্তেন সদ্ধিং একাবদ্ধং হুত্বা’’</span>তি। <span class="bld">কূটাগারসালাসঙ্খেপেনা</span>তি হংসৰট্টকচ্ছন্নেন কূটাগারসালানিযামেন। কোসলেসু জাতা, ভৰা ৰা, তং ৰা রট্ঠং নিৰাসো এতেসন্তি <span class="bld">কোসলকা।</span> এৰং <span class="bld">মাগধকা</span> ৰেদিতব্বা। যস্স অকরণে পুগ্গলো মহাজানিযো হোতি, তং করণং অরহতীতি করণীযং তেন <span class="bld">করণীযেন,</span> তেনাহ <span class="bld">‘‘অৰস্সং কত্তব্বকম্মেনা’’</span>তি। <span class="bld">তং কিচ্চন্তি ৰুচ্চতি</span> সতি সমৰাযে কাতব্বতো।</p>
<p class="bodytext"><a name="para360"></a><span class="paranum">৩৬০</span>. যা বুদ্ধানং উপ্পজ্জনারহা নানত্তসঞ্ঞা, তাসং <a name="P1.0441"></a> ৰসেন <span class="bld">নানারম্মণাচারতো।</span> সম্ভৰন্তস্সেৰ পটিসেধো। <span class="bld">পটিক্কম্মা</span>তি নিৰত্তিত্বা তথা চিত্তং অনুপ্পাদেত্বা। <span class="bld">সল্লীনো</span>তি ঝানসমাপত্তিযা একত্তারম্মণং অল্লীনো।</p>
<p class="subhead">ওট্ঠদ্ধলিচ্ছৰীৰত্থুৰণ্ণনা</p>
<p class="bodytext"><a name="para361"></a><span class="paranum">৩৬১</span>. <span class="bld">অদ্ধোট্ঠতাযা</span>তি তস্স কির উত্তরোট্ঠং অপ্পকতায তিরিযং ফালেত্বা অপনীতদ্ধং ৰিয খাযতি চত্তারো দন্তে, দ্বে চ দাঠা ন ছাদেতি, তেন নং <span class="bld">‘‘ওট্ঠদ্ধো’’</span>তি ৰোহরন্তি। অযং <a name="V1.0299"></a> কির উপাসকো সদ্ধো পসন্নো দাযকো দানপতি বুদ্ধমামকো ধম্মমামকো সঙ্ঘমামকো, তেনাহ <span class="bld">পুরেভত্ত</span>ন্তিআদি।</p>
<p class="bodytext"><a name="para362"></a><span class="paranum">৩৬২</span>. <span class="bld">সাসনে</span> <a name="M1.0338"></a> <span class="bld">যুত্তপযুত্তো</span>তি ভাৰনং অনুযুত্তো। সব্বত্থ সীহসমানৰুত্তিনোপি ভগৰতো পরিসায মহন্তে সতি তদজ্ঝাসযানুরূপং পৰত্তিযমানায ধম্মদেসনায ৰিসেসো হোতীতি আহ <span class="bld">‘‘মহন্তেন উস্সাহেন ধম্মং দেসেস্সতী’’</span>তি।</p>
<p class="bodytext"><span class="bld">‘‘ৰিস্সাসিকো’’</span>তি ৰত্বা তমস্স ৰিস্সাসিকভাৰং ৰিভাৰেতুং <span class="bld">‘‘অযঞ্হী’’</span>তিআদি ৰুত্তং। থেরস্স খীণা সৰস্সসতো আলসিযভাৰো ‘‘অপ্পহীনো’’তি ন ৰত্তব্বো, ৰাসনালেসং পন উপাদাযাহ <span class="bld">‘‘ঈসকং অপ্পহীনো ৰিয হোতী’’</span>তি। ন হি সাৰকানং সৰাসনা কিলেসা পহীযন্তি।</p>
<p class="bodytext"><a name="para363"></a><span class="paranum">৩৬৩</span>. ৰিনেয্যজনানুরোধেন বুদ্ধানং পাটিহারিযৰিজম্ভনং হোতীতি ৰুত্তং <span class="bld">‘‘অথ খো ভগৰা’’</span>তিআদি, তেনেৰাহ <span class="bld">‘‘সংসূচিতনিক্খমনো’’</span>তি। গন্ধকুটিতো নিক্খমনৰেলাযঞ্হি ছব্বণ্ণা বুদ্ধরস্মিযো আৰেল়াৰেল়াযমলাযমলা হুত্বা সৰিসেসা পভস্সরা ৰিনিচ্ছরিংসু।</p>
<p class="bodytext"><a name="para364"></a><span class="paranum">৩৬৪</span>. <span class="bld">ততো পর</span>ন্তি ‘‘হিয্যো’’তি ৰুত্তদিৰসতো অনন্তরং পরং <span class="bld">পুরিমতরং</span> অতিসযেন পুরিমত্তা। ইতি ইমেসু দ্বীসু ৰৰত্থিতো যথাক্কমং পুরিমপুরিমতরভাৰো। এৰং সন্তেপি যদেত্থ ‘‘পুরিমতর’’ন্তি ৰুত্তং, ততো পভুতি যং <a name="P1.0442"></a> যং ওরং, তং তং পুরিমং, যং যং পরং, তং তং পুরিমতরং, ওরপারভাৰস্স ৰিয পুরিমপুরিমতরভাৰস্স চ অপেক্খাসিদ্ধিতো, তেনাহ <span class="bld">‘‘ততো পট্ঠাযা’’</span>তিআদি। <span class="bld">মূলদিৰসতো পট্ঠাযা</span>তিআদিদিৰসতো পট্ঠায। <span class="bld">অগ্গ</span>ন্তি পঠমং। তং পনেত্থ পরা অতীতা কোটি হোতীতি আহ <span class="bld">‘‘পরকোটিং কত্বা’’</span>তি। <span class="bld">যং</span>-সদ্দযোগেন চাযং ‘‘ৰিহরামী’’তি ৰত্তমানপ্পযোগো, অত্থো পন অতীতকালৰসেনেৰ ৰেদিতব্বো, তেনাহ <span class="bld">‘‘ৰিহাসিন্তি ৰুত্তং হোতী’’</span>তি। পঠমৰিকপ্পে ‘‘ৰিহরামী’’তি পদস্স ‘‘যদগ্গে’’তি ইমিনা উজুকং সম্বন্ধো দস্সিতো, দুতিযৰিকপ্পে পন ‘‘তীণি ৰস্সানী’’তি ইমিনাপি।</p>
<p class="bodytext"><span class="bld">পিযজাতিকানী</span>তি ইট্ঠসভাৰানি। <span class="bld">সাতজাতিকানী</span>তি মধুরসভাৰানি। মধুরং ৰিযাতি হি ‘‘মধুর’’ন্তি ৰুচ্চতি মনোরমং যং কিঞ্চি। <span class="bld">কামূপসঞ্হিতানী</span>তি আরম্মণং করোন্তেন কামেন উপসংহিতানি, কামনীযানীতি অত্থো, তেনাহ <span class="bld">‘‘কামস্সাদযুত্তানী’’</span>তি, কামস্সাদস্স যুত্তানি যোগ্যানীতি অত্থো। <span class="bld">সরীরসণ্ঠানে</span>তি সরীরবিম্বে, আধারে চেতং ভুম্মং। তস্মা <span class="bld">সদ্দেনা</span>তি <a name="M1.0339"></a> তং নিস্সায <a name="V1.0300"></a> ততো উপ্পন্নেন সদ্দেনাতি অত্থো। <span class="bld">মধুরেনা</span>তি ইট্ঠেন। <span class="bld">এত্তাৰতা</span>তি দিব্বসোতঞাণস্স পরিকম্মাকথনমত্তেন। ‘‘অত্তনা ঞাতম্পি ন কথেতি, কিমস্স সাসনে অধিট্ঠানেনা’’তি কুজ্ঝন্তো <span class="bld">আঘাতং বন্ধিত্বা</span> সহ কুজ্ঝনেনেৰ ঝানাভিঞ্ঞাহি পরিহাযি। <span class="bld">চিন্তেসী</span>তি ‘‘কস্মা নু খো ময্হং তং পরিকম্মং ন কথেসী’’তি পরিৰিতক্কেন্তো অযোনিসো উম্মুজ্জনৰসেন চিন্তেসি। <span class="bld">অনুক্কমেনা</span>তি পাথিকসুত্তে আগতনযেন <a name="P1.0443"></a> তং তং অযুত্তমেৰ চিন্তেন্তো, ভাসন্তো, করোন্তো চ অনুক্কমেন। ভগৰতি বদ্ধাঘাততায সাসনে পতিট্ঠং অলভন্তো <span class="bld">গিহিভাৰং পত্বা।</span></p>
<p class="subhead">একংসভাৰিতসমাধিৰণ্ণনা</p>
<p class="bodytext"><a name="para366-371"></a><span class="paranum">৩৬৬-৩৭১</span>. <span class="bld">একংসাযা</span>তি তদত্থেযেৰ চতুত্থী, তস্মা একংসত্থন্তি অত্থো। <span class="bld">অংস</span>-সদ্দো চেত্থ কোট্ঠাসপরিযাযো, সো চ অধিকারতো দিব্বরূপদস্সনদিব্বসদ্দস্সৰনৰসেন ৰেদিতব্বোতি আহ <span class="bld">‘‘এককোট্ঠাসাযা’’</span>তিআদি। <span class="bld">অনুদিসাযা</span>তি পুরত্থিমদক্খিণাদিভেদায চতুব্বিধায অনুদিসায। <span class="bld">উভযকোট্ঠাসাযা</span>তি দিব্বরূপদস্সনত্থায, দিব্বসদ্দস্সৰনত্থায চ। <span class="bld">ভাৰিতো</span>তি যথা দিব্বচক্খুঞাণং, দিব্বসোতঞাণঞ্চ সমধিগতং হোতি, এৰং ভাৰিতো। তযিদং ৰিসুং ৰিসুং পরিকম্মকরণেন ইজ্ঝন্তীসু ৰত্তব্বং নত্থি, একজ্ঝং ইজ্ঝন্তীসুপি কমেনেৰ কিচ্চসিদ্ধি একজ্ঝং কিচ্চসিদ্ধিযা অসম্ভৰতো। পাল়িযম্পি একস্স উভযসমত্থতাসন্দস্সনত্থমেৰ ‘‘দিব্বানঞ্চ রূপানং দস্সনায, দিব্বানঞ্চ সদ্দানং সৰনাযা’’তি ৰুত্তং, ন একজ্ঝং কিচ্চসিদ্ধিসম্ভৰতো। <span class="bld">‘‘একংসভাৰিতো সমাধিহেতূ’’</span>তি ইমিনা সুনক্খত্তো দিব্বচক্খুঞাণায এৰ পরিকম্মস্স কতত্তা ৰিজ্জমানম্পি দিব্বসদ্দং নাস্সোস্সীতি দস্সেতি। <span class="bld">অপণ্ণক</span>ন্তি অৰিরজ্ঝনকং, অনৰজ্জন্তি ৰা অত্থো।</p>
<p class="bodytext"><a name="para372"></a><span class="paranum">৩৭২</span>. ‘‘সমাধি এৰ’’ ভাৰেতব্বট্ঠেন <span class="bld">সমাধিভাৰনা। </span> ‘‘দিব্বসোতঞাণং সেট্ঠ’’ন্তি মঞ্ঞমানেনাপি মহালিনা দিব্বচক্খুঞাণম্পি তেন সহ গহেত্বা ‘‘এতাসং নূন ভন্তে’’তিআদিনা পুচ্ছিতন্তি <span class="bld">‘‘উভযংসভাৰিতানং সমাধীনন্তি অত্থো’’</span>তি ৰুত্তং। <span class="bld">বাহিরা</span> <a name="P1.0444"></a> <span class="bld">এতা সমাধিভাৰনা</span> অনিয্যানিকত্তা। তা হি ইতো বাহিরকানম্পি ইজ্ঝন্তি। <span class="bld">ন অজ্ঝত্তিকা</span> ভগৰতো সামুক্কংসিকভাৰেন <a name="M1.0340"></a> অপ্পৰেদিতত্তা। <span class="bld">যদত্থ</span>ন্তি যেসং অত্থায। <span class="bld">তে</span>তি তে অরিযফলধম্মে। তে হি সচ্ছিকাতব্বাতি।</p>
<p class="subhead">চতুঅরিযফলৰণ্ণনা</p>
<p class="bodytext"><a name="para373"></a><span class="paranum">৩৭৩</span>. <span class="bld">তস্মা</span>তি <a name="V1.0301"></a> ৰট্টদুক্খে সংযোজনতো। <span class="bld">‘‘মগ্গসোতং আপন্নো’’</span>তি ফলট্ঠস্স ৰসেন ৰুত্তং। মগ্গট্ঠো হি মগ্গসোতং আপজ্জতি। তেনেৰাহ ‘‘সোতাপন্নে’’তি, ‘‘সোতাপত্তিফলসচ্ছিকিরিযায পটিপন্নে’’তি (ম॰ নি॰ ৩.৩৭৯) চ। <span class="bld">অপতনধম্মো</span>তি অনুপ্পজ্জন- (ম॰ নি॰ ৩.৩৭৯) সভাৰো। <span class="bld">ধম্মনিযামেনা</span>তি মগ্গধম্মনিযামেন। হেট্ঠিমন্ততো সত্তমভৰতো উপরি অনুপ্পজ্জনধম্মতায ৰা নিযতো। <span class="bld">পরং অযনং</span> পরাগতি।</p>
<p class="bodytext">তনুত্তং নাম পৰত্তিযা মন্দতা, ৰিরল়তা চাতি আহ <span class="bld">‘‘তনুত্তা’’</span>তিআদি। <span class="bld">হেট্ঠাভাগিযান</span>ন্তি হেট্ঠাভাগস্স কামভৰস্সপচ্চযভাৰেন হিতানং। <span class="bld">ওপপাতিকো</span>তি উপপাতিকো উপপতনে সাধুকারীতি কত্বা। ৰিমুচ্চতীতি ৰিমুত্তি, চিত্তমেৰ ৰিমুত্তি <span class="bld">চেতোৰিমুত্তী</span>তি আহ <span class="bld">‘‘সব্বকিলেস…পে॰… অধিৰচন’’</span>ন্তি। চিত্তসীসেন চেত্থ সমাধি গহিতো ‘‘চিত্তং <a name="P1.0445"></a> পঞ্ঞঞ্চ ভাৰয’’ন্তি। আদীসু (সং॰ নি॰ ১.২৩; পেটকো॰ ২২; মি॰ প॰ ২.৯) ৰিয। <span class="bld">পঞ্ঞাৰিমুত্তী</span>তি এত্থাপি এসেৰ নযো, তেনাহ <span class="bld">‘‘পঞ্ঞাৰ পঞ্ঞাৰিমুত্তী’’</span>তি। <span class="bld">সাম</span>ন্তি অত্তনাৰ, অপরপ্পচ্চযেনাতি অত্থো। <span class="bld">অভিঞ্ঞা</span>তি য-কারলোপেন নিদ্দেসোতি আহ <span class="bld">‘‘অভিজানিত্বা’’</span>তি।</p>
<p class="subhead">অরিযঅট্ঠঙ্গিকমগ্গৰণ্ণনা</p>
<p class="bodytext"><a name="para374-5"></a><span class="paranum">৩৭৪-৫</span>. অরিযসাৰকো নিব্বানং, অরিযফলঞ্চ পটিপজ্জতি এতাযাতি পটিপদা, সা চ তস্স পুব্বভাগো এৰাতি ইধ <span class="bld">‘‘পুব্বভাগপটিপদাযা’’</span>তি অরিযমগ্গমাহ। ‘‘অট্ঠ অঙ্গানি অস্সা’’তি অঞ্ঞপদত্থসমাসং অকত্বা অট্ঠঙ্গানি অস্স সন্তীতি <span class="bld">অট্ঠঙ্গিকো</span>তি পদসিদ্ধি দট্ঠব্বা।</p>
<p class="bodytext">সম্মা অৰিপরীতং যাথাৰতো চতুন্নং অরিযসচ্চানং পচ্চক্খতো দস্সনসভাৰা <span class="bld">সম্মা দস্সনলক্খণা।</span> সম্মদেৰ নিব্বানারম্মণে চিত্তস্স অভিনিরোপনসভাৰো <span class="bld">সম্মা অভিনিরোপনলক্খণো।</span> চতুরঙ্গসমন্নাগতা ৰাচা জনং সঙ্গণ্হাতীতি তব্বিপক্খৰিরতিসভাৰা সম্মাৰাচা ভেদকরমিচ্ছাৰাচাপহানেন <a name="M1.0341"></a> জনে সম্পযুত্তে চ পরিগ্গণ্হনকিচ্চৰতী হোতীতি <span class="bld">সম্মা পরিগ্গহণলক্খণা।</span> যথা চীৰরকম্মাদিকো কম্মন্তো একং কাতব্বং সমুট্ঠাপেতি, তং তং কিরিযানিপ্ফাদকো ৰা চেতনাসঙ্খাতো কম্মন্তো হত্থপাদচলনাদিকং কিরিযং সমুট্ঠাপেতি, এৰং সাৰজ্জকত্তব্বকিরিযাসমুট্ঠাপকমিচ্ছাকম্মন্তপ্পহানেন <a name="P1.0446"></a> সম্মাকম্মন্তো নিরৰজ্জসমুট্ঠাপনকিচ্চৰা <a name="V1.0302"></a> হোতি, সম্পযুত্তে চ সমুট্ঠাপেন্তো এৰ পৰত্ততীতি <span class="bld">সম্মা সমুট্ঠাপনলক্খণো সম্মাকম্মন্তো।</span> কাযৰাচানং, খন্ধসন্তানস্স চ সংকিলেসভূতমিচ্ছাজীৰপ্পহানেন <span class="bld">সম্মা ৰোদাপনলক্খণো সম্মাআজীৰো।</span> কোসজ্জপক্খতো পতিতুং অদত্বা সম্পযুত্তধম্মানং পগ্গণ্হনসভাৰোতি <span class="bld">সম্মা পগ্গাহলক্খণো সম্মাৰাযামো।</span> সম্মদেৰ উপট্ঠানসভাৰাতি <span class="bld">সম্মা উপট্ঠানলক্খণা সম্মাসতি।</span> ৰিক্খেপৰিদ্ধংসনেন সম্মদেৰ চিত্তস্স সমাদহনসভাৰোতি <span class="bld">সম্মা সমাধানলক্খণো সম্মাসমাধি।</span></p>
<p class="bodytext"><span class="bld">অত্তনো পচ্চনীককিলেসা</span> দিট্ঠেকট্ঠা অৰিজ্জাদযো। <span class="bld">পস্সতী</span>তি পকাসেতি কিচ্চপটিৰেধেন পটিৰিজ্ঝতি, তেনাহ <span class="bld">‘‘তপ্পটিচ্ছাদক…পে॰… অসম্মোহতো’’</span>তি। তেনেৰ হি সম্মাদিট্ঠিসঙ্খাতেন অঙ্গেন তত্থ পচ্চৰেক্খণা পৰত্ততীতি <span class="bld">তথেৰা</span>তি অত্তনো পচ্চনীককিলেসেহি সদ্ধিন্তি অত্থো।</p>
<p class="bodytext"><span class="bld">কিচ্চতো</span>তি পুব্বভাগেহি দুক্খাদিঞাণেহি কাতব্বস্স কিচ্চস্স ইধ সাতিসযং নিপ্ফত্তিতো ইমস্সেৰ ৰা ঞাণস্স দুক্খাদিপ্পকাসনকিচ্চতো। <span class="bld">চত্তারি নামানি লভতি</span> চতূসু সচ্চেসু কাতব্বকিচ্চনিপ্ফত্তিতো। <span class="bld">তীণি নামানি লভতি</span> কামসঙ্কপ্পাদিপ্পহানকিচ্চনিপ্ফত্তিতো। <span class="bld">সিক্খাপদৰিভঙ্গে</span> (ৰিভ॰ ৭০৩) ‘‘ৰিরতিচেতনা, সব্বে সম্পযুত্তধম্মা চ সিক্খাপদানী’’তি ৰুচ্চন্তীতি তত্থ পধানানং ৰিরতিচেতনানং ৰসেন <span class="bld">‘‘ৰিরতিযোপি</span> <a name="P1.0447"></a> <span class="bld">হোন্তি চেতনাযোপী’’</span>তি আহ। মুসাৰাদাদীহি ৰিরমণকালে ৰা ৰিরতিযো, সুভাসিতাদিৰাচাভাসনাদিকালে চ চেতনাযো যোজেতব্বা। <span class="bld">মগ্গক্খণে ৰিরতিযোৰ</span> চেতনানং অমগ্গঙ্গত্তা একস্স ঞাণস্স দুক্খাদিঞাণতা ৰিয, একায ৰিরতিযা মুসাৰাদাদিৰিরতিভাৰো ৰিয চ একায চেতনায সম্মাৰাচাদিকিচ্চত্তযসাধনসভাৰাভাৰা সম্মাৰাচাদিভাৰাসিদ্ধিতো, তংসিদ্ধিযঞ্চ অঙ্গত্তযত্তাসিদ্ধিতো চ। <span class="bld">সম্মপ্পধানসতিপট্ঠানৰসেনা</span>তি <a name="M1.0342"></a> চতুসম্মপ্পধানচতুসতিপট্ঠানভাৰৰসেন।</p>
<p class="bodytext"><span class="bld">পুব্বভাগেপি মগ্গক্খণেপি সম্মাসমাধিযেৰা</span>তি। যদিপি সমাধিউপকারকানং অভিনিরোপনানুমজ্জনসম্পিযাযনব্রূহনসন্তসুখানং ৰিতক্কাদীনং ৰসেন চতূহি ঝানেহি সম্মাসমাধি ৰিভত্তো, তথাপি ৰাযামো ৰিয অনুপ্পন্নাকুসলানুপ্পাদনাদিচতুৰাযামকিচ্চং, সতি ৰিয চ অসুভাসুখানিচ্চানত্তেসু কাযাদীসু সুভাদিসঞ্ঞাপহানচতুসতিকিচ্চং একো সমাধি চতুক্কজ্ঝানসমাধিকিচ্চং ন সাধেতীতি পুব্বভাগেপি পঠমজ্ঝানসমাধি পঠমজ্ঝানসমাধি এৰ মগ্গক্খণেপি, তথা পুব্বভাগেপি চতুত্থজ্ঝানসমাধি চতুত্থজ্ঝানসমাধি এৰ মগ্গক্খণেপীতি অত্থো।</p>
<p class="bodytext"><span class="bld">তস্মা</span>তি <a name="V1.0303"></a> পঞ্ঞাপজ্জোতত্তা <span class="bld">অৰিজ্জন্ধকারং ৰিধমিত্বা</span> পঞ্ঞাসত্থত্তা <span class="bld">কিলেসচোরে ঘাতেন্তো। বহুকারত্তা</span>তি য্বাযং অনাদিমতি সংসারে ইমিনা কদাচিপি অসমুগ্ঘাটিতপুব্বো কিলেসগণো তস্স সমুগ্ঘাটকো অরিযমগ্গো <a name="P1.0448"></a>। তত্থ চাযং সম্মাদিট্ঠি পরিঞ্ঞাভিসমযাদিৰসেন পৰত্তিযা পুব্বঙ্গমা হোতীতি বহুকারা, তস্মা বহুকারত্তা।</p>
<p class="bodytext"><span class="bld">তস্সা</span>তি সম্মাদিট্ঠিযা। ‘‘বহুকারো’’তি ৰত্বা তং বহুকারতং উপমায ৰিভাৰেতুং ‘‘যথা হী’’তিআদি ৰুত্তং। ‘‘অযং’’ তম্বকংসাদিমযত্তা <span class="bld">কূটো।</span> অযং সমসারতায মহাসারতায <span class="bld">ছেকো। এৰ</span>ন্তি যথা হেরঞ্ঞিকস্স চক্খুনা দিস্বা কহাপণৰিভাগজাননে করণন্তরং বহুকারং যদিদং হত্থো, এৰং যোগাৰচরস্স পঞ্ঞায ওলোকেত্বা ধম্মৰিভাগজাননে ধম্মন্তরং বহুকারং যদিদং ৰিতক্কো ৰিতক্কেত্বা তদৰবোধতো, তস্মা সম্মাসঙ্কপ্পো সম্মাদিট্ঠিযা বহুকারোতি অধিপ্পাযো। দুতিযউপমাযং <span class="bld">এৰ</span>ন্তি যথা তচ্ছকো পরেন পরিৰত্তেত্বা পরিৰত্তেত্বা দিন্নং দব্বসম্ভারং ৰাসিযা তচ্ছেত্বা গেহকরণকম্মে উপনেতি, এৰং যোগাৰচরো ৰিতক্কেন লক্খণাদিতো ৰিতক্কেত্বা দিন্নধম্মে যাথাৰতো পরিচ্ছিন্দিত্বা পরিঞ্ঞাভিসমযাদিকম্মে উপনেতীতি যোজনা। ৰচীভেদস্স উপকারকো ৰিতক্কো সাৰজ্জানৰজ্জৰচীভেদনিৰত্তনপৰত্তনকরায সম্মাৰাচাযপি উপকারকো এৰাতি <span class="bld">‘‘স্বায’’</span>ন্তিআদি ৰুত্তং।</p>
<p class="bodytext">ৰচীভেদস্স <a name="M1.0343"></a> নিযামিকা <span class="bld">ৰাচা</span> কাযিককিরিযানিযামকস্স <span class="bld">কম্মন্তস্স উপকারিকা। তদুভযানন্তর</span>ন্তি দুচ্চরিতদ্বযপহাযকস্স সুচরিতদ্বযপারিপূরিহেতুভূতস্স সম্মাৰাচাসম্মাকম্মন্তদ্বযস্স অনন্তরং। <span class="bld">ইদং ৰীরিয</span>ন্তি চতুব্বিধং সম্মপ্পধানৰীরিযং। ইন্দ্রিযসমতাদযো সমাধিস্স উপকারধম্মা। তব্বিপরিযাযতো অপকারধম্মা <a name="P1.0449"></a> ৰেদিতব্বা। <span class="bld">গতিযো</span>তি নিপ্ফত্তিযো, কিচ্চাদিসভাৰে ৰা। <span class="bld">সমন্নেসিত্বা</span>তি উপধারেত্বা।</p>
<p class="subhead">দ্বেপব্বজিতৰত্থুৰণ্ণনা</p>
<p class="bodytext"><a name="para376-7"></a><span class="paranum">৩৭৬-৭</span>. <span class="bld">‘‘কস্মা আরদ্ধ’’</span>ন্তি অনুসন্ধিকারণং পুচ্ছিত্বা তং ৰিভাৰেতুং <span class="bld">‘‘অযং কিরা’’</span>তিআদি ৰুত্তং, তেন অজ্ঝাসযানুসন্ধিৰসেন উপরি দেসনা পৰত্তাতি দস্সেতি। <span class="bld">তেনা</span>তি তথালদ্ধিকত্তা। <span class="bld">অস্সা</span>তি লিচ্ছৰীরঞ্ঞো। <span class="bld">দেসনাযা</span>তি সণ্হসুখুমাযং সুঞ্ঞতপটিসংযুত্তাযং যথাদেসিতদেসনাযং। <span class="bld">নাধিমুচ্চতী</span>তি ন সদ্দহতি ন পসীদতি। <span class="bld">তন্তিধম্মং নাম কথেন্তো</span>তি যেসং অত্থায ধম্মো কথীযতি, তস্মিং তেসং অসতিপি মগ্গপটিৰেধে কেৰলং সাসনে তন্তিধম্মং কত্বা কথেন্তো। <span class="bld">এৰরূপস্সা</span>তি সম্মাসম্বুদ্ধত্তা অৰিপরীতধম্মদেসনতায এৰংপাকটধম্মকাযস্স <span class="bld">সত্থু। যুত্তং</span> <a name="V1.0304"></a> <span class="bld">নু খো এতং অস্সা</span>তি অস্স পঠমজ্ঝানাদিসমধিগমেন সমাহিতচিত্তস্স কুলপুত্তস্স এতং ‘‘তং জীৰ’’ন্তিআদিনা উচ্ছেদাদিগাহগহণং অপি নু যুত্তন্তি পুচ্ছতি। লদ্ধিযা পন ঝানাধিগমমত্তেন ন তাৰ ৰিৰেচিতত্তা <span class="bld">‘‘তেহি যুত্ত’’</span>ন্তি ৰুত্তং <span class="bld">তং ৰাদং পটিক্খিপিত্বা</span>তি ঝানলাভিনোপি তং গহণং ‘‘অযুত্তমেৰা’’তি তং উচ্ছেদৰাদং সস্সতৰাদং ৰা পটিক্খিপিত্বা। <span class="bld">অত্তমনা অহেসু</span>ন্তি যস্মা খীণাসৰো ৰিগতসম্মোহো তিণ্ণৰিচিকিচ্ছো, ‘‘তস্মা তস্স তথা ৰত্তুং ন যুত্ত’’ন্তি উপ্পন্ননিচ্ছযতায তং <span class="bld">মম ৰচনং সুত্বা</span> অত্তমনা অহেসুন্তি অত্থো। <span class="bld">সোপি</span> লিচ্ছৰী রাজা তে ৰিয সঞ্জাতনিচ্ছযত্তা <span class="bld">অত্তমনো অহোসি।</span> যং পনেত্থ অত্থতো অৰিভত্তং, তং সুৰিঞ্ঞেয্যমেৰ।</p>
<p class="centered">মহালিসুত্তৰণ্ণনায লীনত্থপ্পকাসনা।</p></div>
<p class="chapter">৭. জালিযসুত্তৰণ্ণনা</p>
<div class="chaptxt">
<p class="subhead">দ্বেপব্বজিতৰত্থুৰণ্ণনা</p>
<p class="bodytext"><a name="para378"></a><span class="paranum">৩৭৮</span>. ‘‘ঘোসিতেন <a name="V1.0305"></a> <a name="M1.0344"></a> <a name="P1.0450"></a> সেট্ঠিনা কতে আরামে’’তি ৰত্বা তত্থ কোযং ঘোসিতসেট্ঠি নাম, কথঞ্চানেন আরামো কারিতো, কথং ৰা তত্থ ভগৰা ৰিহাসীতি তং সব্বং সমুদাগমতো পট্ঠায সঙ্খেপতোৰ দস্সেতুং <span class="bld">‘‘পুব্বে কিরা’’</span>তিআদি ৰুত্তং। <span class="bld">ততো</span>তি অল্লকপ্পরট্ঠতো। <span class="bld">তদা</span>তি তেসং তং গামং পৰিট্ঠদিৰসে। <span class="bld">বলৰপাযাস</span>ন্তি গরুতরং বহুপাযাসং। <span class="bld">অসন্নিহিতে</span>তি গেহতো বহি গতে। <span class="bld">ভুস্সতী</span>তি রৰতি। <span class="bld">ঘোসকদেৰপুত্তোত্বেৰ নামং অহোসি</span> সরঘোসসম্পত্তিযা। <span class="bld">ৰেয্যত্তিযেনা</span>তি পঞ্ঞাৰেয্যত্তিযেন। <span class="bld">ঘোসিতসেট্ঠি নাম জাতো</span> তায এৰ চস্স সরসম্পত্তিযা ঘোসিতনামতা।</p>
<p class="bodytext"><span class="bld">সরীরসন্তপ্পনত্থ</span>ন্তি হিমৰন্তে ফলমূলাহারতায কিলন্তসরীরা লোণম্বিলসেৰনেন তস্স সন্তপ্পনত্থং পীননত্থং। <span class="bld">তসিতা</span>তি পিপাসিতা। <span class="bld">কিলন্তা</span>তি পরিস্সন্তকাযা। তে কির তং ৰটরুক্খং পত্বা তস্স সোভাসম্পত্তিং দিস্বা মহানুভাৰা মঞ্ঞে এত্থ অধিৰত্থা দেৰতা, ‘‘সাধু ৰতাযং দেৰতা অম্হাকং অদ্ধানপরিস্সমং ৰিনোদেয্যা’’তি চিন্তেসুং, তেন ৰুত্তং <span class="bld">‘‘তত্থ অধিৰত্থা…পে॰… নিসীদিংসূ’’</span>তি। <span class="bld">সো</span>তি অনাথপিণ্ডিকো গহপতি। <span class="bld">ভতকান</span>ন্তি ভতিযা ৰেয্যাৰচ্চং করোন্তানং দাসপেসকম্মকরানং। <span class="bld">পকতিভত্তৰেতন</span>ন্তি পকতিযা দাতব্বভত্তৰেতনং, তদা উপোসথিকত্তা <a name="P1.0451"></a> কম্মং অকরোন্তানম্পি কম্মকরণদিৰসেন দাতব্বভত্তৰেতনমেৰাতি অত্থো। <span class="bld">কঞ্চী</span>তি কঞ্চিপি ভতকং।</p>
<p class="bodytext">উপেচ্চ পরস্স ৰাচায আরম্ভনং বাধনং <span class="bld">উপারম্ভো,</span> দোসদস্সনৰসেন ঘট্টনন্তি অত্থো, তেনাহ <span class="bld">‘‘উপারম্ভাধিপ্পাযেন ৰাদং আরোপেতুকামা হুত্বা’’</span>তি। ৰদন্তি নিন্দনৰসেন কথেন্তি এতেনাতি হি ৰাদো, দোসো। তং আরোপেতুকামা, পতিট্ঠাপেতুকামা হুত্বাতি অত্থো। <span class="bld">‘‘তং জীৰং তং সরীর’’</span>ন্তি, ইধ যং ৰত্থুং জীৰসঞ্ঞিতং, তদেৰ সরীরসঞ্ঞিতন্তি ‘‘রূপং অত্ততো সমনুপস্সতী’’তি <a name="V1.0306"></a> ৰাদং গহেত্বা ৰদন্তি। রূপঞ্চ অত্তানঞ্চ <a name="M1.0345"></a> অদ্বযং কত্বা সমনুপস্সনৰসেন ‘‘সত্তো’’তি ৰা বাহিরকপরিকপ্পিতং অত্তানং সন্ধায ৰদন্তি। <span class="bld">ভিজ্জতী</span>তি নিরুদযৰিনাসৰসেন ৰিনস্সতি। <span class="bld">তেন</span> জীৰসরীরানং অনঞ্ঞত্তানুজাননতো, সরীরস্স চ ভেদদস্সনতো। ন হেত্থ যথা ভেদৰতা সরীরতো অনঞ্ঞত্তা অদিট্ঠোপি জীৰস্স ভেদো ৰুত্তো, এৰং অদিট্ঠভেদতো অনঞ্ঞত্তা সরীরস্সাপি অভেদোতি সক্কা ৰিঞ্ঞাতুং তস্স ভেদস্স পচ্চক্খসিদ্ধত্তা, ভূতুপাদাযরূপৰিনিমুত্তস্স চ সরীরস্স অভাৰতোতি আহ <span class="bld">‘‘উচ্ছেদৰাদো হোতী’’</span>তি।</p>
<p class="bodytext"><span class="bld">‘‘অঞ্ঞং জীৰং অঞ্ঞং সরীর’’</span>ন্তি অঞ্ঞদেৰ ৰত্থুং জীৰসঞ্ঞিতং, অঞ্ঞং ৰত্থুং সরীরসঞ্ঞিতন্তি ‘‘রূপৰন্তং অত্তানং সমনুপস্সতী’’তিআদিনযপ্পৰত্তং <a name="P1.0452"></a> ৰাদং গহেত্বা ৰদন্তি। রূপে ভেদস্স দিট্ঠত্তা, অত্তনি চ তদভাৰতো অত্তা নিচ্চোতি আপন্নমেৰাতি আহ <span class="bld">‘‘তুম্হাকং…পে॰… আপজ্জতী’’</span>তি।</p>
<p class="bodytext"><a name="para379-380"></a><span class="paranum">৩৭৯-৩৮০</span>. তযিদং নেসং ৰঞ্ঝাসুতস্স দীঘরস্সতাপরিকপ্পনসদিসন্তি কত্বা ঠপনীযোযং পঞ্হোতি তত্থ রাজনিমীলনং কত্বা সত্থা উপরি নেসং ‘‘তেন হাৰুসো সুণাথা’’তিআদিনা ধম্মদেসনং আরভীতি আহ <span class="bld">‘‘অথ ভগৰা’’</span>তিআদি। <span class="bld">তস্সা যেৰা</span>তি মজ্ঝিমায পটিপদায।</p>
<p class="bodytext"><span class="bld">সদ্ধাপব্বজিতস্সা</span>তি সদ্ধায পব্বজিতস্স ‘‘এৰমহং ইতো ৰট্টদুক্খতো নিস্সরিস্সামী’’তি এৰং পব্বজ্জং উপগতস্স তদনুরূপঞ্চ সীলং পূরেত্বা পঠমজ্ঝানেন সমাহিতচিত্তস্স। <span class="bld">এতং ৰত্তু</span>ন্তি এতং কিলেসৰট্টপরিবুদ্ধিদীপনং ‘‘তং জীৰং তং সরীর’’ন্তিআদিকং দিট্ঠিসংকিলেসনিস্সিতং ৰচনং ৰত্তুন্তি অত্থো। <span class="bld">নিব্বিচিকিচ্ছো ন হোতী</span>তি ধম্মেসু তিণ্ণৰিচিকিচ্ছো ন হোতি, তত্থ তত্থ আসপ্পনপরিসপ্পনৰসেন পৰত্ততীতি অত্থো।</p>
<p class="bodytext"><span class="bld">এতমেৰং জানামী</span>তি যেন সো ভিক্খু পঠমং ঝানং উপসম্পজ্জ ৰিহরতি, এতং সসম্পযুত্তধম্মং চিত্তন্তি এৰং জানামি। <span class="bld">নো চ এৰং ৰদামী</span>তি যথা দিট্ঠিগতিকা তং ধম্মজাতং সনিস্সযং অভেদতো গণ্হন্তা ‘‘তং জীৰং তং সরীর’’ন্তি ৰা তদুভযং ভেদতো গণ্হন্তা ‘‘অঞ্ঞং জীৰং অঞ্ঞং সরীর’’ন্তি ৰা অত্তনো মিচ্ছাগাহং পৰেদেন্তি, অহং পন ন এৰং ৰদামি তস্স ধম্মস্স সুপরিঞ্ঞাতত্তা, তেনাহ <span class="bld">‘‘অথ খো’’</span>তিআদি <a name="P1.0453"></a>। বাহিরকা যেভুয্যেন কসিণজ্ঝানানি <a name="M1.0346"></a> এৰ নিব্বত্তেন্তীতি আহ <span class="bld">‘‘কসিণপরিকম্মং ভাৰন্তেস্সা’’</span>তি। যস্মা ভাৰনানুভাৰেন ঝানাধিগমো, ভাৰনা চ পথৰীকসিণাদিসঞ্জাননমুখেন হোতীতি সঞ্ঞাসীসেন <a name="V1.0307"></a> নিদ্দিসীযতি, তস্মা আহ <span class="bld">‘‘সঞ্ঞাবলেন উপ্পন্ন’’</span>ন্তি। তেনাহ – ‘‘পথৰীকসিণমেকো সঞ্জানাতী’’তিআদি। <span class="bld">‘‘ন কল্লং তস্সেত’’</span>ন্তি ইদং যস্মা ভগৰতা তত্থ তত্থ ‘‘অথ চ পনাহং ন ৰদামী’’তি ৰুত্তং, তস্মা ন ৰত্তব্বং কিরেতং কেৰলিনা উত্তমপুরিসেনাতি অধিপ্পাযেনাহ, তেন ৰুত্তং <span class="bld">‘‘মঞ্ঞমানা ৰদন্তী’’</span>তি। সেসং সব্বত্থ সুৰিঞ্ঞেয্যমেৰ।</p>
<p class="centered">জালিযসুত্তৰণ্ণনায লীনত্থপ্পকাসনা।</p></div>
<p class="chapter">৮. মহাসীহনাদসুত্তৰণ্ণনা</p>
<div class="chaptxt">
<p class="subhead">অচেলকস্সপৰত্থুৰণ্ণনা</p>
<p class="bodytext"><a name="para381"></a><span class="paranum">৩৮১</span>. যস্মিং <a name="V1.0308"></a> <a name="M1.0347"></a> <a name="P1.0454"></a> রট্ঠে তং নগরং, তস্স রট্ঠস্সপি যস্মিং নগরে তদা ভগৰা ৰিহাসি, তস্স নগরস্সপি এতদেৰ নামং, তস্মা <span class="bld">উরুঞ্ঞায</span>ন্তি উরুঞ্ঞাজনপদে উরুঞ্ঞাসঙ্খাতে নগরেতি অত্থো। <span class="bld">রমণীযো</span>তি মনোহরভূমিভাগতায ছাযূদকসম্পত্তিযা, জনৰিৰিত্ততায চ মনোরমো। <span class="bld">নাম</span>ন্তি গোত্তনামং। তপনং সন্তপনং কাযস্স খেদনং তপো, সো এতস্স অত্থীতি তপস্সী, তং <span class="bld">তপস্সিং।</span> যস্মা তথাভূতো তপং নিস্সিতো, তপো ৰা তং নিস্সিতো, তস্মা আহ <span class="bld">‘‘তপনিস্সিতক’’</span>ন্তি। লূখং ৰা ফরুসং সাধুসম্মতাচারৰিরহতো নপসাদনীযং আজীৰতি ৰত্ততীতি লূখাজীৰী, তং <span class="bld">লূখাজীৰিং। মুত্তাচারাদী</span>তি <span class="bld">আদি</span>-সদ্দেন পরতো পাল়িযং (দী॰ নি॰ ১.৩৯৭) আগতা হত্থাপলেখনাদযো সঙ্গহিতা। <span class="bld">উপ্পণ্ডেতী</span>তি উহসনৰসেন পরিভাসতি। <span class="bld">উপৰদতী</span>তি অৰঞ্ঞাপুব্বকং অপৰদতি, তেনাহ <span class="bld">‘‘হীল়েতি ৰম্ভেতী’’</span>তি। <span class="bld">ধম্মস্স চ অনুধম্মং</span>তি এত্থ <span class="bld">ধম্মো</span> নাম হেতু ‘‘হেতুম্হি ঞাণং ধম্মপটিসম্ভিদা’’তিআদীসু (ৰিভ॰ ৭২০) ৰিযাতি আহ <span class="bld">‘‘কারণস্স অনুকারণ’’</span>ন্তি। <span class="bld">কারণ</span>ন্তি চেত্থ তথাপৰত্তস্স সদ্দস্স অত্থো অধিপ্পেতো তস্স পৰত্তিহেতুভাৰতো। অত্থপ্পযুত্তো হি সদ্দপ্পযোগো। অনুকারণন্তি চ সো এৰ পরেহি তথা ৰুচ্চমানো। <span class="bld">পরেহী</span>তি <a name="P1.0455"></a> ‘‘যে তে’’তি ৰুত্তসত্তেহি পরেহি। <span class="bld">ৰুত্তকারণেনা</span>তি যথা তেহি ৰুত্তং, তথা চে তুম্হেহি ন ৰুত্তং, এৰং সতি তেহি ৰুত্তকারণেন সকারণো হুত্বা তুম্হাকং ৰাদো ৰা ততো পরং তস্স অনুৰাদো কোচি অপ্পমত্তকোপি ৰিঞ্ঞূহি গরহিতব্বং ঠানং কারণং নাগচ্ছেয্য, কিমেৰং নাগচ্ছতীতি যোজনা। <span class="bld">‘‘ইদং ৰুত্তং হোতী’’</span>তিআদিনা তমেৰত্থং সঙ্খেপতো দস্সেতি।</p>
<p class="bodytext"><a name="para382"></a><span class="paranum">৩৮২</span>. ইদানি যং ৰিভজ্জৰাদং সন্ধায ভগৰতা ‘‘ন মে তে ৰুত্তৰাদিনো’’তি সঙ্খেপতো ৰত্বা তং ৰিভজিত্বা দস্সেতুং ‘‘ইধাহং কস্সপা’’তিআদি ৰুত্তং, তং ৰিভাগেন দস্সেন্তো <span class="bld">‘‘ইধেকচ্চো’’</span>তিআদিমাহ <a name="V1.0309"></a>। ভগৰা <a name="M1.0348"></a> হি নিরত্থকং অনুপসমসংৰত্তনিকং কাযকিলমথং ‘‘অত্তকিলমথানুযোগো দুক্খো অনরিযো অনত্থসংহিতো’’তিআদিনা (সং॰ নি॰ ৩.১০৮১; মহাৰ॰ ১৩; পটি॰ ম॰ ২.৩০) গরহতি। সাত্থকং পন উপসমসংৰত্তনিকং ‘‘আরঞ্ঞিকো হোতি, পংসুকূলিকো হোতী’’তিআদিনা ৰণ্ণেতি। <span class="bld">অপ্পপুঞ্ঞতাযা</span>তি অপুঞ্ঞতায। <span class="bld">তীণি দুচ্চরিতানি পূরেত্বা</span>তি মিচ্ছাদিট্ঠিভাৰতো কম্মফলং পটিক্খিপন্তো ‘‘নত্থি দিন্ন’’ন্তিআদিনা (দী॰ নি॰ ১.১৭১; ম॰ নি॰ ১.৪৪৫; ২.৯৪, ৯৫, ২২৫; ৩.৯১, ১১৫; সং॰ নি॰ ৩.২১০; ধ॰ স॰ ১২২১; ৰিভ॰ ৯৩৮) মিচ্ছাদিট্ঠিং পুরক্খত্বা তথা তথা তীণি দুচ্চরিতানি পূরেত্বা। <span class="bld">অনেসনৰসেনা</span>তি কোহঞ্ঞে ঠত্বা অসন্তগুণসম্ভাৰনিচ্ছায মিচ্ছাজীৰৰসেন। <span class="bld">ইমে দ্বে</span>তি ‘‘অপ্পপুঞ্ঞো পুঞ্ঞৰা’’তি চ ৰুত্তে দুচ্চরিতকারিনো দ্বে পুগ্গলে সন্ধায।</p>
<p class="bodytext"><span class="bld">‘‘ইমে</span> <a name="P1.0456"></a> <span class="bld">দ্বে সন্ধাযা’’</span>তি এত্থ পন দুতিযনযে ‘‘অপ্পপুঞ্ঞো, পুঞ্ঞৰা’’তি চ ৰুত্তে সুচরিতকারিনোতি আদিনা যোজেতব্বং। কম্মকিরিযৰাদিনো হি ইমে দ্বে পুগ্গলা। ইতি পঠমদুতিযনযেসু ৰুত্তনযেনেৰ ততিযচতুত্থনযেসু যোজনা ৰেদিতব্বা।</p>
<p class="bodytext"><span class="bld">বাহিরকাচারযুত্তো</span> তিত্থিযাচারযুত্তো, ন ৰিমুত্তাচারো। <span class="bld">অত্তানং সুখেত্বা</span>তি অধম্মিকেন সুখেন অত্তানং সুখেত্বা, তেনাহ <span class="bld">‘‘দুচ্চরিতানি পূরেত্বা’’</span>তি। <span class="bld">‘‘ন দানি মযা সদিসো অত্থী’’</span>তিআদিনা তিস্সন্নং মঞ্ঞনানং ৰসেন দুচ্চরিতপূরণমাহ। <span class="bld">মিচ্ছাদিট্ঠিৰসেনা</span>তি ‘‘নত্থি কামেসু দোসো’’তি এৰং পৰত্তমিচ্ছাদিট্ঠিৰসেন। <span class="bld">পরিব্বাজিকাযা</span>তি পব্বজ্জং উপগতায তাপসদারিকায। <span class="bld">দহরাযা</span>তি তরুণায। <span class="bld">মুদুকাযা</span>তি সুখুমালায। <span class="bld">লোমসাযা</span>তি তনুতম্বলোমতায অপ্পলোমায। <span class="bld">কামেসূ</span>তি ৰত্থুকামেসু। <span class="bld">পাতব্যত</span>ন্তি পরিভুঞ্জিতব্বং, <span class="bld">পাতব্যত</span>ন্তি ৰা পরিভুঞ্জনকতং। <span class="bld">আপজ্জন্তো</span>তি উপগচ্ছন্তো। পরিভোগত্থো হি অযং <span class="bld">পা</span>-সদ্দো, কত্তুসাধনো চ <span class="bld">তব্ব</span>-সদ্দো, যথারুচি পরিভুঞ্জন্তোতি অত্থো। কিলেসকামোপি হি অস্সাদিযমানো ৰত্থুকামন্তোগধোযেৰ।</p>
<p class="bodytext"><span class="bld">ইদ</span>ন্তি যথাৰুত্তং অত্থপ্পভেদং ৰিভজ্জনং। <span class="bld">তিত্থিযৰসেন আগতং</span> অট্ঠকথাযং তথা ৰিভত্তত্তা। <span class="bld">সাসনেপী</span>তি ইমস্মিং সাসনেপি।</p>
<p class="bodytext"><span class="bld">অরহত্তং</span> <a name="M1.0349"></a> <span class="bld">ৰা</span> অত্তনি অসন্তং ‘‘অত্থী’’তি ৰিপ্পটিজানিত্বা। সামন্তজপ্পনং, পচ্চযপটিসেৰনং, ইরিযাপথনিস্সিতন্তি ইমানি <span class="bld">তীণি ৰা কুহনৰত্থূনি। তাদিসো</span> <a name="P1.0457"></a> <span class="bld">ৰা</span>তি ধুতঙ্গ- (মি॰ প॰ ৪.২; ৰিসুদ্ধি॰ ১.২২) <a name="V1.0310"></a> সমাদানৰসেন লূখাজীৰী এৰ। <span class="bld">দুল্লভসুখো ভৰিস্সামি</span> দুগ্গতীসু উপপত্তিযাতি অধিপ্পাযো।</p>
<p class="bodytext"><a name="para383"></a><span class="paranum">৩৮৩</span>. <span class="bld">অসুকট্ঠানতো</span>তি অসুকভৰতো। <span class="bld">আগতা</span>তি নিব্বত্তনৰসেন ইধাগতা। <span class="bld">ইদানি গন্তব্বট্ঠান</span>ন্তি আযতিং নিব্বত্তনট্ঠানং। <span class="bld">পুন উপপত্তি</span>ন্তি আযতিং অনন্তরভৰতো ততিযং উপপত্তিং, <span class="bld">পুন উপপত্তী</span>তি পুনপ্পুনং নিব্বত্তি। <span class="bld">কেন কারণেনা</span>তি যথাভূতং অজানন্তো হি ইচ্ছাদোসৰসেন যং কিঞ্চি গরহেয্য, অহং পন যথাভূতং জানন্তো সব্বং তং কেন কারণেন গরহিস্সামি, তং কারণং নত্থীতি অধিপ্পাযো, তেনাহ <span class="bld">‘‘গরহিতব্বমেৰা’’</span>তিআদি। <span class="bld">তমত্থ</span>ন্তি গরহিতব্বস্সেৰ গরহণং, পসংসিতব্বস্স চ পসংসনং।</p>
<p class="bodytext"><span class="bld">ন কোচি ‘‘ন সাধূ’’তি ৰদতি</span> দিট্ঠধম্মিকস্স, সম্পরাযিকস্স চ অত্থস্স সাধনৰসেনেৰ পৰত্তিযা ভদ্দকত্তা। <span class="bld">পঞ্চৰিধং ৰের</span>ন্তি পাণাতিপাতাদিপঞ্চৰিধং ৰেরং। তঞ্হি পঞ্চৰিধস্স সীলস্স পটিসত্তুভাৰতো, সত্তানং ৰেরহেতুতায চ ‘‘ৰের’’ন্তি ৰুচ্চতি। ততো এৰ <span class="bld">তং ন কোচি ‘‘সাধূ’’তি ৰদতি,</span> তথা দিট্ঠধম্মিকাদিঅত্থানং অসাধনতো, সত্তানং সাধুভাৰস্স চ দূসনতো। <span class="bld">ন নিরুন্ধিতব্ব</span>ন্তি রূপগ্গহণে ন নিৰারেতব্বং। দস্সনীযদস্সনত্থো হি চক্খুপটিলাভোতি তেসং অধিপ্পাযো। যদগ্গেন তেসং পঞ্চদ্বারে অসংৰরো সাধু <a name="P1.0458"></a>, তদগ্গেন তত্থ সংৰরো ন সাধূতি আহ <span class="bld">‘‘পুন যং তে একচ্চন্তি পঞ্চদ্বারে সংৰর’’</span>ন্তি।</p>
<p class="bodytext">অথ ৰা <span class="bld">যং তে একচ্চং ৰদন্তি ‘‘সাধূ’’তি</span> তে ‘‘একে সমণব্রাহ্মণা’’তি ৰুত্তা তিত্থিযা যং অত্তকিলমথানুযোগাদিং ‘‘সাধূ’’তি ৰদন্তি, মযং তং ন ‘‘সাধূ’’তি ৰদাম। <span class="bld">যং তে একচ্চং ৰদন্তি ‘‘ন সাধূ’’তি</span> যং পন তে অনৰজ্জপচ্চযপরিভোগং, সুনিৰত্থসুপারুপনাদিসম্মাপটিপত্তিঞ্চ ‘‘ন সাধূ’’তি ৰদন্তি, তং মযং ‘‘সাধূ’’তি ৰদামাতি এৰং পেত্থ অত্থো ৰেদিতব্বো।</p>
<p class="bodytext">এৰং <a name="M1.0350"></a> যং পরৰাদমূলকং চতুক্কং দস্সিতং, তদেৰ পুন সকৰাদমূলকং কত্বা দস্সিতন্তি পকাসেন্তো <span class="bld">‘‘এৰ’’</span>ন্তিআদিমাহ। যঞ্হি কিঞ্চি কেনচি সমানং, তেনপি তং সমানমেৰ, তথা অসমানং পীতি। <span class="bld">সমানাসমানত</span>ন্তি সমানাসমানতামত্তং। অনৰসেসতো হি পহাতব্বানং ধম্মানং পহানং সকৰাদে দিস্সতি, ন পরৰাদে। তথা পরিপুণ্ণমেৰ চ উপসম্পাদেতব্বধম্মানং উপসম্পাদনং সকৰাদে, ন পরৰাদে। তেন ৰুত্তং ‘‘ত্যাহ’’ন্তিআদি।</p>
<p class="subhead">সমনুযুঞ্জাপনকথাৰণ্ণনা</p>
<p class="bodytext"><a name="para385"></a><span class="paranum">৩৮৫</span>. <span class="bld">লদ্ধিং</span> <a name="V1.0311"></a> <span class="bld">পুচ্ছন্তো</span>তি ‘‘কিং সমণো গোতমো সংকিলেসধম্মে অনৰসেসং পহায ৰত্ততি, উদাহু পরে গণাচরিযা। এত্থ তাৰ অত্তনো লদ্ধিং ৰদা’’তি লদ্ধিং পুচ্ছন্তো। <span class="bld">কারণং পুচ্ছন্তো</span>তি ‘‘সমণো গোতমো সংকিলেসধম্মে অনৰসেসং পহায ৰত্ততী’’তি ৰুত্তে ‘‘কেন কারণেন এৰমত্থং গাহযা’’তি কারণং পুচ্ছন্তো। <span class="bld">উভযং পুচ্ছন্তো</span>তি ‘‘ইদং নামেত্থ কারণ’’ন্তি কারণং ৰত্বা পটিঞ্ঞাতে অত্থে সাধিযমানে অন্বযতো, ব্যতিরেকতো চ কারণং সমত্থেতুং সদিসাসদিসভেদং উপমোদাহরণদ্বযং পুচ্ছন্তো, <span class="bld">উভযং পুচ্ছন্তো</span> কারণস্স চ তিলক্খণসম্পত্তিযা যথাপটিঞ্ঞাতে অত্থে সাধিতে <a name="P1.0459"></a> সম্মদেৰ অনুপচ্ছা ভাসন্তো নিগমেন্তো <span class="bld">সমনুভাসতি নাম। উপসংহরিত্বা</span>তি উপনেত্বা। <span class="bld">‘‘কিং তে’’</span>তিআদি উপসংহরণাকারদস্সনং। <span class="bld">দুতিযপদে</span>তি ‘‘সঙ্ঘেন ৰা সঙ্ঘ’’ন্তি ইমস্মিং পদে।</p>
<p class="bodytext"><span class="bld">তমত্থ</span>ন্তি তং পহাতব্বধম্মানং অনৰসেসং পহায ৰত্তনসঙ্খাতঞ্চ সমাদাতব্বধম্মানং অনৰসেসং সমাদায ৰত্তনসঙ্খাতঞ্চ অত্থং। <span class="bld">যোজেত্বা</span>তি অকুসলাদিপদেহি যোজেত্বা। অকোসল্লসম্ভূতট্ঠেন <span class="bld">অকুসলা চেৰ</span> ততোযেৰ <span class="bld">অকুসলাতি চ</span> সঙ্খং গতাতি <span class="bld">সঙ্খাতা</span> তত্থ পুরিমপদেন একন্তাকুসলে ৰদতি, দুতিযপদেন তংসহগতে, তংপক্খিযে চ, তেনাহ <span class="bld">‘‘কোট্ঠাসং ৰা কত্বা ঠপিতা’’</span>তি, অকুসলপক্খিযভাৰেন ৰৰত্থাপিতাতি অত্থো। অৰজ্জট্ঠো দোসট্ঠো গারয্হপরিযাযত্তাতি আহ <span class="bld">‘‘সাৰজ্জাতি সদোসা’’</span>তি। <span class="bld">অরিযা</span> নাম নিদ্দোসা, ইমে পন কত্থচিপি নিদ্দোসা ন হোন্তীতি <span class="bld">নিদ্দোসট্ঠেন অরিযা ভৰিতুং নালং অসমত্থা। </span></p>
<p class="bodytext"><a name="para386-392"></a><span class="paranum">৩৮৬-৩৯২</span>. <span class="bld">য</span>ন্তি <a name="M1.0351"></a> কারণে এতং পচ্চত্তৰচনন্তি আহ <span class="bld">‘‘যেন ৰিঞ্ঞূ’’</span>তি। <span class="bld">যং ৰা পনা</span>তি ‘‘যং পন কিঞ্চী’’তি অসম্ভাৰনৰচনমেতন্তি আহ <span class="bld">‘‘যং ৰা তং ৰা অপ্পমত্তক’’</span>ন্তি। <span class="bld">গণাচরিযা</span> পূরণাদযো। সত্থুপ্পভৰত্তা সঙ্ঘস্স সঙ্ঘসম্পত্তিযাপি সত্থুসম্পত্তি ৰিভাৰীযতীতি আহ <span class="bld">‘‘সঙ্ঘপসংসাযপি সত্থুযেৰ পসংসাসিদ্ধিতো’’</span>তি। সা পন পসংসা পসাদহেতুকাতি পসাদমুখেন তং দস্সেতুং <span class="bld">‘‘পসীদমানাপি হী’’</span>তিআদি ৰুত্তং। তত্থ <span class="bld">পি</span>-সদ্দেন যথা অন্বযতো পসংসা সমুচ্চীযতি, এৰং সত্থুৰিপ্পটিপত্তিযা সাৰকেসু, সাৰকৰিপ্পটিপত্তিযা চ সত্থরি অপ্পসাদো সমুচ্চীযতীতি দট্ঠব্বং। <span class="bld">সরীরসম্পত্তি</span>ন্তি রূপসম্পত্তিং, রূপকাযপারিপূরিন্তি অত্থো। <span class="bld">ভৰন্তি ৰত্তারো</span> রূপপ্পমাণা <a name="P1.0460"></a>, ঘোসধম্মপ্পমাণা চ। পুন <span class="bld">ভৰন্তি ৰত্তারো</span>তি ধম্মপ্পমাণৰসেনেৰ যোজেতব্বং। যা সঙ্ঘস্স পসংসাতি আনেত্বা সম্বন্ধো।</p>
<p class="bodytext">তত্থ <a name="V1.0312"></a> যা বুদ্ধানং, বুদ্ধসাৰকানংযেৰ চ পাসংসতা, অঞ্ঞেসঞ্চ তদভাৰো জোতিতো, তং ৰিরতিপ্পহানসংৰরুদ্দেসৰসেন নীহরিত্বা দস্সেতুং <span class="bld">‘‘অযমধিপ্পাযো’’</span>তিআদি ৰুত্তং। তত্থ <span class="bld">সেতুঘাতৰিরতি</span> নাম অরিযমগ্গৰিরতি। <span class="bld">ৰিপস্সনামত্তৰসেনা</span>তি ‘‘অনিচ্চ’’ন্তি ৰা ‘‘দুক্খ’’ন্তি ৰা ৰিৰিধং দস্সনমত্তৰসেন, ন পন নামরূপৰৰত্থানপচ্চযপরিগ্গণ্হনপুব্বকং লক্খণত্তযং আরোপেত্বা সঙ্খারানং সম্মসনৰসেন। <span class="bld">ইতরানী</span>তি সমুচ্ছেদপটিপ্পস্সদ্ধিনিস্সরণপ্পহানানি। <span class="bld">‘‘সেস’’</span>ন্তি পঞ্চসীলতো অঞ্ঞো সব্বো সীলসংৰরো, ‘‘খমো হোতী’’তিআদিনা (ম॰ নি॰ ১.২৪; ৩.১৫৯; অ॰ নি॰ ৪.১১৪) ৰুত্তো সুপরিসুদ্ধো খন্তিসংৰরো, ‘‘পঞ্ঞাযেতে পিধিয্যরে’’তি (সু॰ নি॰ ১০৪১; চূল়নি॰ ৬০) এৰং ৰুত্তো কিলেসানং সমুচ্ছেদকো মগ্গঞাণসঙ্খাতো ঞাণসংৰরো, মনচ্ছট্ঠানং ইন্দ্রিযানং পিদহনৰসেন পৰত্তো পরিসুদ্ধো ইন্দ্রিযসংৰরো, ‘‘অনুপ্পন্নানং পাপকানং অকুসলানং ধম্মানং অনুপ্পাদাযা’’তিআদিনা (দী॰ নি॰ ২.৪০২; ম॰ নি॰ ১.১৩৫; সং॰ নি॰ ৫.৮; ৰিভ॰ ২০৫) ৰুত্তো সম্মপ্পধানসঙ্খাতো ৰীরিযসংৰরোতি ইমং সংৰরপঞ্চকং সন্ধাযাহ। <span class="bld">পঞ্চ খো পনিমে পাতিমোক্খুদ্দেসা</span>তিআদি সাসনে সীলস্স বহুভাৰং দস্সেত্বা তদেকদেসে এৰ পরেসং অৰট্ঠানদস্সনত্থং <a name="P1.0461"></a> যথাৰুত্তসীলসংৰরস্সেৰ পুন গহণং।</p>
<p class="subhead">অরিযঅট্ঠঙ্গিকমগ্গৰণ্ণনা</p>
<p class="bodytext"><a name="para393"></a><span class="paranum">৩৯৩</span>. <span class="bld">সীহনাদ</span>ন্তি <a name="M1.0352"></a> সেট্ঠনাদং, অভীতনাদং কেনচি অপ্পটিৰত্তিযনাদন্তি অত্থো। ‘‘অযং যথাৰুত্তো মম ৰাদো অৰিপরীতো, তস্স অৰিপরীতভাৰো ইমং মগ্গং পটিপজ্জিত্বা অপরপ্পচ্চযতো জানিতব্বো’’তি এৰং <span class="bld">অৰিপরীতভাৰাৰবোধনত্থং। ‘‘অত্থি কস্সপা’’</span>তিআদীসু যং মগ্গং পটিপন্নো সমণো গোতমো ৰদন্তো যুত্তপত্তকালে, তথভাৰতো ভূতং, একংসতো হিতাৰিহভাৰেন অত্থং, ধম্মতো অনপেতত্তা ধম্মং, ৰিনযযোগতো পরেসং ৰিনযনতো চ ৰিনযং ৰদতীতি সামংযেৰ অত্তপচ্চক্খতোৰ জানিস্সতি, সো মযা সযং অভিঞ্ঞা সচ্ছিকত্বা পৰেদিতো সকলৰট্টদুক্খনিস্সরণভূতো অত্থি কস্সপ মগ্গো, তস্স চ অধিগমূপাযভূতা পুব্বভাগপটিপদাতি অযমেত্থ যোজনা। তেন ‘‘সমণো গোতমো ইমে ধম্মে’’তিআদিনযপ্পৰত্তো ৰাদো কেনচি অসংকম্পিযো যথাভূতসীহনাদোতি দস্সেতি।</p>
<p class="bodytext">‘‘এৰমেতং যথাভূতং সম্মপ্পঞ্ঞায পস্সতী’’তিআদীসু (অ॰ নি॰ ৩.১৩৪) ৰিয <span class="bld">মগ্গঞ্চ পটিপদঞ্চ একতো কত্বা দস্সেন্তো। ‘‘অযমেৰা’’</span>তি ৰচনং মগ্গস্স পুথুভাৰপটিক্খেপনত্থং, সব্বঅরিযসাধারণভাৰদস্সনত্থং, সাসনে পাকটভাৰদস্সনত্থঞ্চ। তেনাহ ‘‘একাযনো <a name="V1.0313"></a> অযং ভিক্খৰে মগ্গো’’তি, (দী॰ নি॰ ২.৩৭৩; ম॰ নি॰ ১.১০৬; সং॰ নি॰ ৫.৩৬৭, ৩৮৪, ৪০৯)‘‘এসেৰ মগ্গো নত্থঞ্ঞো দস্সনস্স ৰিসুদ্ধিযা’’তি (ধ॰ প॰ ২৭৪),</p>
<p class="gatha1">‘‘একাযনং জাতিখযন্তদস্সী,</p>
<p class="gatha2">মগ্গং পজানাতি হিতানুকম্পী।</p>
<p class="gatha3">এতেন মগ্গেন তরিংসু পুব্বে,</p>
<p class="gathalast">তরিস্সন্তি যে চ তরন্তি ওঘ’’ন্তি॥ (সং॰ নি॰ ৫.৩৮৪, ৪০৯; মহানি॰ ১৯১; চূল়নি॰ ১০৭, ১২১; নেত্তি॰ ১৭০)।</p>
<p class="unindented">সব্বেসু <a name="P1.0462"></a> সুত্তপদেসেসু অভিধম্মপদেসেসু চ একোৰাযং মগ্গো পাকটো পঞ্ঞাতো আগতো চাতি।</p>
<p class="subhead">তপোপক্কমকথাৰণ্ণনা</p>
<p class="bodytext"><a name="para394"></a><span class="paranum">৩৯৪</span>. তপোযেৰ উপক্কমিতব্বতো আরভিতব্বতো তপোপক্কমোতি আহ <span class="bld">‘‘তপারম্ভা’’</span>তি। আরম্ভনঞ্চেত্থ করণমেৰাতি আহ <span class="bld">‘‘তপোকম্মানীতি</span> <a name="M1.0353"></a> <span class="bld">অত্থো’’</span>তি। <span class="bld">সমণকম্মসঙ্খাতা</span>তি সমণেহি কত্তব্বকম্মসঞ্ঞিতা। <span class="bld">নিচ্চোলো</span>তি নিস্সট্ঠচেলো সব্বেন সব্বং পটিক্খিত্তচেলো। নগ্গিযৰতসমাদানেন <span class="bld">নগ্গো। ‘‘ঠিতকোৰ উচ্চারং করোতী’’</span>তিআদি নিদস্সনমত্তং, ৰমিত্বা মুখৰিক্খালনাদিআচারস্সপি তেন ৰিস্সট্ঠত্তা। <span class="bld">জিব্হায হত্থং অপলিখতি</span> অপলিহতি উদকেন অধোৰনতো। দুতিযৰিকপ্পেপি এসেৰ নযো। ‘‘এহি ভদ্দন্তে’’তি ৰুত্তে উপগমনসঙ্খাতো ৰিধি এহিভদ্দন্তো, তং চরতীতি এহিভদ্দন্তিকো, তপ্পটিক্খেপেন <span class="bld">ন এহিভদ্দন্তিকো। ন করোতি</span> সমণেন নাম পরস্স ৰচনকরেন ন ভৰিতব্বন্তি অধিপ্পাযেন। <span class="bld">পুরেতর</span>ন্তি তং ঠানং অত্তনো উপগমনতো পুরেতরং। তং কির সো ‘‘ভিক্খুনা নাম যাদিচ্ছকী এৰ ভিক্খা গহেতব্বা’’তি অধিপ্পাযেন ন গণ্হাতি। <span class="bld">উদ্দিস্সকতং</span> ‘‘মম নিমিত্তভাৰেন বহূ খুদ্দকা পাণা সঙ্ঘাতং আপাদিতা’’তি ন গণ্হাতি। <span class="bld">নিমন্তনং ন সাদিযতি</span> ‘‘এৰং তেসং ৰচনং কতং ভৰিস্সতী’’তি। কুম্ভীআদীসুপি সো সত্তসঞ্ঞীতি আহ <span class="bld">‘‘কুম্ভীকল়োপিযো’’</span>তিআদি।</p>
<p class="bodytext"><span class="bld">কবল়ন্তরাযো</span>তি কবল়স্স অন্তরাযো <span class="bld">হোতীতি।</span> গামসভাগাদিৰসেন সঙ্গম্ম কিত্তেন্তি এতিস্সাতি <span class="bld">সঙ্কিত্তি,</span> তথা সংহটতণ্ডুলাদিসঞ্চযো। <span class="bld">মনুস্সা</span>তি ৰেয্যাৰচ্চকরমনুস্সা।</p>
<p class="bodytext"><span class="bld">সুরাপানমেৰা</span>তি <a name="V1.0314"></a> মজ্জলক্খণপ্পত্তায সুরায পানমেৰ সুরাগ্গহণেন চেত্থ মেরযম্পি সঙ্গহিতং। একাগারমেৰ <a name="P1.0463"></a> উঞ্ছতীতি <span class="bld">একাগারিকো।</span> একালোপেনেৰ ৰত্ততীতি <span class="bld">একালোপিকো।</span> দীযতি এতাযাতি <span class="bld">দত্তি,</span> দ্বত্তিআলোপমত্তগাহি খুদ্দকং ভিক্খাদানভাজনং, তেনাহ <span class="bld">‘‘খুদ্দকপাতী’’</span>তি। অভুঞ্জনৰসেন একো অহো এতস্স অত্থীতি একাহিকো, আহারো। তং <span class="bld">একাহিকং,</span> সো পন অত্থতো একদিৰসলঙ্ঘকোতি আহ <span class="bld">‘‘একদিৰসন্তরিক’’</span>ন্তি। <span class="bld">‘‘দ্বীহিক’’</span>ন্তিআদীসুপি এসেৰ নযো। একাহং অভুঞ্জিত্বা একাহং ভুঞ্জনং <span class="bld">একাহৰারো,</span> তং একাহিকমেৰ অত্থতো। দ্বীহং অভুঞ্জিত্বা দ্বীহং ভুঞ্জনং <span class="bld">দ্বীহৰারো। </span> সেসদ্বযেপি এসেৰ নযো। উক্কট্ঠো পন পরিযাযভত্তভোজনিকো দ্বীহং অভুঞ্জিত্বা একাহমেৰ ভুঞ্জতি। সেসদ্বযেপি এসেৰ নযো।</p>
<p class="bodytext"><a name="para395"></a><span class="paranum">৩৯৫</span>. <span class="bld">কুণ্ডক</span>ন্তি তনুতরং তণ্ডুলসকলং।</p>
<p class="bodytext"><a name="para396"></a><span class="paranum">৩৯৬</span>. সণেহি <a name="M1.0354"></a> সণৰাকেহি নিব্বত্তৰত্থানি <span class="bld">সাণানি। </span> মিস্সসাণানি <span class="bld">মসাণানি,</span> ন ভঙ্গানি। <span class="bld">এরকতিণাদীনী</span>তি <span class="bld">আদি</span>-সদ্দেন অক্কমকচিকদলীৰাকাদীনং সঙ্গহো। এরকাদীহি কতানি হি ছৰানি লামকানি দুস্সানীতি ৰত্তব্বতং লভন্তি।</p>
<p class="bodytext">মিচ্ছাৰাযামৰসেনেৰ উক্কুটিকৰতানুযোগোতি আহ <span class="bld">‘‘উক্কুটিকৰীরিযং অনুযুত্তো’’</span>তি। থণ্ডিলন্তি ৰা সমা পকতিভূমি ৰুচ্চতি ‘‘পত্থণ্ডিলে পাতুরহোসী’’তিআদীসু (ম॰ নি॰ ৪.১০) ৰিয, তস্মা <span class="bld">থণ্ডিলসেয্য</span>ন্তি অনন্তরহিতায পকতিভূমিযং সেয্যন্তি ৰুত্তং হোতি। <span class="bld">লদ্ধং আসন</span>ন্তি নিসীদিতুং যথালদ্ধং আসনং। <span class="bld">অকোপেত্বা</span>তি অঞ্ঞত্থ অনুপগন্ত্বা, তেনাহ <span class="bld">‘‘তত্থেৰ নিসীদনসীলো’’</span>তি। সো হি তং অছড্ডেন্তো অপরিচ্চজন্তো অকোপেন্তো নাম হোতি। <span class="bld">ৰিকটন্তি গূথং ৰুচ্চতি</span> আসযৰসেন ৰিরূপং জাতন্তি কত্বা।</p>
<p class="bodytext">এত্থ চ ‘‘অচেলকো হোতী’’তিআদীনি ৰতপদানি যাৰ ‘‘ন <a name="P1.0464"></a> থুসোদকং পিৰতী’’তি এতানি একৰারানি। ‘‘একাগারিকো ৰা’’তিআদীনি নানাৰারানি, নানাকালিকানি ৰা। তথা ‘‘সাকভক্খো ৰা’’তিআদীনি, ‘‘সাণানিপি ধারেতী’’তিআদীনি চ। তথা হেত্থ ৰা-সদ্দগ্গহণং, পি-সদ্দগ্গহণঞ্চ কতং। পি-সদ্দোপি ৰিকপ্পত্থো এৰ দট্ঠব্বো। পুরিমেসু পন ন কতং। এৰঞ্চ কত্বা ‘‘অচেলকো হোতী’’তি ৰত্বা ‘‘সাণানিপি ধারেতী’’তিআদি ৰচনস্স, ‘‘রজোজল্লধরো হোতী’’তি ৰত্বা ‘‘উদকোরোহনানুযোগং অনুযুত্তো’’তি ৰচনস্স চ অৰিরোধো সিদ্ধো হোতি। অথ ৰা কিমেত্থ অৰিরোধচিন্তায। উম্মত্তকপচ্ছিসদিসো হি তিত্থিযৰাদো। অথ <a name="V1.0315"></a> ৰা ‘‘অচেলকো হোতী’’তি আরভিত্বা তপ্পসঙ্গেন সব্বম্পি অত্তকিলমথানুযোগং দস্সেন্তেন ‘‘সাণানিপি ধারেতী’’তিআদি ৰুত্তন্তি দট্ঠব্বং।</p>
<p class="subhead">তপোপক্কমনিরত্থকথাৰণ্ণনা</p>
<p class="bodytext"><a name="para397"></a><span class="paranum">৩৯৭</span>. <span class="bld">সীলসম্পদাদীহি ৰিনা</span>তি সীলসম্পদা, সমাধিসম্পদা, পঞ্ঞাসম্পদাতি ইমাহি লোকুত্তরাহি সম্পদাহি ৰিনা ন কদাচি সামঞ্ঞং ৰা ব্রহ্মঞ্ঞং ৰা সম্ভৰতি, যস্মা চ তদেৰং, তস্মা তেসং তপোপক্কমানং নিরত্থকতং দস্সেন্তোতি যোজনা। <span class="bld">‘‘দোসৰেরৰিরহিত’’</span>ন্তি ইদং দোসস্স <a name="M1.0355"></a> মেত্তায উজুপটিপক্খতায ৰুত্তং। <span class="bld">দোস</span>-গ্গহণেন ৰা সব্বেপি ঝানপটিপক্খা সংকিলেসধম্মা গহিতা, <span class="bld">ৰের</span>-গ্গহণেন পচ্চত্থিকভূতা সত্তা। যদগ্গেন হি দোসরহিতং, তদগ্গেন ৰেররহিতন্তি।</p>
<p class="bodytext"><a name="para398"></a><span class="paranum">৩৯৮</span>. পাকটভাৰেন কাযতি গমেতীতি <span class="bld">পকতি,</span> লোকসিদ্ধৰাদো, তেনাহ <span class="bld">‘‘পকতি খো এসাতি পকতিকথা এসা’’</span>তি। <span class="bld">মত্তাযা</span>তি <span class="bld">মত্তা</span>-সদ্দো ‘‘মত্তা সুখপরিচ্চাগা’’তিআদীসু <a name="P1.0465"></a> (ধ॰ প॰ ২৯০) ৰিয অপ্পত্থং অন্তোনীতং কত্বা পমাণৰাচকোতি আহ <span class="bld">‘‘ইমিনা পমাণেন এৰং পরিত্তকেনা’’</span>তি। তেন পন পমাণেন পহাতব্বো পকরণপ্পত্তো পটিপত্তিক্কমোতি আহ <span class="bld">‘‘পটিপত্তিক্কমেনা’’</span>তি। <span class="bld">সব্বত্থা</span>তি সব্বৰারেসু।</p>
<p class="bodytext"><a name="para399"></a><span class="paranum">৩৯৯</span>. <span class="bld">অঞ্ঞথা ৰদথা</span>তি যদি অচেলকভাৰাদিনা সামঞ্ঞং ৰা ব্রহ্মঞ্ঞং ৰা অভৰিস্স, সুৰিজানোৰ সমণো সুৰিজানো ব্রাহ্মণো। যস্মা পন তুম্হে ইতো অঞ্ঞথাৰ সামঞ্ঞং ব্রহ্মঞ্ঞঞ্চ ৰদথ, তস্মা দুজ্জানোৰ সমণো দুজ্জানো ব্রাহ্মণো, তেনাহ <span class="bld">‘‘ইদং সন্ধাযাহা’’</span>তি। <span class="bld">তং পকতিৰাদং পটিক্খিপিত্বা</span>তি পুব্বে যং পাকতিকং সামঞ্ঞং ব্রহ্মঞ্ঞঞ্চ হদযে ঠপেত্বা তেন ‘‘দুক্কর’’ন্তিআদি ৰুত্তং, তমেৰ সন্ধায ভগৰতাপি ‘‘পকতি খো এসা’’তিআদি ৰুত্তং। ইধ পন <span class="bld">তং পকতিৰাদং</span> পাকতিকসমণব্রাহ্মণৰিসযং কথং পটিক্খিপিত্বা পটিসংহরিত্বা <span class="bld">সভাৰতোৰ</span> পরমত্থতোৰ সমণস্স ব্রাহ্মণস্স চ <span class="bld">দুজ্জানভাৰং আৰিকরোন্তো</span> পকাসেন্তো। <span class="bld">তত্রাপী</span>তি সমণব্রাহ্মণৰাদেপি <span class="bld">ৰুত্তনযেনেৰ।</span></p>
<p class="subhead">সীলসমাধিপঞ্ঞাসম্পদাৰণ্ণনা</p>
<p class="bodytext"><a name="para400-1"></a><span class="paranum">৪০০-১</span>. <span class="bld">পণ্ডিতো</span>তি হেতুসম্পত্তিসিদ্ধেন পণ্ডিচ্চেন সমন্নাগতো, <span class="bld">কথং উগ্গহেসি</span> পরিপক্কঞাণত্তা <a name="V1.0316"></a> ঘটে পদীপেন ৰিয অব্ভন্তরে সমুজ্জলন্তেন পঞ্ঞাৰেয্যত্তিযেন তত্থ তত্থ ভগৰতা দেসিতমত্থং পরিগ্গণ্হন্তো তম্পি দেসনং উপধারেসি। <span class="bld">তস্স চা</span>তি যো অচেলকো হোতি যাৰ উদকোরোহনানুযোগং অনুযুত্তো ৰিহরতি, তস্স চ। <span class="bld">তা সম্পত্তিযো পুচ্ছামি,</span> যাহি সমণো চ হোতীতি অধিপ্পাযো। <span class="bld">সীলসম্পদাযা</span>তি <span class="bld">ইতি</span>-সদ্দো আদিঅত্থো, তেন ‘‘চিত্তসম্পদায পঞ্ঞাসম্পদাযা’’তি পদদ্বযং <a name="M1.0356"></a> সঙ্গণ্হাতি অসেক্খসীলাদিখন্ধত্তযসঙ্গহিতঞ্হি অরহত্তং, তেনাহ <span class="bld">‘‘অরহত্তফলমেৰ সন্ধায ৰুত্ত’’</span>ন্তিআদি। তত্থ <span class="bld">ইদ</span>ন্তি ইদং ৰচনং।</p>
<p class="subhead">সীহনাদকথাৰণ্ণনা</p>
<p class="bodytext"><a name="para402"></a><span class="paranum">৪০২</span>. অনঞ্ঞসাধারণতায <a name="P1.0466"></a>, অনঞ্ঞসাধারণত্থৰিসযতায চ <span class="bld">অনুত্তরং বুদ্ধসীহনাদং নদন্তো।</span> অতিৰিয অচ্চন্তৰিসুদ্ধতায <span class="bld">পরমৰিসুদ্ধং। পরম</span>ন্তি উক্কট্ঠং, তেনাহ <span class="bld">‘‘উত্তম’’</span>ন্তি। <span class="bld">সীলমেৰ</span> লোকিযসীলত্তা। যথা অনঞ্ঞসাধারণং ভগৰতো লোকুত্তরসীলং সৰাসনং পটিপক্খৰিদ্ধংসনতো, এৰং লোকিযসীলম্পি তস্স অনুচ্ছৰিকভাৰেন সম্ভূতত্তা, সমেন সমন্তি <span class="bld">সমসম</span>ন্তি অযমেত্থ অত্থোতি আহ <span class="bld">‘‘মম সীলসমেন সীলেন মযা সম’’</span>ন্তি। <span class="bld">‘‘যদিদং অধিসীল’’</span>ন্তি লোকিযং, লোকুত্তরঞ্চাতি দুৰিধম্পি বুদ্ধসীলং একজ্ঝং কত্বা ৰুত্তং। তেনাহ ‘‘সীলেপী’’তি। <span class="bld">ইতি ইম</span>ন্তি এৰং ইমং সীলৰিসযং। পঠমং পৰত্তত্তা <span class="bld">পঠমং।</span></p>
<p class="bodytext"><span class="bld">তপতী</span>তি সন্তপ্পতি, ৰিধমতীতি অত্থো। <span class="bld">জিগুচ্ছতী</span>তি হীল়েতি লামকতো ঠপেতি। <span class="bld">নিদ্দোসত্তা অরিযা</span> আরকা কিলেসেহীতি। মগ্গফলসম্পযুত্তা ৰীরিযসঙ্খাতা তপোজিগুচ্ছাতি আনেত্বা সম্বন্ধো। <span class="bld">পরমা নাম</span> সব্বুক্কট্ঠভাৰতো। যথা যুৰিনো ভাৰো যোব্বনং, এৰং জিগুচ্ছিনো ভাৰো <span class="bld">জেগুচ্ছং।</span> কিলেসানং সমুচ্ছিন্দনপটিপ্পস্সম্ভনানি <span class="bld">সমুচ্ছেদপটিপস্সদ্ধিৰিমুত্তিযো। নিস্সরণৰিমুত্তি</span> নিব্বানং। অথ ৰা সম্মাৰাচাদীনং অধিসীলগ্গহণেন, সম্মাৰাযামস্স অধিজেগুচ্ছগ্গহণেন, সম্মাদিট্ঠিযা অধিপঞ্ঞাগ্গহণেন গহিতত্তা অগ্গহিতগ্গহণেন সম্মাসঙ্কপ্পসতিসমাধযো মগ্গফলপরিযাপন্না <span class="bld">সমুচ্ছেদপটিপস্সদ্ধিৰিমুত্তিযো</span> দট্ঠব্বা। <span class="bld">নিস্সরণৰিমুত্তি</span> পন নিব্বানমেৰ।</p>
<p class="bodytext"><a name="para403"></a><span class="paranum">৪০৩</span>. যং কিঞ্চি জনৰিৰিত্তং ঠানং ইধ <span class="bld">‘‘সুঞ্ঞাগার’’</span>ন্তি অধিপ্পেতং। তত্থ নদন্তেন ৰিনা নাদো নত্থীতি আহ <span class="bld">‘‘একতোৰ নিসীদিত্বা’’</span>তি। <span class="bld">অট্ঠসু পরিসাসূ</span>তি খত্তিযপরিসা, ব্রাহ্মণপরিসা, গহপতিপরিসা, সমণপরিসা, চাতুমহারাজিকপরিসা, তাৰতিংসপরিসা, মারপরিসা, ব্রহ্মপরিসাতি <a name="P1.0467"></a> ইমাসু অট্ঠসু পরিসাসু।</p>
<p class="bodytext"><span class="bld">ৰেসারজ্জানী</span>তি <a name="V1.0317"></a> <a name="M1.0357"></a> ৰিসারদভাৰা ঞাণপ্পহানসম্পদানিমিত্তং কুতোচি অসন্তস্সনভাৰা নিব্ভযভাৰাতি অত্থো। <span class="bld">আসভং ঠান</span>ন্তি সেট্ঠং ঠানং, উত্তমং ঠানন্তি অত্থো। <span class="bld">আসভা</span> ৰা পুব্ববুদ্ধা, তেসং ঠানন্তি অত্থো।</p>
<p class="bodytext">অপিচ উসভস্স ইদন্তি আসভং, আসভং ৰিযাতি আসভং। যথা হি নিসভসঙ্খাতো উসভো অত্তনো উসভবলেন চতূহি পাদেহি পথৰিং উপ্পীল়েত্বা অচলট্ঠানেন তিট্ঠতি, এৰং তথাগতোপি দসহি তথাগতবলেহি সমন্নাগতো চতূহি ৰেসারজ্জপাদেহি অট্ঠপরিসাপথৰিং উপ্পীল়েত্বা সদেৰকে লোকে কেনচি পচ্চত্থিকেন অকম্পিযো অচলেন ঠানেন তিট্ঠতি। এৰং তিট্ঠমানোৰ তং আসভং ঠানং পটিজানাতি উপগচ্ছতি ন পচ্চক্খাতি অত্তনি আরোপেতি। তেন ৰুত্তং ‘‘আসভং ঠানং পটিজানাতী’’তি।</p>
<p class="bodytext"><span class="bld">সীহনাদং নদতী</span>তি যথা মিগরাজা পরিস্সযানং সহনতো, ৰনমহিংসমত্তৰারণাদীনং হননতো চ ‘‘সীহো’’তি ৰুচ্চতি, এৰং তথাগতো লোকধম্মানং সহনতো, পরপ্পৰাদানং হননতো চ ‘‘সীহো’’তি ৰুচ্চতি। এৰং ৰুত্তস্স সীহস্স নাদং সীহনাদং। তত্থ যথা সীহো সীহবলেন সমন্নাগতো সব্বত্থ ৰিসারদো ৰিগতলোমহংসো সীহনাদং নদতি, এৰং তথাগতসীহোপি দসহি তথাগতবলেহি সমন্নাগতো অট্ঠসু পরিসাসু ৰিসারদো ৰিগতলোমহংসো ‘‘ইতি রূপ’’ন্তিআদিনা (সং॰ নি॰ ৩.৭৮; অ॰ নি॰ ৮.২) নযেন নানাৰিলাসসম্পন্নং সীহনাদং নদতি।</p>
<p class="bodytext"><span class="bld">পঞ্হং অভিসঙ্খরিত্বা</span>তি ঞাতুং ইচ্ছিতমত্থং অত্তনো ঞাণবলানুরূপং অভিরচিত্বা <span class="bld">তঙ্খণংযেৰা</span>তি পুচ্ছিতক্খণেযেৰ <a name="P1.0468"></a> ঠানুপ্পত্তিকপটিভানেন <span class="bld">ৰিস্সজ্জেতি। চিত্তং পরিতোসেতিযেৰ</span> অজ্ঝাসযানুরূপং ৰিস্সজ্জনতো। <span class="bld">সোতব্বঞ্চস্স মঞ্ঞন্তি</span> অট্ঠক্খণৰজ্জিতেন নৰমেন খণেন লব্ভমানত্তা। ‘‘যং নো সত্থা ভাসতি, তং নো সোস্সামা’’তি আদরগারৰজাতা <span class="bld">মহন্তেন উস্সাহেন সোতব্বং</span> সম্পটিচ্ছিতব্বং <span class="bld">মঞ্ঞন্তি। সুপ্পসন্না</span> পসাদাভিবুদ্ধিযা ৰিগতুপক্কিলেসতায <span class="bld">কল্লচিত্তা মুদুচিত্তা হোন্তি। পসন্নকার</span>ন্তি পসন্নেহি কাতব্বসক্কারং, ধম্মামিসপূজন্তি অত্থো। তত্থ আমিসপূজং দস্সেন্তো <span class="bld">‘‘পণীতানী’’</span>তিআদিমাহ। ধম্মপূজা পন <span class="bld">‘‘তথত্তাযা’’</span>তি ইমিনা দস্সিতা। <span class="bld">তথাভাৰাযা</span>তি যথত্তায যস্স ৰট্টদুক্খনিস্সরণত্থায <a name="M1.0358"></a> ধম্মো দেসিতো, তথাভাৰায, তেনাহ <span class="bld">‘‘ধম্মানুধম্মপটিপত্তিপূরণত্থাযা’’</span>তি। সা চ ধম্মানুধম্মপটিপত্তি যায অনুপুব্বিযা পটিপজ্জিতব্বা, পটিপজ্জন্তানঞ্চ সতি অজ্ঝত্তিকঙ্গসমৰাযে একংসিকা তস্সা পারিপূরীতি তং অনুপুব্বিং দস্সেতুং <span class="bld">‘‘কেচি সরণেসূ’’</span>তিআদি ৰুত্তং।</p>
<p class="bodytext"><span class="bld">ইমস্মিং</span> <a name="V1.0318"></a> <span class="bld">পনোকাসে ঠত্বা</span>তি ‘‘পটিপন্না চ আরাধেন্তী’’তি এতস্মিং সীহনাদকিচ্চপারিপূরিদীপনে পাল়িপদেসে ঠত্বা। <span class="bld">সমোধানেতব্বা</span>তি সঙ্কলিতব্বা। <span class="bld">একো সীহনাদো</span> অসাধারণো অঞ্ঞেহি অপ্পটিৰত্তিযো সেট্ঠনাদো অভীতনাদোতি কত্বা। এস নযো সেসেসুপি। <span class="bld">পুরিমানং দসন্ন</span>ন্তিআদিতো পট্ঠায যাৰ ‘‘ৰিমুত্তিযা ময্হং সদিসো নত্থী’’তি এতেসং পুরিমানং দসন্নং সীহনাদানং, নিদ্ধারণে চেত্থ সামিৰচনং, তেনাহ <span class="bld">‘‘একেকস্সা’’</span>তি। <span class="bld">‘‘পরিসাসু চ নদতী’’</span>তি <span class="bld">আদযো পরিৰারা</span> ‘‘একচ্চং তপস্সিং নিরযে নিব্বত্তং পস্সামী’’তি সীহনাদং নদন্তো ভগৰা পরিসাযং নদতি ৰিসারদো নদতি যাৰ ‘‘পটিপন্না আরাধেন্তী’’তি অত্থযোজনায সম্ভৰতো <a name="P1.0469"></a>। তথা সেসেসুপি নৰসু।</p>
<p class="bodytext"><span class="bld">‘‘এৰ’’</span>ন্তিআদি যথাৰুত্তানং তেসং সঙ্কলেত্বা দস্সনং। <span class="bld">তে দসা</span>তি তে ‘‘পরিসাসু চ নদতী’’তি আদযো সীহনাদা। <span class="bld">পুরিমানং দসন্ন</span>ন্তি যথাৰুত্তানং পুরিমানং দসন্নং। <span class="bld">পরিৰারৰসেনা</span>তি পচ্চেকং পরিৰারৰসেন যোজিযমানা <span class="bld">সতং</span> সীহনাদা। <span class="bld">পুরিমা চ দসা</span>তি তথা অযোজিযমানা পুরিমা চ দসাতি এৰং <span class="bld">দসাধিকং সীহনাদসতং হোতি। এৰং ৰাদীনং ৰাদ</span>ন্তি এৰং পৰত্তৰাদানং তিত্থিযানং ৰাদং। <span class="bld">পটিসেধেত্বা</span>তি তথাভাৰাভাৰদস্সনেন পটিক্খিপিত্বা। যং ভগৰা <span class="bld">উদুম্বরিকসুত্তে</span> ‘‘ইধ নিগ্রোধ তপস্সী’’তিআদিনা (দী॰ নি॰ ৩.৩৩) উপক্কিলেসৰিভাগং, পারিসুদ্ধিৰিভাগঞ্চ দস্সেন্তো সপরিসস্স নিগ্রোধস্স পরিব্বাজকস্স পুরতো সীহনাদং নদি, তং দস্সেতুং <span class="bld">‘‘ইদানি পরিসতি নদিতপুব্বং সীহনাদং দস্সেন্তো’’</span>তিআদি ৰুত্তং।</p>
<p class="subhead">তিত্থিযপরিৰাসকথাৰণ্ণনা</p>
<p class="bodytext"><a name="para404"></a><span class="paranum">৪০৪</span>. <span class="bld">ইদ</span>ন্তি ‘‘রাজগহে গিজ্ঝকূটে পব্বতে ৰিহরন্তং মং…পে॰… পঞ্হং পুচ্ছী’’তি ইদং ৰচনং। কামং যদা নিগ্রোধো পঞ্হং পুচ্ছি, ভগৰা চস্স ৰিস্সজ্জেসি, ন তদা <a name="M1.0359"></a> গিজ্ঝকূটে পব্বতে ৰিহরতি, রাজগহসমীপে পন ৰিহরতীতি কত্বা <span class="bld">‘‘রাজগহে গিজ্ঝকূটে পব্বতে ৰিহরন্তং ম’’</span>ন্তি ৰুত্তং, গিজ্ঝকূটে ৰিহরণঞ্চস্স তদা অৰিচ্ছিন্নন্তি, তেনাহ <span class="bld">‘‘যং তং ভগৰা’’</span>তিআদি। <span class="bld">যোগে</span>তি নযে, দুক্খনিস্সরণূপাযেতি অত্থো।</p>
<p class="bodytext"><a name="para405"></a><span class="paranum">৪০৫</span>. যং পরিৰাসং সামণেরভূমিযং ঠিতো পরিৰসতীতি যোজনা। যস্মা সামণেরভূমিযং ঠিতেন পরিৰসিতব্বং, ন গিহিভূতেন, তস্মা <span class="bld">অপরিৰসিত্বাযেৰ পব্বজ্জং লভতি। আকঙ্খতি পব্বজ্জং, আকঙ্খতি উপসম্পদ</span>ন্তি এত্থ পন <span class="bld">পব্বজ্জা</span>-গ্গহণং ৰচনসিলিট্ঠতাৰসেনেৰ ‘‘দিরত্ততিরত্তং <a name="P1.0470"></a> <a name="V1.0319"></a> সহসেয্য’’ন্তি (পাচি॰ ৫০) এত্থ দিরত্তগ্গহণং ৰিয। <span class="bld">গামপ্পৰেসনাদীনী</span>তি <span class="bld">আদি</span>-সদ্দেন ৰেসিযাৰিধৰাথুল্লকুমারিপণ্ডকভিক্খুনিগোচরতা, সব্রহ্মচারীনং উচ্চাৰচেসু কিংকরণীযেসু দক্খানলসাদিতা, উদ্দেসপরিপুচ্ছাদীসু তিব্বছন্দতা, যস্স তিত্থাযতনতো ইধাগতো, তস্স অৰণ্ণে, রতনত্তযস্স চ ৰণ্ণে অনত্তমনতা, তদুভযং যথাক্কমং ৰণ্ণে চ অৰণ্ণে চ অত্তমনতাতি ইমেসং সঙ্গহো ৰেদিতব্বো, তেনাহ <span class="bld">‘‘অট্ঠ ৰত্তানি পূরেন্তেনা’’</span>তি। <span class="bld">ঘংসিত্বা কোট্টেত্বা</span>তি অজ্ঝাসযস্স ৰীমংসনৰসেন সুৰণ্ণং ৰিয ঘংসিত্বা কোট্টেত্বা।</p>
<p class="bodytext"><span class="bld">গণমজ্ঝে নিসীদিত্বা</span>তি উপসম্পদাকম্মস্স গণপ্পহোনকানং ভিক্খূনং মজ্ঝে সঙ্ঘত্থেরো ৰিয তস্স অনুগ্গহত্থং নিসীদিত্বা। <span class="bld">ৰূপকট্ঠো</span>তি ৰিৰিত্তো। তাদিসস্স সীলৰিসোধনে অপ্পমাদো অৰুত্তসিদ্ধোতি আহ <span class="bld">‘‘কম্মট্ঠানে সতিং অৰিজহন্তো’’</span>তি। <span class="bld">পেসিতচিত্তো</span>তি নিব্বানং পতি পেসিতচিত্তো তংনিন্নো তপ্পোণো তপ্পব্ভারো। জাতিকুলপুত্তাপি আচারসম্পন্না এৰ অরহত্তাধিগমায পব্বজ্জাপেক্খা হোন্তীতি তেপি তেহি একসঙ্গহে করোন্তো আহ <span class="bld">‘‘কুলপুত্তাতি আচারকুলপুত্তা’’</span>তি, তেনাহ <span class="bld">‘‘সম্মদেৰাতি হেতুনাৰ কারণেনেৰা’’</span>তি। ‘‘ওতিণ্ণোম্হি জাতিযা’’তিআদিনা নযেন হি সংৰেগপুব্বিকং যথানুসিট্ঠং পব্বজ্জং সন্ধায ইধ ‘‘সম্মদেৰা’’তি ৰুত্তং। <span class="bld">হেতুনা</span>তি ঞাযেন। <span class="bld">পাপুণিত্বা</span>তি পত্বা অধিগন্ত্বা। <span class="bld">সম্পাদেত্বা</span>তি অসেক্খা সীলসমাধিপঞ্ঞা নিপ্ফাদেত্বা, পরিপূরেত্বা ৰাতি অত্থো।</p>
<p class="bodytext"><span class="bld">নিট্ঠাপেতু</span>ন্তি <a name="M1.0360"></a> <a name="P1.0471"></a> নিগমনৰসেন পরিযোসাপেতুং। ‘‘ব্রহ্মচরিযপরিযোসানং…পে॰… ৰিহাসী’’তি ইমিনা এৰ হি অরহত্তনিকূটেন দেসনা পরিযোসাপিতা। তং পন নিগমেন্তো <span class="bld">‘‘অঞ্ঞতরো খো পনা…পে॰… অহোসী’’</span>তি ৰুত্তং ধম্মসঙ্গাহকেহি। যং পনেত্থ অত্থতো ন ৰিভত্তং, তং সুৰিঞ্ঞেয্যমেৰ।</p>
<p class="centered">মহাসীহনাদসুত্তৰণ্ণনায লীনত্থপ্পকাসনা।</p></div>
<p class="chapter">৯. পোট্ঠপাদসুত্তৰণ্ণনা</p>
<div class="chaptxt">
<p class="subhead">পোট্ঠপাদপরিব্বাজকৰত্থুৰণ্ণনা</p>
<p class="bodytext"><a name="para406"></a><span class="paranum">৪০৬</span>. <span class="bld">সাৰত্থিয</span>ন্তি <a name="V1.0320"></a> <a name="M1.0361"></a> <a name="P1.0472"></a> সমীপত্থে ভুম্মন্তি আহ <span class="bld">‘‘সাৰত্থিং উপনিস্সাযা’’</span>তি। <span class="bld">জেতস্স কুমারস্স ৰনে</span>তি জেতেন নাম রাজকুমারেন রোপিতে উপৰনে। নিৰাসফাসুতাদিনা পব্বজিতা আরমন্তি এত্থাতি <span class="bld">আরামো,</span> ৰিহারো। ফোটো পাদেসু জাতোতি <span class="bld">পোট্ঠপাদো।</span> ৰত্থচ্ছাযাছাদনপব্বজূপগতত্তা <span class="bld">ছন্নপরিব্বাজকো। ব্রাহ্মণমহাসালো</span>তি মহাৰিভৰতায মহাসারতাপত্তো ব্রাহ্মণো। <span class="bld">সময</span>ন্তি সামঞ্ঞনিদ্দেসো, তং তং সমযন্তি অত্থো। <span class="bld">পৰদন্তী</span>তি পকারতো ৰদন্তি, অত্তনা অত্তনা উগ্গহিতনিযামেন যথা তথা সমযং ৰদন্তীতি অত্থো। <span class="bld">‘‘পভুতযো’’</span>তি ইমিনা তোদেয্যজাণুসোণীসোণদণ্ডাদিকে সঙ্গণ্হাতি, <span class="bld">পরিব্বাজকাদযো</span>তি <span class="bld">আদি</span>-সদ্দেন ছন্নপরিব্বাজকাদিকে। তিন্দুকাচীরমেত্থ অত্থীতি তিন্দুকাচীরো, আরামো। তথা একা সালা এত্থাতি একসালকো, তস্মিং <span class="bld">তিন্দুকাচীরে একসালকে।</span></p>
<p class="bodytext">অনেকাকারানৰসেসঞেয্যত্থৰিভাৰনতো, অপরাপরুপ্পত্তিতো চ ভগৰতো ঞাণং তত্থ পত্থটং ৰিয হোতীতি ৰুত্তং <span class="bld">‘‘সব্বঞ্ঞুতঞ্ঞাণং পত্থরিত্বা’’</span>তি, যতো তস্স ঞাণজালতা ৰুচ্চতি, ৰেনেয্যানং তদন্তোগধতা হেট্ঠা ৰুত্তাযেৰ। ৰেনেয্যসত্তপরিগ্গণ্হনত্থং সমন্নাহারে কতে পঠমং নেসং ৰেনেয্যভাৰেনেৰ উপট্ঠানং হোতি, অথ সরণগমনাদিৰসেন কিচ্চনিপ্ফত্তি ৰীমংসীযতীতি আহ <span class="bld">‘‘কিং নু খো ভৰিস্সতীতি উপপরিক্খন্তো’’</span>তি <a name="P1.0473"></a>। <span class="bld">নিরোধ</span>ন্তি সঞ্ঞানিরোধং। <span class="bld">নিরোধা ৰুট্ঠান</span>ন্তি ততো নিরোধতো ৰুট্ঠানং সঞ্ঞুপ্পত্তিং। <span class="bld">সব্ববুদ্ধানং ঞাণেন সংসন্দিত্বা</span>তি যথা তে নিরোধং, নিরোধতো ৰুট্ঠানঞ্চ ব্যাকরিংসু, ব্যাকরিস্সন্তি চ, তথা ব্যাকরণৰসেন সংসন্দিত্বা। <span class="bld">হত্থিসারিপুত্তো</span>তি হত্থিসারিনো পুত্তো। <span class="bld">‘‘যুগন্ধরপব্বতং পরিক্খিপিত্বা’’</span>তি ইদং পরিকপ্পৰচনং ‘‘তাদিসং অত্থি চে, তং ৰিযা’’তি। <span class="bld">মেঘৰণ্ণ</span>ন্তি রত্তমেঘৰণ্ণং, সঞ্ঝাপ্পভানুরঞ্জিতমেঘসঙ্কাসন্তি অত্থো। <span class="bld">পচ্চগ্ঘ</span>ন্তি অভিনৰং আদিতো তথালদ্ধৰোহারেন <a name="M1.0362"></a>, অনঞ্ঞপরিভোগতায <a name="V1.0321"></a>, তথা ৰা সত্থু অধিট্ঠানেন সো পত্তো সব্বকালং <span class="bld">‘‘পচ্চগ্ঘং’’</span> ত্বেৰ ৰুচ্চতি, সিলাদিৰুত্তরতনলক্খণূপপত্তিযা ৰা সো পত্তো <span class="bld">‘‘পচ্চগ্ঘ’’</span>ন্তি ৰুচ্চতি।</p>
<p class="bodytext"><a name="para407"></a><span class="paranum">৪০৭</span>. <span class="bld">অত্তনো রুচিৰসেন</span> সদ্ধম্মট্ঠিতিজ্ঝাসযৰসেন, ন পরেন উস্সাহিতোতি অধিপ্পাযো। <span class="bld">‘‘অতিপ্পগভাৰমেৰ দিস্বা’’</span>তি ইদং ভূতকথনং ন তাৰ ভিক্খাচারৰেলা সম্পত্তাতি দস্সনত্থং। ভগৰা হি তদা কালস্সেৰ ৰিহারতো নিক্খন্তো ‘‘ৰাসনাভাগিযায ধম্মদেসনায পোট্ঠপাদং অনুগ্গণ্হিস্সামী’’তি। <span class="bld">যন্নূনাহ</span>ন্তি অঞ্ঞত্থ সংসযপরিদীপনো, ইধ পন সংসযপরিদীপনো ৰিয। কস্মাতি আহ <span class="bld">‘‘বুদ্ধান’’</span>ন্তিআদি। <span class="bld">সংসযো নাম নত্থি</span> বোধিমূলে এৰ সমুগ্ঘাটিতত্তা। <span class="bld">পরিৰিতক্কপুব্বভাগো</span>তি অধিপ্পেতকিচ্চস্স পুব্বভাগপরিৰিতক্কো এৰ। <span class="bld">বুদ্ধানং লব্ভতী</span>তি ‘‘করিস্সাম, ন করিস্সামা’’তিআদিকো এস চিত্তচারো বুদ্ধানং লব্ভতি সম্ভৰতি ৰিচারণৰসেন পৰত্তনতো, ন পন সংসযৰসেন। <span class="bld">তেনাহা</span>তি যেন বুদ্ধানম্পি লব্ভতি, তেনেৰাহ ভগৰা <span class="bld">‘‘যন্নূনাহ’’</span>ন্তি। পরিকপ্পনে ৰাযং নিপাতো। ‘‘উপসঙ্কমেয্য’’ন্তি <a name="P1.0474"></a> কিরিযাপদেন ৰুচ্চমানো এৰ হি অত্থো ‘‘যন্নূনা’’তি নিপাতপদেন জোতীযতি। অহং যন্নূন উপসঙ্কমেয্যন্তি যোজনা। <span class="bld">যদি পনা</span>তি ইদম্পি তেন সমানত্থন্তি আহ <span class="bld">‘‘যদি পনাহন্তি অত্থো’’</span>তি।</p>
<p class="bodytext"><a name="para408"></a><span class="paranum">৪০৮</span>. যথা উন্নতপ্পাযো সদ্দো উন্নাদো, এৰং ৰিপুলভাৰেন উপরূপরি পৰত্তোপি উন্নাদোতি তদুভযং একজ্ঝং কত্বা <span class="bld">পাল়িযং</span> ‘‘উন্নাদিনিযা’’তি ৰত্বা পুন ৰিভাগেন দস্সেতুং ‘‘উচ্চাসদ্দমহাসদ্দাযা’’তি ৰুত্তন্তি তমত্থং ৰিৰরন্তো <span class="bld">‘‘উচ্চং নদমানাযা’’</span>তিআদিমাহ। <span class="bld">অস্সা</span>তি পরিসায। <span class="bld">উদ্ধংগমনৰসেনা</span>তি উন্নতবহুলতায উগ্গন্ত্বা উগ্গন্ত্বা পৰত্তনৰসেন। <span class="bld">দিসাসু পত্থটৰসেনা</span>তি ৰিপুলভাৰেন ভূতপরম্পরায সব্বদিসাসু পত্থরণৰসেন। ইদানি পরিব্বাজকপরিসায উচ্চাসদ্দমহাসদ্দতায কারণং, তস্স চ পৰত্তিআকারং দস্সেন্তো <span class="bld">‘‘তেসঞ্হী’’</span>তিআদিমাহ। <span class="bld">কামস্সাদো</span> নাম কামগুণস্সাদো। কামভৰাদিগতো অস্সাদো <span class="bld">ভৰস্সাদো।</span></p>
<p class="bodytext"><a name="para409"></a><span class="paranum">৪০৯</span>. <span class="bld">সণ্ঠপেসী</span>তি <a name="M1.0363"></a> সংযমনৰসেন সম্মদেৰ ঠপেসি, সণ্ঠপনঞ্চেত্থ তিরচ্ছানকথায অঞ্ঞমঞ্ঞস্মিং অগারৰস্স জহাপনৰসেন আচারস্স সিক্খাপনং, যথাৰুত্তদোসস্স নিগূহনঞ্চ হোতীতি আহ <span class="bld">‘‘সিক্খাপেসী’’</span>তিআদি। <span class="bld">অপ্পসদ্দ</span>ন্তি নিস্সদ্দং, উচ্চাসদ্দমহাসদ্দাভাৰন্তি অধিপ্পাযো। <span class="bld">নপ্পমজ্জন্তী</span>তি ন অগারৰং করোন্তি।</p>
<p class="bodytext"><a name="para410"></a><span class="paranum">৪১০</span>. <span class="bld">নো</span> <a name="V1.0322"></a> <span class="bld">আগতে আনন্দো</span>তি ভগৰতি আগতে নো অম্হাকং আনন্দো পীতি <span class="bld">হোতি। পিযসমুদাচারা</span>তি পিযালাপা। ‘‘পচ্চুগ্গমনং অকাসী’’তি ৰত্বা ন কেৰলমযমেৰ, অথ খো অঞ্ঞেপি পব্বজিতা যেভুয্যেন ভগৰতো অপচিতিং করোন্তেৰাতি দস্সেতুং ‘‘ভগৰন্তঞ্হী’’তিআদিং ৰত্বা, তত্থ কারণমাহ <span class="bld">‘‘উচ্চাকুলীনতাযা’’</span>তি, তেন সাসনে অপ্পসন্নাপি কুলগারৰেন ভগৰতি অপচিতিং করোন্তে ৰাতি দস্সেতি। <span class="bld">এতস্মিং</span> <a name="P1.0475"></a> <span class="bld">অন্তরে কা নাম কথা</span>তি এতস্মিং যথাৰুত্তপরিচ্ছেদব্ভন্তরে কথা কা নাম। <span class="bld">ৰিপ্পকতা</span> আরদ্ধা হুত্বা অপরিযোসিতা। ‘‘কা কথা ৰিপ্পকতা’’তি ৰদন্তো অত্থতো তস্সা পরিযোসাপনং পটিজানাতি নাম। ‘‘কা কথা’’তি চ অৰিসেসচোদনাতি যস্সা তস্সা সব্বস্সাপি কথায পরিযোসাপনং পটিঞ্ঞাতঞ্চ হোতি, তঞ্চ পরেসং অসব্বঞ্ঞূনং অৰিসযন্তি আহ <span class="bld">‘‘পরিযন্তং নেত্বা দেমীতি সব্বঞ্ঞুপৰারণং পৰারেসী’’</span>তি।</p>
<p class="subhead">অভিসঞ্ঞানিরোধকথাৰণ্ণনা</p>
<p class="bodytext"><a name="para411"></a><span class="paranum">৪১১</span>. <span class="bld">সুকারণ</span>ন্তি সুন্দরং অত্থাৰহং হিতাৰহং কারণং। নানাতিত্থেসু নানালদ্ধীসু নিযুত্তাতি নানাতিত্থিকা, তে এৰ <span class="bld">নানাতিত্থিযা</span> ক-কারস্স য-কারং কত্বা। কুতূহলমেত্থ অত্থীতি কোতূহলা, সা এৰ সালাতি <span class="bld">কোতূহলসালা,</span> তেনাহ <span class="bld">‘‘কোতূহলুপ্পত্তিট্ঠানতো’’</span>তি। <span class="bld">সঞ্ঞানিরোধে</span>তি সঞ্ঞাসীসেনাযং দেসনা, তস্মা সঞ্ঞাসহগতা সব্বেপি ধম্মা সঙ্গয্হন্তি, তত্থ পন চিত্তং পধানন্তি আহ <span class="bld">‘‘চিত্তনিরোধে’’</span>তি। অচ্চন্তনিরোধস্স পন তেহি অনধিপ্পেতত্তা, অৰিসযত্তা চ <span class="bld">‘‘খণিকনিরোধে’’</span>তি আহ। কামং সোপি তেসং অৰিসযোৰ, অত্থতো পন নিরোধকথা ৰুচ্চমানা তত্থেৰ তিট্ঠতীতি তথা ৰুত্তং। <span class="bld">কিত্তিঘোসো</span>তি ‘‘অহো বুদ্ধানুভাৰো ভৰন্তরপটিচ্ছন্নং কারণং এৰং হত্থামলকং ৰিয পচ্চক্খতো দস্সেতি, সাৰকে চ এদিসে <a name="M1.0364"></a> সংৰরসমাদানে পতিট্ঠাপেতী’’তি থুতিঘোসো যাৰ ভৰগ্গা পত্থরতি। <span class="bld">পটিভাগকিরিয</span>ন্তি পল়াসৰসেন পটিভাগভূতং পযোগং করোন্তো। <span class="bld">ভৰন্তরসময</span>ন্তি তত্র তত্র ৰুট্ঠনসমযং অভূতপরিকপ্পিতং কিঞ্চি উপ্পাদিযং ৰত্থুং অত্তনো সমযং কত্বা। <span class="bld">কিঞ্চিদেৰ সিক্খাপদ</span>ন্তি ‘‘এলমূগেন ভৰিতব্বং <a name="P1.0476"></a>, এত্তকং, ৰেলং একস্মিংযেৰ ঠানে নিসীদিতব্ব’’ন্তি এৰমাদিকং কিঞ্চিদেৰ কারণং সিক্খাকোট্ঠাসং কত্বা <span class="bld">পঞ্ঞপেন্তি। নিরোধকথ</span>ন্তি নিরোধসমাপত্তিকথং।</p>
<p class="bodytext"><span class="bld">তেসূ</span>তি কোতূহলসালাযং সন্নিপতিতেসু তিত্থিযসমণব্রাহ্মণেসু। <span class="bld">একচ্চে</span>তি একে। <span class="bld">পুরিমো</span>তি ‘‘অহেতূ অপ্পচ্চযা’’তি এৰংৰাদী। য্বাযং ইধ উপ্পজ্জতীতি যোজনা। <span class="bld">সমাপত্তি</span>ন্তি অসঞ্ঞভাৰাৰহং সমাপত্তিং। <span class="bld">নিরোধে</span>তি সঞ্ঞানিরোধে। <span class="bld">হেতুং অপস্সন্তো</span>তি যেন হেতুনা অসঞ্ঞভৰে <a name="V1.0323"></a> সঞ্ঞায নিরোধো সব্বসো অনুপ্পাদো, যেন চ ততো চুতস্স ইধ পঞ্চৰোকারভৰে তস্সা উপ্পাদো, তং অৰিসযতায অপস্সন্তো।</p>
<p class="bodytext"><span class="bld">ন</span>ন্তি পঠমৰাদিং। <span class="bld">নিসেধেত্বা</span>তি ‘‘ন খো নামেতং ভো এৰং ভৰিস্সতী’’তি এৰং পটিক্খিপিত্বা। <span class="bld">অসঞ্ঞিকভাৰ</span>ন্তি মুঞ্ছাপত্তিযা কিরিযমযসঞ্ঞাৰসেন ৰিগতসঞ্ঞিভাৰং। ৰক্খতি হি ‘‘ৰিসঞ্ঞী হুত্বা’’তি। ৰিক্খম্ভনৰসেন কিলেসানং সন্তাপনেন <span class="bld">অত্তন্তপো। ঘোরতপো</span>তি দুক্করতায ভীমতপো। <span class="bld">পরিমারিতিন্দ্রিযো</span>তি নিব্বিসেৰনভাৰাপাদনেন সব্বসো মিলাপিতচক্খাদিন্দ্রিযো। <span class="bld">ভগ্গো</span>তি ভঞ্জিতকুসলজ্ঝাসযো। <span class="bld">এৰমাহা</span>তি ‘‘এৰং সঞ্ঞা হি ভো পুরিসস্স অত্তা’’তিআদিআকারেন সঞ্ঞানিরোধমাহ। ইমিনা নযেন ইতো পরেসু দ্বীসু ঠানেসু যথারহং যোজনা ৰেদিতব্বা।</p>
<p class="bodytext"><span class="bld">আথব্বণপযোগ</span>ন্তি আথব্বণৰেদৰিহিতং আথব্বণিকানং ৰিসঞ্ঞিভাৰাপাদনপযোগং। <span class="bld">আথব্বণং পযোজেত্বা</span>তি <a name="P1.0477"></a> আথব্বণৰেদে আগতঅগ্গিজুহনপুব্বকং মন্তজপ্পনং পযোজেত্বা সীসচ্ছিন্নতাদিদস্সনেন সঞ্ঞানিরোধমাহ। <span class="bld">তস্সা</span>তি যস্স সীসচ্ছিন্নতাদি দস্সিতং, তস্স।</p>
<p class="bodytext"><span class="bld">যক্খদাসীন</span>ন্তি <a name="M1.0365"></a> দেৰদাসীনং, যা ‘‘দেৰতাভতিযোতিপি’’ ৰুচ্চন্তি। <span class="bld">মদনিদ্দ</span>ন্তি সুরামদনিমিত্তকং সুপনং <span class="bld">দেৰতূপহার</span>ন্তি নচ্চনগাযনাদিনা দেৰতানং পূজং। <span class="bld">সুরাপাতি</span>ন্তি পাতিপুণ্ণং সুরং। <span class="bld">দিৰা</span>তি অতিদিৰা উস্সূরে।</p>
<p class="bodytext"><span class="bld">এলমূগকথা ৰিযা</span>তি ইমেসং পণ্ডিতমানীনং কথা অন্ধবালকথাসদিসী। <span class="bld">চত্তারো নিরোধে</span>তি অঞ্ঞমঞ্ঞৰিধুরে চত্তারো নিরোধে <span class="bld">এতে পঞ্ঞপেন্তি।</span> ন চ অঞ্ঞমঞ্ঞৰিরুদ্ধনানাসভাৰেন তেন ভৰিতব্বং, অথ খো একসভাৰেন, তেনাহ <span class="bld">‘‘ইমিনা চা’’</span>তিআদি। <span class="bld">অঞ্ঞেনেৰা</span>তি ইমেহি ৰুত্তাকারতো অঞ্ঞাকারেনেৰ <span class="bld">ভৰিতব্বং। ‘‘অযং নিরোধো, অযং নিরোধো’’</span>তি আমেডিতৰচনং সত্থা অত্তনো দেসনাৰিলাসেন অনেকাকারৰোকারং নিরোধং ৰিভাৰেস্সতীতি দস্সনত্থং কতং <span class="bld">অহো নূনা</span>তি এত্থ <span class="bld">অহো</span>তি অচ্ছরিযে, <span class="bld">নূনা</span>তি অনুস্সরণে নিপাতো। তস্মা অহো নূন ভগৰা অনঞ্ঞসাধারণদেসনত্তা নিরোধম্পি অহো অচ্ছরিযং কত্বা কথেয্য মঞ্ঞেতি অধিপ্পাযো। <span class="bld">‘‘অহো নূন সুগতো’’</span>তি এত্থাপি এসেৰ নযো। অচ্ছরিযৰিভাৰনতো এৰ চেত্থ দ্বিক্খত্তুং ৰচনং, অচ্ছরিযত্থোপি চেত্থ <span class="bld">অহো</span>-সদ্দো। সো যস্মা অনুস্সরণমুখেনেৰ তেন গহিতো, তস্মা ৰুত্তং <span class="bld">‘‘অহো নূনাতি অনুস্সরণত্থে’’</span>তি। কালপুগ্গলাদিৰিভাগেন বহুভেদত্তা <span class="bld">ইমেসং নিরোধধম্মান</span>ন্তি বহুৰচনং, কুসল-সদ্দযোগেন সামিৰচনং ভুম্মত্থে দট্ঠব্বং। <span class="bld">চিণ্ণৰসিতাযা</span>তি নিরোধসমাপত্তিযং <a name="V1.0324"></a> ৰসীভাৰস্স চিণ্ণত্তা। <span class="bld">সভাৰং জানাতী</span>তি নিরোধস্স সভাৰং যাথাৰতো জানাতি।</p>
<p class="subhead">অহেতুকসঞ্ঞুপ্পাদনিরোধকথাৰণ্ণনা</p>
<p class="bodytext"><a name="para412"></a><span class="paranum">৪১২</span>. <span class="bld">ঘরমজ্ঝেযেৰ</span> <a name="P1.0478"></a> <span class="bld">পক্খলিতা</span>তি ঘরতো বহি গন্তুকামা পুরিসা মগ্গং অনোতরিত্বা ঘরাজিরেন সমতলে ৰিৰটঙ্গণে এৰ পক্খলনং পত্তা, এৰং সম্পদমিদন্তি অত্থো। অসাধারণো <span class="bld">হেতু,</span> সাধারণো <span class="bld">পচ্চযো</span>তি এৰমাদি ৰিভাগেন ইধ পযোজনং নত্থি সঞ্ঞায অকারণভাৰপটিক্খেপত্তা চোদনাযাতি ৰুত্তং <span class="bld">‘‘কারণস্সেৰ নাম’’</span>ন্তি।</p>
<p class="bodytext">পাল়িযং ‘‘উপ্পজ্জন্তিপি নিরুজ্ঝন্তিপী’’তি ৰুত্তং, তত্থ ‘‘সহেতূ সপ্পচ্চযা সঞ্ঞা উপ্পজ্জন্তি, উপ্পন্না পন নিরুজ্ঝন্তিযেৰ, ন তিট্ঠন্তী’’তি দস্সনত্থং ‘‘নিরুজ্ঝন্তী’’তি ৰচনং, ন নিরোধস্স সহেতুসপ্পচ্চযভাৰদস্সনত্থং। উপ্পাদো হি সহেতুকো <a name="M1.0366"></a>, ন নিরোধো। যদি হি নিরোধোপি সহেতুকো সিযা, তস্স নিরোধেনাপি ভৰিতব্বং অঙ্কুরাদীনং ৰিয, ন চ তস্স নিরোধো অত্থি। তস্মা ৰুত্তনযেনেৰ পাল়িযা অত্থো ৰেদিতব্বো। অযঞ্চ নযো খণনিরোধৰসেন ৰুত্তো। যো পন যথাপরিচ্ছিন্নকালৰসেন সব্বসোৰ অনুপ্পাদনিরোধো, সো ‘‘সহেতুকো’’তি ৰেদিতব্বো তথারূপায পটিপত্তিযা ৰিনা অভাৰতো। তেনাহ ভগৰা ‘‘সিক্খা একা সঞ্ঞা নিরুজ্ঝতী’’তি। (দী॰ নি॰ ১.৪১২) ততো এৰ চ ইধাপি ৰুত্তং ‘‘সঞ্ঞায সহেতুকং উপ্পাদনিরোধং দীপেতু’’ন্তি।</p>
<p class="bodytext"><span class="bld">সিক্খা একা</span>তি এত্থ <span class="bld">সিক্খা</span>তি করণে পচ্চত্তৰচনং, এক-সদ্দো অঞ্ঞপরিযাযো ‘‘ইত্থেকে অভিৰদন্তি সতো ৰা পন সত্তস্সা’’তিআদীসু (দী॰ নি॰ ১.৮৫ আদযো; ম॰ নি॰ ৩.২১) ৰিয, ন সঙ্খ্যাৰাচীতি আহ <span class="bld">‘‘সিক্খা একা সঞ্ঞা উপ্পজ্জন্তী</span>তি <span class="bld">সিক্খায একচ্চা সঞ্ঞা জাযন্তী’’</span>তি। সেসপদেসুপি এসেৰ নযো।</p>
<p class="bodytext"><a name="para413"></a><span class="paranum">৪১৩</span>. <span class="bld">তত্থা</span>তি তস্সং উপরিদেসনাযং। <span class="bld">সম্মাদিট্ঠিসম্মাসঙ্কপ্পৰসেন পরিযাপন্নত্তা আগতা</span>তি সভাৰতো উপকারতো চ পঞ্ঞাক্খন্ধে পরিযাপন্নত্তা সঙ্গহিতত্তা <span class="bld">ততিযা</span> অধিপঞ্ঞাসিক্খা সম্মাদিট্ঠিসম্মাসঙ্কপ্পৰসেন <a name="P1.0479"></a> আগতা। তথা হি ৰুত্তং ‘‘যা চাৰুসো ৰিসাখ সম্মাদিট্ঠি, যো চ সম্মাসঙ্কপ্পো, ইমে ধম্মা পঞ্ঞাক্খন্ধে সঙ্গহিতা’’তি (ম॰ নি॰ ১.৪৬২) কামঞ্চেত্থ ৰুত্তনযেন <a name="V1.0325"></a> তিস্সোপি সিক্খা আগতা এৰ, তথাপি অধিচিত্তসিক্খায এৰ অভিসঞ্ঞানিরোধো দস্সিতো, ইতরা তস্স সম্ভারভাৰেন আনীতা।</p>
<p class="bodytext"><span class="bld">পঞ্চকামগুণিকরাগো</span>তি পঞ্চকামকোট্ঠাসে আরব্ভ উপ্পজ্জনকরাগো। <span class="bld">অসমুপ্পন্নকামচারো</span>তি ৰত্তমানুপ্পন্নতাৰসেন অসমুপ্পন্নো যো কোচি কামচারো যা কাচি লোভুপ্পত্তি। পুরিমো ৰিসযৰসেন নিযমিতত্তা কামগুণারম্মণোৰ লোভো দট্ঠব্বো, ইতরো পন ঝাননিকন্তিভৰরাগাদিপ্পভেদো সব্বোপি লোভচারো কামনট্ঠেন কামেসু পৰত্তনতো। সব্বেপি হি তেভূমকা ধম্মা কামনীযট্ঠেন কামাতি। উভযেসম্পি কামসঞ্ঞাতিনামতা সহচরণঞাযেনাতি ‘‘কামসঞ্ঞা’’তি পদুদ্ধারং কত্বা তদুভযং নিদ্দিট্ঠং।</p>
<p class="bodytext"><span class="bld">‘‘তত্থা’’</span>তিআদি <a name="M1.0367"></a> অসমুপ্পন্নকামচারতো পঞ্চকামগুণিকরাগস্স ৰিসেসদস্সনং। কামং পঞ্চকামগুণিকরাগোপি অসমুপ্পন্নো এৰ মগ্গেন সমুগ্ঘাটীযতি, তস্মিং পন সমুগ্ঘাটিতেপি ন সব্বো রাগো সমুগ্ঘাটং গচ্ছতি, তস্মা পঞ্চকামগুণিকরাগগ্গহণেন ন ইতরস্স সব্বস্স রাগস্স গহণং হোতীতি উভযসাধারণেন পরিযাযেন উভযং সঙ্গহেত্বা দস্সেতুং পাল়িযং কামসঞ্ঞাগ্গহণং কতন্তি তদুভযং সরূপতো ৰিসেসতো চ দস্সেত্বা সব্বসঙ্গাহিকভাৰতো <span class="bld">‘‘অসমুপ্পন্নকামচারো</span> <a name="P1.0480"></a> <span class="bld">পন ইমস্মিং ঠানে ৰট্টতী’’</span>তি ৰুত্তং।</p>
<p class="bodytext"><span class="bld">সদিসত্তা</span>তি কামসঞ্ঞাদিভাৰেন সমানত্তা, এতেন পাল়িযং ‘‘পুরিমা’’তি সদিসকপ্পনাৰসেন ৰুত্তন্তি দস্সেতি। অনাগতা হি ইধ ‘‘নিরুজ্ঝতী’’তি ৰুত্তা অনুপ্পাদস্স অধিপ্পেতত্তা, তেনাহ <span class="bld">‘‘অনুপ্পন্নাৰ নুপ্পজ্জতী’’</span>তি।</p>
<p class="bodytext">নীৰরণৰিৰেকতো জাতত্তা ৰিৰেকজেহি পঠমজ্ঝানপীতিসুখেহি সহ অক্খাতব্বা, তংকোট্ঠাসিকা ৰাতি <span class="bld">ৰিৰেকজং পীতিসুখসঙ্খাতা। </span> নানত্তসঞ্ঞাপটিঘসঞ্ঞাহি নিপুণতায সুখুমভূততায <span class="bld">সুখুমসঞ্ঞা ভূতা</span> সুখুমভাৰেন, পরমত্থভাৰেন অৰিপরীতসভাৰা। ঝানং তংসম্পযুত্তধম্মানং ভাৰনাসিদ্ধা সণ্হসুখুমতা নীৰরণৰিক্খম্ভনৰসেন ৰিঞ্ঞাযতীতি আহ <span class="bld">‘‘কামচ্ছন্দাদিওল়ারিকঙ্গপ্পহানৰসেন সুখুমা’’</span>তি। <span class="bld">ভূততাযা</span>তি ৰিজ্জমানতায। <span class="bld">সব্বত্থা</span>তি সব্বৰারেসু।</p>
<p class="bodytext">সমাপজ্জনাধিট্ঠানানি ৰিয ৰুট্ঠানং ঝানে পরিযাপন্নম্পি হোতি যথা তং ধম্মানং ভঙ্গক্খণো ধম্মেসু, ন আৰজ্জনপচ্চৰেক্খণানীতি <span class="bld">‘‘পঠমজ্ঝানং সমাপজ্জন্তো অধিট্ঠহন্তো ৰুট্ঠহন্তো <a name="V1.0326"></a> চ সিক্খতী’’</span>তি ৰুত্তং, ন ‘‘আৰজ্জন্তো পচ্চৰেক্খন্তো’’তি। <span class="bld">ত</span>ন্তি পঠমজ্ঝানং। <span class="bld">তেনা</span>তি হেতুম্হি করণৰচনং, তস্মা পঠমজ্ঝানেন হেতুভূতেনাতি অত্থো। হেতুভাৰো চেত্থ ঝানস্স যথাৰুত্তসঞ্ঞায উপ্পত্তিযা সহজাতাদিপচ্চযভাৰো কামসঞ্ঞায নিরোধস্স উপনিস্সযতাৰ, তঞ্চ খো সুত্তন্তপরিযাযেন। তথা চেৰ সংৰণ্ণিতং ‘‘তথারূপায পটিপত্তিযা ৰিনা অভাৰতো’’তি। <span class="bld">এতেনুপাযেনা</span>তি য্বাযং পঠমজ্ঝানতপ্পটিপক্খসঞ্ঞাৰসেন ‘‘সিক্খা একা সঞ্ঞা উপ্পজ্জতি, সিক্খা একা সঞ্ঞা নিরুজ্ঝতী’’তি <a name="M1.0368"></a> এত্থ অত্থো ৰুত্তো, এতেন নযেন। <span class="bld">সব্বত্থা</span>তি সব্বৰারেসু।</p>
<p class="bodytext"><a name="para414"></a><span class="paranum">৪১৪</span>. যস্মা পনেত্থ সমাপত্তিৰসেন তংতংসঞ্ঞানং <a name="P1.0481"></a> উপ্পাদনিরোধে ৰুচ্চমানে অঙ্গৰসেন সো ৰুত্তোতি আহ <span class="bld">‘‘যস্মা পনা’’</span>তিআদি। <span class="bld">‘‘অঙ্গতো সম্মসন’’</span>ন্তি অনুপদধম্মৰিপস্সনায লক্খণৰচনং। অনুপদধম্মৰিপস্সনঞ্হি করোন্তো সমাপত্তিং পত্বা অঙ্গতো সম্মসনং করোতি, ন চ সঞ্ঞা সমাপত্তিযা কিঞ্চি অঙ্গং হোতি। ৰুত্তঞ্চ <span class="bld">‘‘ইদঞ্চ সঞ্ঞা সঞ্ঞাতি এৰং অঙ্গতো সম্মসনং উদ্ধট’’</span>ন্তি। <span class="bld">অঙ্গতো</span>তি ৰা অৰযৰতোতি অত্থো, অনুপদধম্মতোতি ৰুত্তং হোতি। <span class="bld">তদেৰা</span>তি আকিঞ্চঞ্ঞাযতনমেৰ।</p>
<p class="bodytext"><span class="bld">যতো খো</span>তি পচ্চত্তে নিস্সক্কৰচনন্তি আহ <span class="bld">‘‘যো নামা’’</span>তি যথা ‘‘আদিম্হী’’তি এতস্মিং অত্থে ‘‘আদিতো’’তি ৰুচ্চতি ইতরৰিভত্তিতোপি তো-সদ্দস্স লব্ভনতো। সকস্মিং অত্তনা অধিগতে সঞ্ঞা সকসঞ্ঞা, সা এতস্স অত্থীতি <span class="bld">সকসঞ্ঞী,</span> তেনাহ <span class="bld">‘‘অত্তনো পঠমজ্ঝানসঞ্ঞায সঞ্ঞৰা’’</span>তি। <span class="bld">সকসঞ্ঞী</span>তি চেত্থ উপরি ৰুচ্চমাননিরোধপাদকতায সাতিসযায ঝানসঞ্ঞায অত্থিভাৰজোতকো <span class="bld">ঈ</span>-কারো দট্ঠব্বো, তেনেৰাহ <span class="bld">‘‘অনুপুব্বেন সঞ্ঞগ্গং ফুসতী’’</span>তিআদি। তস্মা তত্থ তত্থ সকসঞ্ঞিতাগ্গহণেন তস্মিং তস্মিং ঝানে সব্বসো সুচিণ্ণৰসীভাৰো দীপিতোতি ৰেদিতব্বং।</p>
<p class="bodytext"><span class="bld">লোকিযান</span>ন্তি নিদ্ধারণে সামিৰচনং, সামিঅত্থে এৰ ৰা। যদগ্গেন হি তং তেসু সেট্ঠং, তদগ্গেন তেসম্পি সেট্ঠন্তি। ‘‘লোকিযান’’ন্তি ৰিসেসনং লোকুত্তরসমাপত্তীহি তস্স অসেট্ঠভাৰতো। <span class="bld">‘‘কিচ্চকারকসমাপত্তীন’’</span>ন্তি ৰিসেসনং অকিচ্চকারকসমাপত্তিতো তস্স অসেট্ঠভাৰতো। অকিচ্চকারকতা চস্সা পটুসঞ্ঞাকিচ্চাভাৰৰচনতো ৰিঞ্ঞাযতি। যথেৰ হি তত্থ সঞ্ঞা, এৰং ফস্সাদযো পীতি। যদগ্গেন হি তত্থ সঙ্খারাৰসেসসুখুমভাৰপ্পত্তিযা পকতিৰিপস্সকানং সম্মসিতুং অসক্কুণেয্যরূপেন ঠিতা, তদগ্গেন হেট্ঠিমসমাপত্তিধম্মা ৰিয পটুকিচ্চকরণসমত্থাপি ন হোন্তীতি। স্বাযমত্থো পরমত্থমঞ্জুসাযং <span class="bld">ৰিসুদ্ধিমগ্গসংৰণ্ণনাযং</span> আরুপ্পকথাযং <a name="V1.0327"></a> (ৰিসুদ্ধি॰ টী॰ ১.২৮৬) সৰিসেসং ৰুত্তো, তস্মা তত্থ ৰুত্তনযেন <a name="M1.0369"></a> <a name="P1.0482"></a> ৰেদিতব্বো। কেচি পন ‘‘যথা হেট্ঠিমা হেট্ঠিমা সমাপত্তিযো উপরিমানং উপরিমানং অধিট্ঠানকিচ্চং সাধেন্তি, ন এৰং নেৰসঞ্ঞানাসঞ্ঞাযতনসমাপত্তি কস্সচিপি অধিট্ঠানকিচ্চং সাধেতি, তস্মা সা অকিচ্চকারিকা, ইতরা কিচ্চকারিকা ৰুত্তা’’তি ৰদন্তি, তদযুত্তং তস্সাপি ৰিপস্সনাচিত্তপরিদমনাদীনং অধিট্ঠানকিচ্চসাধনতো। তস্মা পুরিমোযেৰ অত্থো যুত্তো।</p>
<p class="bodytext"><span class="bld">পকপ্পেতী</span>তি সংৰিদহতি। ঝানং সমাপজ্জন্তো হি ঝানসুখং অত্তনি সংৰিদহতি নাম। <span class="bld">অভিসঙ্খরোতী</span>তি আযূহতি, সম্পিণ্ডেতীতি অত্থো। সম্পিণ্ডনত্থো হি সমুদযট্ঠো। যস্মা নিকন্তিৰসেন চেতনাকিচ্চস্স মত্থকপ্পত্তি, তস্মা ফলূপচারেন কারণং দস্সেন্তো <span class="bld">‘‘নিকন্তিং কুরুমানো অভিসঙ্খরোতি নামা’’</span>তি ৰুত্তং। <span class="bld">ইমা</span> ইদানি মে লব্ভমানা <span class="bld">আকিঞ্চঞ্ঞাযতনসঞ্ঞা নিরুজ্ঝেয্যুং</span> তংসমতিক্কমেনেৰ উপরিঝানত্থায চেতনাভিসঙ্খরণসম্ভৰতো। <span class="bld">অঞ্ঞা</span>তি আকিঞ্চঞ্ঞাযতনসঞ্ঞাহি অঞ্ঞা। ততো থূলতরভাৰতো <span class="bld">ওল়ারিকা।</span> কা পন তাতি আহ <span class="bld">‘‘ভৰঙ্গসঞ্ঞা’’</span>তি। আকিঞ্চঞ্ঞাযতনতো ৰুট্ঠায এৰ হি উপরিঝানত্থায চেতনাভিসঙ্খরণানি ভৰেয্যুং, ৰুট্ঠানঞ্চ ভৰঙ্গৰসেন হোতি। যাৰ চ উপরি ঝানসমাপজ্জনং, তাৰ অন্তরন্তরা ভৰঙ্গপ্পৰত্তীতি আহ <span class="bld">‘‘ভৰঙ্গসঞ্ঞা উপ্পজ্জেয্যু’’</span>ন্তি।</p>
<p class="bodytext"><span class="bld">চেতেন্তোৰা</span>তি নেৰসঞ্ঞানাসঞ্ঞাযতনজ্ঝানং একং দ্বে চিত্তৰারে সমাপজ্জন্তো এৰ। <span class="bld">ন চেতে</span>তি তথা হেট্ঠিমজ্ঝানেসু ৰিয ৰা পুব্বাভোগাভাৰতো পুব্বাভোগৰসেন হি ঝানং পকপ্পেন্তো ইধ ‘‘চেতেতী’’তি ৰুত্তো। যস্মা ‘‘অহমেতং ঝানং নিব্বত্তেমি উপসম্পাদেমি সমাপজ্জামী’’তি এৰং অভিসঙ্খরণং তত্থ সালযস্সেৰ <a name="P1.0483"></a> হোতি, ন অনালযস্স, তস্মা একং চিত্তক্খণিকম্পি ঝানং পৰত্তেন্তো তত্থ অপ্পহীননিকন্তিকতায <span class="bld">অভিসঙ্খরোন্তো এৰা</span>তি অত্থো। যস্মা পনস্স তথা হেট্ঠিমজ্ঝানেসু ৰিয ৰা তত্থ পুব্বাভোগো নত্থি, তস্মা <span class="bld">‘‘ন অভিসঙ্খরোতী’’</span>তি ৰুত্তং। <span class="bld">‘‘ইমস্স ভিক্খুনো’’</span>তিআদি ৰুত্তস্সেৰত্থস্স ৰিৰরণং। <span class="bld">‘‘স্বাযমত্থো’’</span>তিআদিনা তমেৰত্থং উপমায পটিপাদেতি।</p>
<p class="bodytext"><span class="bld">পচ্ছাভাগে</span>তি <a name="M1.0370"></a> পিতুঘরস্স পচ্ছাভাগে। <span class="bld">ততো</span> পুত্তঘরতো। <span class="bld">লদ্ধঘরমেৰা</span>তি যতো অনেন ভিক্খা লদ্ধা, তমেৰ ঘরং পুত্তগেহমেৰ। <span class="bld">আসনসালা ৰিয আকিঞ্চঞ্ঞাযতনসমাপত্তি</span> ততো পিতুঘরপুত্তঘরট্ঠানিযানং নেৰসঞ্ঞানাসঞ্ঞাযতননিরোধসমাপত্তীনং উপগন্তব্বতো। <span class="bld">পিতুঘরং অমনসিকরিত্বা</span>তি পৰিসিত্বা সমতিক্কন্তম্পি পিতুঘরং ন মনসি কত্বা। পুত্তঘরস্সেৰ আচিক্খনং ৰিয একং দ্বে চিত্তৰারে সমাপজ্জিতব্বম্পি নেৰসঞ্ঞানাসঞ্ঞাযতনং ন মনসি কত্বা <a name="V1.0328"></a> পরতো নিরোধসমাপত্তিঅত্থায এৰ মনসিকারো। এৰং অমনসিকারসামঞ্ঞেন, মনসিকারসামঞ্ঞেন চ উপমুপমেয্যতা ৰেদিতব্বা আচিক্খনেনপি মনসিকারস্সেৰ জোতিতত্তা। ন হি মনসিকারেন ৰিনা আচিক্খনং সম্ভৰতি।</p>
<p class="bodytext"><span class="bld">তা ঝানসঞ্ঞা</span>তি তা একং দ্বে চিত্তৰারে পৰত্তা নেৰসঞ্ঞানাসঞ্ঞাযতনসঞ্ঞা। <span class="bld">নিরুজ্ঝন্তী</span>তি পদেসেনেৰ নিরুজ্ঝন্তি, পুব্বাভিসঙ্খারৰসেন পন উপরি অনুপ্পাদো। যথা চ ঝানসঞ্ঞানং, এৰং ইতরসঞ্ঞানং পীতি আহ <span class="bld">‘‘অঞ্ঞা চ ওল়ারিকা ভৰঙ্গসঞ্ঞা নুপ্পজ্জন্তী’’</span>তি, যথাপরিচ্ছিন্নকালন্তি অধিপ্পাযো। <span class="bld">সো এৰং পটিপন্নো ভিক্খূ</span>তি সো এৰং যথাৰুত্তে সঞ্ঞাগ্গে ঠিতো অরহত্তে, অনাগামিফলে ৰা পতিট্ঠিতো ভিক্খু <a name="P1.0484"></a> দ্বীহি ফলেহি সমন্নাগমো, তিণ্ণং সঙ্খারানং পটিপ্পস্সদ্ধি, সোল়সৰিধা ঞাণচরিযা, নৰৰিধা সমাধিচরিযাতি ইমেসং ৰসেন নিরোধপটিপাদনপটিপত্তিং পটিপন্নো। <span class="bld">ফুসতী</span>তি এত্থ <span class="bld">ফুসনং</span> নাম ৰিন্দনং পটিলদ্ধীতি আহ <span class="bld">‘‘ৰিন্দতি পটিলভতী’’</span>তি। অত্থতো পন যথাপরিচ্ছিন্নকালং চিত্তচেতসিকানং সব্বসো অপ্পৰত্তি এৰ।</p>
<p class="bodytext"><span class="bld">অভী</span>তি উপসগ্গমত্তং নিরত্থকং, তস্মা ‘‘সঞ্ঞা’’ ইচ্চেৰ অত্থো। নিরোধপদেন অনন্তরিকং কত্বা সমাপত্তিপদে ৰত্তব্বে তেসং দ্বিন্নং অন্তরে সম্পজানপদং ঠপিতন্তি আহ <span class="bld">‘‘নিরোধপদেন অনন্তরিকং কত্বা ৰুত্ত’’</span>ন্তি, তেনাহ <span class="bld">‘‘অনুপটি…পে॰… অত্থো’’</span>তি। <span class="bld">তত্রাপী</span>তি তস্মিম্পি তথা পদানুপুব্বিঠপনেপি অযং ৰিসেসত্থোতি যোজনা। <span class="bld">সম্পজানন্তস্সা</span>তি তং তং সমাপত্তিং সমাপজ্জিত্বা ৰুট্ঠায তত্থ তত্থ সঙ্খারানং সম্মসনৰসেন পজানন্তস্স। <span class="bld">অন্তে</span>তি যথাৰুত্তায নিরোধপটিপত্তিযা পরিযোসানে। দুতিযৰিকপ্পে <span class="bld">সম্পজানন্তস্সা</span>তি সম্পজানকারিনোতি অত্থো, তেন নিরোধসমাপজ্জনকস্স <a name="M1.0371"></a> ভিক্খুনো আদিতো পট্ঠায সব্বপাটিহারিকপঞ্ঞায সদ্ধিং অত্থসাধিকা পঞ্ঞা কিচ্চতো দস্সিতা হোতি, তেনাহ <span class="bld">‘‘পণ্ডিতস্স ভিক্খুনো’’</span>তি।</p>
<p class="bodytext"><span class="bld">সব্বাকারেনা</span>তি ‘‘সমাপত্তিযা সরূপৰিসেসো, সমাপজ্জনকো, সমাপজ্জনস্স ঠানং, কারণং, সমাপজ্জনাকারো’’তি এৰমাদি সব্বপ্পকারেন। <span class="bld">তত্থা</span>তি ৰিসুদ্ধিমগ্গে। (ৰিসুদ্ধী॰ ২.৮৬৭) <span class="bld">কথিততোৰা</span>তি কথিতট্ঠানতো এৰ <span class="bld">গহেতব্বা,</span> ন ইধ তং ৰদাম পুনরুত্তিভাৰতোতি অধিপ্পাযো।</p>
<p class="bodytext"><span class="bld">এৰং খো অহ</span>ন্তি এত্থ আকারত্থো <span class="bld">এৰং</span>-সদ্দো উগ্গহিতাকারদস্সনন্তি কত্বা। <span class="bld">এৰং পোট্ঠপাদা</span>তি এত্থ পন সম্পটিচ্ছনত্থো, তেনাহ <span class="bld">‘‘সুউগ্গহিতং তযাতি অনুজানন্তো’’</span>তি।</p>
<p class="bodytext"><a name="para415"></a><span class="paranum">৪১৫</span>. সঞ্ঞা <a name="V1.0329"></a> <a name="P1.0485"></a> অগ্গা এত্থাতি <span class="bld">সঞ্ঞাগ্গং,</span> আকিঞ্চঞ্ঞাযতনং। <span class="bld">অট্ঠসু</span> সমাপত্তীসুপি <span class="bld">সঞ্ঞাগ্গং অত্থি উপলব্ভতীতি চিন্তেত্বা</span>। ‘‘পুথূ’’তি পাল়িযং লিঙ্গৰিপল্লাসং দস্সেন্তো আহ ‘‘বহূনিপী’’তি। <span class="bld">‘‘যথা’’</span>তি ইমিনা পকারৰিসেসো করণপ্পকারো গহিতো, ন পকারসামঞ্ঞন্তি আহ <span class="bld">‘‘যেন যেন কসিণেনা’’</span>তি, <span class="bld">পথৰীকসিণেন করণভূতেনা’’</span>তি চ। ঝানং তাৰ যুত্তো করণভাৰো সঞ্ঞানিরোধফুসনস্স সাধকতমভাৰতো, কথং কসিণানন্তি? তেসম্পি সো যুত্তো এৰ। যদগ্গেন হি ঝানানং নিরোধফুসনস্স সাধকতং অভাৰো, তদগ্গেন কসিণানম্পি তদৰিনাভাৰতো। অনেককরণাপি কিরিযা হোতিযেৰ যথা ‘‘অস্সেন যানেন দীপিকায গচ্ছতী’’তি।</p>
<p class="bodytext"><span class="bld">একৰার</span>ন্তি সকিং। <span class="bld">পুরিমসঞ্ঞানিরোধ</span>ন্তি কামসঞ্ঞাদিপুরিমসঞ্ঞায নিরোধং, ন নিরোধসমাপত্তিসঞ্ঞিতং সঞ্ঞানিরোধং। <span class="bld">একং সঞ্ঞাগ্গ</span>ন্তি একং সঞ্ঞাভূতং অগ্গং সেট্ঠন্তি অত্থো হেট্ঠিমসঞ্ঞায উক্কট্ঠভাৰতো। সঞ্ঞা চ সা অগ্গঞ্চাতি সঞ্ঞাগ্গং, ন সঞ্ঞাসু অগ্গন্তি। <span class="bld">দ্বে ৰারে</span>তি দ্বিক্খত্তুং। <span class="bld">সেসকসিণেসূ</span>তি কসিণানংযেৰ গহণং নিরোধকথায অধিকতত্তা। ততো এৰ চেত্থ ঝানগ্গহণেন কসিণজ্ঝানানি এৰ গহিতানীতি ৰেদিতব্বং। <span class="bld">‘‘পঠমজ্ঝানেন করণভূতেনা’’</span>তি আরম্মণং অনামসিত্বা ৰদতি যথা ‘‘যেন যেন কসিণেনা’’তি এত্থ ঝানং অনামসিত্বা <a name="M1.0372"></a> ৰুত্তং। <span class="bld">‘‘ইতী’’</span>তিআদিনা ৰুত্তমেৰত্থং সঙ্গহেত্বা নিগমনৰসেন ৰদতি। <span class="bld">সব্বম্পী</span>তি সব্বং একৰারং সমাপন্নঝানং। <span class="bld">সঙ্গহেত্বা</span>তি সঞ্জাননলক্খণেন তংসভাৰাৰিসেসতো একজ্ঝং সঙ্গহেত্বা। <span class="bld">অপরাপর</span>ন্তি পুনপ্পুনং।</p>
<p class="bodytext"><a name="para416"></a><span class="paranum">৪১৬</span>. ঝানপদট্ঠানং ৰিপস্সনং ৰড্ঢেন্তস্স পুগ্গলস্স ৰসেন সঞ্ঞাঞাণানি দস্সিতানি পঠমনযে <a name="P1.0486"></a>। দুতিযনযে পন যস্মা ৰিপস্সনং উস্সুক্কাপেত্বা মগ্গেন ঘটেন্তস্স মগ্গঞাণং উপ্পজ্জতি, তস্মা ৰিপস্সনামগ্গৰসেন সঞ্ঞাঞাণানি দস্সিতানি। যস্মা পন পঠমনযো লোকিযত্তা ওল়ারিকো, দুতিযনযো মিস্সকো তস্মা তদুভযং অসম্ভাৰেত্বা অচ্চন্তসুখুমং সুভং থিরং নিব্বত্তিতলোকুত্তরমেৰ দস্সেতুং মগ্গফলৰসেন সঞ্ঞাঞাণানি দস্সিতানি ততিযনযে। তযোপেতে নযা মগ্গসোধনৰসেন দস্সিতা।</p>
<p class="bodytext">‘‘অযং পনেত্থ সারো’’তি ৰিভাৰেতুং তিপিটকমহাসিৰত্থেরৰাদো আভতো। নিরোধং পুচ্ছিত্বা তস্মিং কথিতে তদনন্তরং সঞ্ঞাঞাণুপ্পত্তিং পুচ্ছন্তো অত্থতো নিরোধতো ৰুট্ঠানং পুচ্ছতি নাম, নিরোধতো চ ৰুট্ঠানং অরহত্তফলুপ্পত্তিযা ৰা সিযা অনাগামিফলুপ্পত্তিযা ৰা, তত্থ সঞ্ঞা পধানা, তদনন্তরঞ্চ পচ্চৰেক্খণঞাণন্তি তদুভযং নিদ্ধারেন্তো থেরো <span class="bld">‘‘কিং ইমে ভিক্খূ ভণন্তী’’</span>তিআদিমাহ <a name="V1.0330"></a>। তত্থ <span class="bld">‘‘কিং ইমে ভিক্খূ ভণন্তী’’</span>তি তদা দীঘনিকাযতন্তিং পরিৰত্তন্তে ইমং ঠানং পত্বা যথাৰুত্তেন পটিপাটিযা তযো নযে কথেন্তে ভিক্খূ সন্ধায ৰদতি।</p>
<p class="bodytext">যস্স যথা মগ্গৰীথিযং মগ্গফলঞাণেসু উপ্পন্নেসু নিযমতো মগ্গফলপচ্চৰেক্খণঞাণানি হোন্তি, এৰং ফলসমাপত্তিযং ফলপচ্চৰেক্খণঞাণন্তি আহ <span class="bld">‘‘পচ্ছা পচ্চৰেক্খণঞাণ’’</span>ন্তি। <span class="bld">‘‘ইদং অরহত্তফল’’</span>ন্তি ইদং পচ্চৰেক্খণঞাণস্স পৰত্তিআকারদস্সনং। <span class="bld">ফলসমাধিসঞ্ঞাপচ্চযা</span>তি ফলসমাধিসহগতসঞ্ঞাপচ্চযা। <span class="bld">কির</span>-সদ্দো অনুস্সরণত্থো। যথাধিগতধম্মানুস্সরণপক্খিযা হি পচ্চৰেক্খণা। সমাধিসীসেন চেত্থ সব্বং অরহত্তফলং গহিতং সহচরণঞাযেন, তস্মিং অসতি পচ্চৰেক্খণায অসম্ভৰো এৰাতি আহ <span class="bld">‘‘ইদপ্পচ্চযা’’</span>তি।</p>
<p class="subhead">সঞ্ঞাঅত্তকথাৰণ্ণনা</p>
<p class="bodytext"><a name="para417"></a><span class="paranum">৪১৭</span>. দেসনায <a name="M1.0373"></a> সণ্হভাৰেন সারম্ভমক্খিস্সাদিমলৰিসোধনতো <a name="P1.0487"></a> সুতমযঞাণং ন্হাপিতং ৰিয, সুখুমভাৰেন তনুলেপনৰিলিত্তং ৰিয, তিলক্খণব্ভাহততায কুণ্ডলাদিঅলঙ্কারৰিভূসিতং ৰিয চ হোতি, তদনুপসেৰতো ঞাণস্স চ তথাভাৰো তংসমঙ্গিনো পুগ্গলস্স তথাভাৰাপত্তি, নিরোধকথায নিৰেসনঞ্চস্স সিরিসযনপ্পৰেসনসদিসন্তি আহ <span class="bld">‘‘সণ্হসুখুম…পে॰… আরোপিতোপী’’</span>তি। <span class="bld">তত্থা</span>তি তস্সং নিরোধকথাযং। <span class="bld">সুখং অৰিন্দন্তো</span> মন্দবুদ্ধিতায অলভন্তো। মলৰিদূসিততায <span class="bld">গূথট্ঠানসদিসং। অত্তনো লদ্ধিং</span> অত্তদিট্ঠিং। <span class="bld">অনুমতিং গহেত্বা</span>তি অনুঞ্ঞং গহেত্বা ‘‘এদিসো মে অত্তা’’তি অনুজানাপেত্বা, অত্তনো লদ্ধিযং পতিট্ঠপেত্বাতি অত্থো। <span class="bld">কং পনা</span>তি ওল়ারিকো, মনোমযো, অরূপীতি তিণ্ণং অত্তৰাদানং ৰসেন তিৰিধেসু কতমন্তি অত্থো। <span class="bld">পরিহরন্তো</span>তি ৰিদ্ধংসনতো পরিহরন্তো, নিগূহন্তোতি অধিপ্পাযো। যস্মা চতুসন্ততিরূপপ্পবন্ধং একত্তৰসেন গহেত্বা রূপীভাৰতো ‘‘ওল়ারিকো অত্তা’’তি পচ্চেতি অত্তৰাদী, অন্নপানোপধানতঞ্চস্স পরিকপ্পেত্বা ‘‘সস্সতো’’তি মঞ্ঞতি, রূপীভাৰতো এৰ চ সঞ্ঞায অঞ্ঞত্তং ঞাযাগতমেৰ, যং ৰেদৰাদিনো ‘‘অন্নমযো, পানমযো’’তি চ দ্বিধা ৰোহরন্তি, তস্মা পরিব্বাজকো তং সন্ধাযা <span class="bld">‘‘ওল়ারিকং খো’’</span>তি আহ।</p>
<p class="bodytext">তত্থ যদি অত্তা রূপী, ন সঞ্ঞী, সঞ্ঞায অরূপভাৰত্তা, রূপধম্মানঞ্চ অসঞ্জাননসভাৰত্তা, রূপী চ সমানো যদি তৰ মতেন নিচ্চো, সঞ্ঞা অপরাপরং পৰত্তনতো তত্থ তত্থ ভিজ্জতীতি ভেদসব্ভাৰতো অনিচ্চা, এৰম্পি ‘‘অঞ্ঞা সঞ্ঞা, অঞ্ঞো অত্তা’’তি <a name="V1.0331"></a> সঞ্ঞায অভাৰতো অচেতনোতি ন কম্মস্স কারকো, ফলস্স চ ন উপভুঞ্জকোতি আপন্নমেৰ, তেনাহ <span class="bld">‘‘ওল়ারিকো চ হি তে’’</span>তিআদি। <span class="bld">পচ্চাগচ্ছতো</span>তি পচ্চাগচ্ছন্তস্স <a name="P1.0488"></a>, জানতোতি অত্থো। ‘‘অঞ্ঞা চ সঞ্ঞা উপ্পজ্জন্তি, অঞ্ঞা চ সঞ্ঞা নিরুজ্ঝন্তী’’তি কস্মা ৰুত্তং, ননু উপ্পাদপুব্বকো নিরোধো, ন চ উপ্পন্নং অনিরুজ্ঝকং নাম অত্থীতি চোদনং সন্ধাযাহ <span class="bld">‘‘চতুন্নঞ্চ খন্ধান’’</span>ন্তিআদি।</p>
<p class="bodytext"><a name="para418-420"></a><span class="paranum">৪১৮-৪২০</span>. <span class="bld">মনোময</span>ন্তি <a name="M1.0374"></a> ঝানমনসো ৰসেন মনোমযং। যো হি বাহিরপচ্চযনিরপেক্খো, সো মনসাৰ নিব্বত্তোতি মনোমযো। রূপলোকে নিব্বত্তসরীরং সন্ধায ৰদতি, যং ৰেদৰাদিনো আনন্দমযো, ৰিঞ্ঞাণমযোতি চ দ্বিধা ৰোহরন্তি। <span class="bld">তত্রাপী</span>তি ‘‘মনোমযো অত্তা’’তি ইমস্মিম্পি পক্খে। <span class="bld">দোসে দিন্নে</span>তি ‘‘অঞ্ঞাৰ সঞ্ঞা ভৰিস্সতী’’তিআদিনা দোসে দিন্নে। ইধাপি পুরিমৰাদে ৰুত্তনযেনেৰ দোসদস্সনং ৰেদিতব্বং। অযং পন ৰিসেসো – যদি অত্তা মনোমযো, সব্বঙ্গপচ্চঙ্গী, অহীনিন্দ্রিযো চ ভৰেয্য, এৰং সতি ‘‘রূপং অত্তা সিযা, ন চ সঞ্ঞী’’তি পুব্বে ৰিয ৰত্তব্বং। তেনাহ – ‘‘মনোমযো চ হি তে’’তিআদি। কস্মা পনাযং পরিব্বাজকো পঠমং ওল়ারিকং অত্তানং পটিজানিত্বা তং লদ্ধিং ৰিস্সজ্জেত্বা পুন মনোমযং অত্তানং পটিজানাতি, তঞ্চ ৰিস্সজ্জেত্বা অরূপিং অত্তানং পটিজানাতীতি? কামঞ্চেত্থ কারণং হেট্ঠা ৰুত্তমেৰ, তথাপি ইমে তিত্থিযা নাম অনৰট্ঠিতচিত্তা থুসরাসিম্হি নিখাতখাণুকো ৰিয চঞ্চলাতি দস্সেতুং <span class="bld">‘‘যথা নাম উম্মত্তকো’’</span>তিআদি ৰুত্তং। তত্থ <span class="bld">সঞ্ঞাযা</span>তি পকতিসঞ্ঞায। <span class="bld">উপ্পাদনিরোধং ইচ্ছতি</span> অপরাপরং পৰত্তায সঞ্ঞায উদযৰযদস্সনতো। তথাপি ‘‘সঞ্ঞা সঞ্ঞা’’তি পৰত্তসমঞ্ঞং ‘‘অত্তা’’তি গহেত্বা তস্স চ অৰিচ্ছেদং পরিকপ্পেন্তো সস্সতং মঞ্ঞতি, তেনাহ <span class="bld">‘‘অত্তানং পন সস্সতং মঞ্ঞতী’’</span>তি।</p>
<p class="bodytext"><span class="bld">তথেৰা</span>তি যথা ‘‘রূপী অত্তা’’তি, ‘‘মনোমযো অত্তা’’তি চ ৰাদদ্বযে সঞ্ঞায অত্ততো অঞ্ঞতা, তথা চস্স অচেতনতাদিদোসপ্পসঙ্গো দুন্নিৰারো <a name="P1.0489"></a>, তথেৰ ইমস্মিং ৰাদে দোসো। তেনাহ <span class="bld">‘‘তথেৰস্স দোসং দস্সেন্তো’’</span>তি। <span class="bld">মিচ্ছাদস্সনেনা</span>তি অত্তদিট্ঠিসঙ্খাতেন মিচ্ছাভিনিৰেসেন। <span class="bld">অভিভূতত্তা</span>তি অনাদিকালভাৰিতভাৰেন অজ্ঝোত্থটত্তা নিৰারিতঞাণচারত্তা। <span class="bld">তং নানত্তং অজানন্তো</span>তি যেন সন্ততিঘনেন, সমূহঘনেন চ ৰঞ্চিতো বালো পবন্ধৰসেন পৰত্তমানং ধম্মসমূহং মিচ্ছাগাহৰসেন ‘‘অত্তা’’তি, ‘‘নিচ্চো’’তি চ অভিনিৰিস্স ৰোহরতি, তং একত্তসঞ্ঞিতং ঘনগ্গহণং ৰিনিভুজ্জ যাথাৰতো জাননং ঘনৰিনিব্ভোগো, সব্বেন সব্বং তিত্থিযানং সো নত্থীতি অযম্পি পরিব্বাজকো তাদিসস্স ঞাণস্স পরিপাকস্স অভাৰতো ৰুচ্চমানম্পি <a name="V1.0332"></a> নাঞ্ঞাসি। তেন ৰুত্তং <span class="bld">‘‘ভগৰতা ৰুচ্চমানম্পি তং নানত্তং অজানন্তো’’</span>তি। সঞ্ঞা নামাযং নানারম্মণা নানাক্খণে উপ্পজ্জতি, ৰেতি চাতি <span class="bld">সঞ্ঞায</span> <a name="M1.0375"></a> <span class="bld">উপ্পাদনিরোধং পস্সন্তোপি সঞ্ঞামযং</span> সঞ্ঞাভূতং <span class="bld">অত্তানং</span> পরিকপ্পেত্বা যথাৰুত্তঘনৰিনিব্ভোগাভাৰতো <span class="bld">নিচ্চমেৰ</span> কত্বা <span class="bld">মঞ্ঞতি</span> দিট্ঠিমঞ্ঞনায। তথাভূতস্স চ তস্স সণ্হসুখুমপরমগম্ভীরধম্মতা ন ঞাযতেৰাতি ৰুত্তং <span class="bld">‘‘দুজ্জানং খো’’</span>তিআদি।</p>
<p class="bodytext">দিট্ঠিআদীসু ‘‘এৰমেত’’ন্তি দস্সনং অভিনিৰিসনং <span class="bld">দিট্ঠি। </span> তস্সা এৰ পুব্বভাগভূতং ‘‘এৰমেত’’ন্তি নিজ্ঝানৰসেন খমনং <span class="bld">খন্তি</span>। তথা রোচনং <span class="bld">রুচি। ‘‘অঞ্ঞথা’’</span>তিআদি তেসং দিট্ঠিআদীনং ৰিভজিত্বা দস্সনং। তত্থ <span class="bld">অঞ্ঞথা</span>তি যথা অরিযৰিনযে অন্তদ্বযং অনুপগ্গম্ম মজ্ঝিমা পটিপদাৰসেন দস্সনং হোতি, ততো অঞ্ঞথাযেৰ। <span class="bld">অঞ্ঞদেৰা</span>তি যং পরমত্থতো ৰিজ্জতি খন্ধাযতনাদি, তস্স চ অনিচ্চতাদি, ততো অঞ্ঞদেৰ পরমত্থতো অৰিজ্জমানং অত্তানং সস্সতাদি <span class="bld">তে খমতি চেৰ রুচ্চতি চ।</span> আযুঞ্জনং অনুযুঞ্জনং <span class="bld">আযোগো,</span> তেনাহ <span class="bld">‘‘যুত্তপযুত্ততা’’</span>তি। <span class="bld">পটিপত্তিযা</span>তি পরমত্তচিন্তনাদিপরিব্বাজকপটিপত্তিযা <a name="P1.0490"></a>। <span class="bld">দুজ্জানমেতং</span> ধম্মতং ত্বং ‘‘অযং পরমত্থো, অযং সম্মুতী’’তি ইমস্স ৰিভাগস্স দুব্বিভাগত্তা। ‘‘যদি এতং দুজ্জানং, তং তাৰ তিট্ঠতু, ইমং পনত্থং ভগৰন্তং পুচ্ছিস্সামী’’তি চিন্তেত্বা যথা পটিপজ্জি, তং দস্সেতুং <span class="bld">‘‘অথ পরিব্বাজকো’’</span>তিআদি ৰুত্তং। <span class="bld">অঞ্ঞো ৰা সঞ্ঞতো</span>তি সঞ্ঞাসভাৰতো অঞ্ঞো সভাৰো ৰা অত্তা হোতূতি অত্থো। <span class="bld">অস্সা</span>তি অত্তনো।</p>
<p class="bodytext">লোকীযতি দিস্সতি এত্থ পুঞ্ঞপাপং, তব্বিপাকো চাতি <span class="bld">লোকো,</span> অত্তা। সো হিস্স কারকো, ৰেদকো চাতি ইচ্ছিতো। <span class="bld">দিট্ঠিগত</span>ন্তি ‘‘সস্সতো অত্তা চ লোকো চা’’তিআদি (দী॰ নি॰ ১.৩১; উদা॰ ৫৫) নযপ্পৰত্তং দিট্ঠিগতং। ন হেস দিট্ঠাভিনিৰেসো দিট্ঠধম্মিকাদিঅত্থনিস্সিতো তদসংৰত্তনতো। যো হি তদাৰহো, সো তংনিস্সিতোতি ৰত্তব্বতং লভেয্য যথা তং পুঞ্ঞঞাণসম্ভারো। এতেনেৰ তস্স ন ধম্মনিস্সিততাপি সংৰণ্ণিতা দট্ঠব্বা। আদিব্রহ্মচরিযস্সাতি আদিব্রহ্মচরিযং, তদেৰ <span class="bld">আদিব্রহ্মচরিযকং</span> যথা ‘‘ৰিনযো এৰ ৰেনযিকো’’তি, (পারা॰ অট্ঠ॰ ২১) তেনাহ <span class="bld">‘‘সিক্খত্তযসঙ্খাতস্সা’’</span>তিআদি। দিট্ঠাভিনিৰেসস্স সংসারৰট্টে নিব্বিদাৰিরাগনিরোধুপসমাসংৰত্তনং ৰট্টন্তোগধত্তা, তস্স ৰট্টসম্বন্ধনতো চ। তথা অভিঞ্ঞাসম্বোধনিব্বানাসংৰত্তনঞ্চ <a name="M1.0376"></a> দট্ঠব্বং। <span class="bld">অভিজাননাযা</span>তি ঞাতপরিঞ্ঞাৰসেন অভিজাননত্থায। <span class="bld">সম্বুজ্ঝনত্থাযা</span>তি তীরণপহানপরিঞ্ঞাৰসেন সম্বোধনত্থাযাতি ৰদন্তি। <span class="bld">অভিজাননাযা</span>তি অভিঞ্ঞাপঞ্ঞাৰসেন জাননায, তং পন ৰট্টস্স পচ্চক্খকরণমেৰ <a name="V1.0333"></a> <a name="P1.0491"></a> হোতীতি আহ <span class="bld">‘‘পচ্চক্খকিরিযাযা’’</span>তি। <span class="bld">সম্বুজ্ঝনত্থাযা</span>তি পরিঞ্ঞাভিসমযৰসেন পটিৰেধায।</p>
<p class="bodytext">কামং তণ্হাপি দুক্খসভাৰা, তস্সা পন সমুদযভাৰেন ৰিসুং গহিতত্তা <span class="bld">‘‘তণ্হং ঠপেত্বা’’</span>তি ৰুত্তং। <span class="bld">পভাৰনতো</span> উপ্পাদনতো। দুক্খং পভাৰেন্তীপি তণ্হা অৰিজ্জাদিপচ্চযন্তরসহিতা এৰ পভাৰেতি, ন কেৰলাতি আহ <span class="bld">‘‘সপ্পচ্চযা’’</span>তি। <span class="bld">উভিন্নং অপ্পৰত্তী</span>তি উভিন্নং অপ্পৰত্তিনিমিত্তং, নপ্পৰত্তন্তি এত্থ দুক্খসমুদযা এতস্মিং ৰা অধিগতেতি অপ্পৰত্তি। দুক্খনিরোধং নিব্বানং গচ্ছতি অধিগচ্ছতি, তদত্থং পটিপদা চাতি <span class="bld">দুক্খনিরোধগামিনীপটিপদা। মগ্গপাতুভাৰো</span>তি অগ্গমগ্গসমুপ্পাদো। <span class="bld">ফলসচ্ছিকিরিযা</span>তি অসেক্খফলাধিগমো। <span class="bld">আকার</span>ন্তি তং গমনলিঙ্গং।</p>
<p class="bodytext"><a name="para421"></a><span class="paranum">৪২১</span>. সমন্ততো নিগ্গণ্হনৰসেন তোদনং ৰিজ্ঝনং <span class="bld">সন্নিতোদকং, ৰাচাযা</span>তি চ পচ্চত্তে করণৰচনন্তি আহ <span class="bld">‘‘ৰচনপতোদেনা’’</span>তি। <span class="bld">সজ্ঝব্ভরিত</span>ন্তি সমন্ততো ভুসং অরিতং <span class="bld">অকংসূ</span>তি সতমত্তেহি তুত্তকেহি ৰিয তিংসসতমত্তা পরিব্বাজকা ৰাচাপতোদনেহি তুদিংসু <span class="bld">সভাৰতো ৰিজ্জমান</span>ন্তি পরমত্থসভাৰতো উপলব্ভমানং, নপকতিআদি ৰিয অনুপলব্ভমানং। <span class="bld">তচ্ছ</span>ন্তি সচ্চং। <span class="bld">তথ</span>ন্তি অৰিপরীতং <span class="bld">লোকুত্তরধম্মেসূ</span>তি ৰিসযে ভুম্মং তে ধম্মে ৰিসযং কত্বা। <span class="bld">ঠিতসভাৰ</span>ন্তি অৰট্ঠিতসভাৰং, তদুপ্পাদকন্তি অত্থো। <span class="bld">লোকুত্তরধম্মনিযামত</span>ন্তি লোকুত্তরধম্মসম্পাপননিযামেন নিযতং, তেনাহ <span class="bld">‘‘বুদ্ধানঞ্হী’’</span>তিআদি। <span class="bld">এদিসা</span>তি ‘‘ধম্মট্ঠিতত’’ন্তিআদিনা ৰুত্তপ্পকারা।</p>
<p class="subhead">চিত্তহত্থিসারিপুত্তপোট্ঠপাদৰত্থুৰণ্ণনা</p>
<p class="bodytext"><a name="para422"></a><span class="paranum">৪২২</span>. <span class="bld">সুখুমেসু অত্থন্তরেসূ</span>তি খন্ধাযতনাদীসু সুখুমঞাণগোচরেসু <a name="P1.0492"></a> ধম্মেসু। <span class="bld">কুসলো</span>তি পুব্বে বুদ্ধসাসনে কতপরিচযতায ছেকো <span class="bld">অহোসি। গিহিভাৰে আনিসংসকথায</span> <span class="bld">কথিতত্তা</span> সীলৰন্তস্স <a name="M1.0377"></a> ভিক্খুনো তথা কথনেন ৰিব্ভমনে নিযোজিতত্তা ইদানি সযম্পি সীলৰা এৰ হুত্বা ছ ৰারে (ধ॰ প॰ অট্ঠ॰ ৩৭; জা॰ অট্ঠ॰ ১.১.৬৯) ৰিব্ভমি। কম্মসরিক্খকেন হি ফলেন ভৰিতব্বং। <span class="bld">মহাসাৰকস্স কথিতে</span>তি মহাসাৰকস্স মহাকোট্ঠিকত্থেরস্স অপসাদনকথিতনিমিত্তং। <span class="bld">পতিট্ঠাতুং অসক্কোন্তো</span>তি সাসনে পতিট্ঠং লদ্ধুং অসক্কোন্তো।</p>
<p class="bodytext"><a name="para423"></a><span class="paranum">৪২৩</span>. <span class="bld">পঞ্ঞাচক্খুনো নত্থিতাযা</span>তি সুৰুত্তদুরুত্তসমৰিসমদস্সনসমত্থপঞ্ঞাচক্খুনো অভাৰেন <a name="V1.0334"></a>। <span class="bld">চক্খুমা</span>তি এত্থ যাদিসেন চক্খুনা পুরিসো ‘‘চক্খুমা’’তি ৰুত্তো, তং দস্সেতুং <span class="bld">‘‘সুভাসিতা’’</span>তিআদি ৰুত্তং। <span class="bld">এককোট্ঠাসা</span>তি একন্তিকা, নিব্বানাৰহভাৰেন নিচ্ছিতাতি অধিপ্পাযো। <span class="bld">ঠপিতা</span>তি ৰৰত্থাপিতা। <span class="bld">ন এককোট্ঠাসা</span> ন একন্তিকা, ন নিব্বানাৰহভাৰেন নিচ্ছিতা ৰট্টন্তোগধভাৰতোতি অধিপ্পাযো।</p>
<p class="subhead">একংসিকধম্মৰণ্ণনা</p>
<p class="bodytext"><a name="para425"></a><span class="paranum">৪২৫</span>. ‘‘কস্মা আরভী’’তি কারণং পুচ্ছিত্বা <span class="bld">‘‘অনিয্যানিকভাৰদস্সনত্থ’’</span>ন্তি পযোজনং ৰিস্সজ্জিতং। সতি হি ফলসিদ্ধিযং হেতুসিদ্ধোযেৰ হোতীতি। <span class="bld">পঞ্ঞাপিতনিট্ঠাযা</span>তি পৰেদিতৰিমুত্তিমগ্গস্স, ৰট্টদুক্খপরিযোসানং গচ্ছতি এতাযাতি ‘‘নিট্ঠা’’তি ৰিমুত্তি ৰুত্তা। নিট্ঠামগ্গো হি ইধ উত্তরপদলোপেন ‘‘নিট্ঠা’’তি ৰুত্তো। তস্স হি অনিয্যানিকতা, নিয্যানিকতা চ ৰুচ্চতি, ন নিট্ঠায। নিয্যানং ৰা নিগ্গমনং নিস্সরণং, ৰট্টদুক্খস্স ৰুপসমোতি অত্থো। নিয্যানমেৰ নিয্যানিকং, ন নিয্যানিকং অনিয্যানিকং, সো এৰ ভাৰো অনিয্যানিকভাৰো, তস্স দস্সনত্থন্তি যোজেতব্বং। <span class="bld">‘‘এৰ’’</span>ন্তি ‘‘নিব্বানং নিব্বান’’ন্তি ৰচনমত্তসামঞ্ঞং গহেত্বা ৰদতি, ন পন পরমত্থতো তেসং সমযে নিব্বানপঞ্ঞাপনস্স লব্ভনতো, তেন ৰুত্তং <span class="bld">‘‘সা চ ন নিয্যানিকা’’</span>তিআদি। <span class="bld">লোকথূপিকাদিৰসেনা</span>তি <a name="P1.0493"></a> এত্থ <span class="bld">আদি</span>-সদ্দেন ‘‘অঞ্ঞো পুরিসো, অঞ্ঞা পকতী’’তি পকতিপুরিসন্তরাৰবোধো মোক্খো, বুদ্ধিআদিগুণৰিনিমুত্তস্স অত্তনো সকত্তনি অৰট্ঠানং মোক্খো, কাযপৰত্তিগতিজাতিবন্ধানং অপ্পমজ্জনৰসেন অপ্পৰত্তো মোক্খো, যঞ্ঞেহি জুতেন পরেন পুরিসেন সলোকতা মোক্খো, সমীপতা মোক্খো, সহযোগো মোক্খোতি এৰমাদীনং সঙ্গহো দট্ঠব্বো। <span class="bld">যথাপঞ্ঞত্তা</span>তি পঞ্ঞত্তপ্পকারা <span class="bld">হুত্বা ন নিয্যাতি,</span> যেনাকারেন <a name="M1.0378"></a> ‘‘নিট্ঠা পাপুণীযতী’’তি তেহি পৰেদিতা, তেনাকারেন তস্সা অপ্পত্তব্বতো ন নিয্যাতি। <span class="bld">পণ্ডিতেহি পটিক্খিত্তা</span>তি ‘‘নাযং নিট্ঠা পটিপদা ৰট্টস্স অনতিক্কমনতো’’তি বুদ্ধাদীহি পণ্ডিতেহি পটিক্খিত্তা। <span class="bld">নিৰত্ততী</span>তি পটিক্খেপস্স কারণৰচনং, তস্মা তেহি পঞ্ঞত্তা নিট্ঠা পটিপদা ন নিয্যাতি, অঞ্ঞদত্থু তংসমঙ্গিনং পুগ্গলং সংসারে এৰ পরিব্ভমাপেন্তী নিৰত্ততি।</p>
<p class="bodytext">পধানং জাননং নাম পচ্চক্খতো জাননং তস্স পমাণজেট্ঠভাৰতো, ইতরস্স সংসযানুবদ্ধত্তাতি ৰুত্তং <span class="bld">‘‘জানং পস্স’’</span>ন্তি। তেনেত্থ দস্সনেন জাননং ৰিসেসেতি। ইদং ৰুত্তং হোতি – তুম্হাকং একন্তসুখে লোকে পচ্চক্খতো ঞাণদস্সনং অত্থীতি। <span class="bld">জান</span>ন্তি ৰা তস্স লোকস্স <a name="V1.0335"></a> অনুমানৰিসযতং পুচ্ছতি, <span class="bld">পস্স</span>ন্তি পচ্চক্খতো গোচরতং। অযঞ্হেত্থ অত্থো – অপি তুম্হাকং লোকো পচ্চক্খতো ঞাতো, উদাহু অনুমানতোতি।</p>
<p class="bodytext">যস্মা লোকে পচ্চক্খভূতো অত্থো ইন্দ্রিযগোচরভাৰেন পাকটো, তস্মা ৰুত্তং <span class="bld">‘‘দিট্ঠপুব্বানী’’</span>তিআদি। <span class="bld">দিট্ঠপুব্বানী</span>তি দিট্ঠৰা, দস্সনভূতেন, তদনুগতেন চ ঞাণেন গহিতপুব্বানীতি অত্থো। এৰঞ্চ কত্বা <span class="bld">‘‘সরীরসণ্ঠানাদীনী’’</span>তি ৰচনং সমত্থিতং হোতি। <span class="bld">‘‘অপ্পাটিহীরক ত’’</span>ন্তি <a name="P1.0494"></a> অনুনাসিকলোপং কত্বা নিদ্দেসোতি আহ <span class="bld">‘‘অপ্পাটিহীরকং ত’’</span>ন্তি ‘‘অপ্পাটিহীরং কত’’ন্তি এৰমেত্থ ৰণ্ণেন্তি। পটিপক্খহরণতো পটিহারিযং, তদেৰ পাটিহারিযং, উত্তরৰিরহিতং ৰচনং। পাটিহারিযমেৰেত্থ ‘‘পাটিহীরক’’ন্তি ৰা ৰুত্তং। ন পাটিহীরকং অপ্পাটিহীরকং পরেহি ৰুচ্চমানউত্তরেহি সউত্তরত্তা, তেনাহ <span class="bld">‘‘পটিহরণৰিরহিত’’</span>ন্তি। সউত্তরঞ্হি ৰচনং তেন উত্তরেন পটিহারীযতি অতিৰিপরিৰত্তীযতি। ততো এৰ নিয্যানস্স পটিহরণমগ্গস্স অভাৰতো <span class="bld">‘‘অনিয্যানিক’’</span>ন্তি ৰত্তব্বতং লভতি।</p>
<p class="bodytext"><a name="para426"></a><span class="paranum">৪২৬</span>. <span class="bld">ৰিলাসো</span> লীল়া। <span class="bld">আকপ্পো</span> কেসবন্ধৰত্থগ্গহণং আদিআকারৰিসেসো, ৰেসসংৰিধানং ৰা। <span class="bld">আদি</span>-সদ্দেন ভাৰাদীনং সঙ্গহো দট্ঠব্বো। <span class="bld">‘‘ভাৰো’’</span>তি চ চাতুরিযং ৰেদিতব্বং।</p>
<p class="subhead">তযোঅত্তপটিলাভৰণ্ণনা</p>
<p class="bodytext"><a name="para428"></a><span class="paranum">৪২৮</span>. আহিতো অহং মানো এত্থাতি <span class="bld">অত্তা,</span> অত্তভাৰোতি আহ <span class="bld">‘‘অত্তপটিলাভোতি অত্তভাৰপটিলাভো’’</span>তি। <span class="bld">কামভৰং দস্সেতি</span> তস্স ইতরদ্বযত্তভাৰতো ওল়ারিকত্তা। <span class="bld">রূপভৰং দস্সেতি</span> <a name="M1.0379"></a> ঝানমনেন নিব্বত্তং হুত্বা রূপীভাৰেন উপলব্ভনতো। <span class="bld">সংকিলেসিকা ধম্মা নাম দ্বাদস অকুসলচিত্তুপ্পাদা</span> তদভাৰে কস্সচি সংকিলেসস্সাপি অসম্ভৰতো। <span class="bld">ৰোদানিযা ধম্মা নাম সমথৰিপস্সনা</span> তাসং ৰসেন সব্বসো চিত্তৰোদানস্স সিজ্ঝনতো।</p>
<p class="bodytext"><a name="para429"></a><span class="paranum">৪২৯</span>. পটিপক্খধম্মানং অসমুচ্ছেদে পন ন কদাচিপি অনৰজ্জধম্মানং পারিপূরী, ৰেপুল্লং ৰা সম্ভৰতি, সমুচ্ছেদে পন সতি এৰ সম্ভৰতীতি <span class="bld">মগ্গপঞ্ঞাফলপঞ্ঞা</span>-গ্গহণং। তা হি সকিং পরিপুণ্ণা পরিপুণ্ণা এৰ অপরিহানধম্মত্তা। <span class="bld">তরুণপীতী</span>তি উপ্পন্নমত্তা অলদ্ধাসেৰনা দুব্বলা পীতি। <span class="bld">বলৰতুট্ঠী</span>তি পুনপ্পুনং উপ্পত্তিযা লদ্ধাসেৰনা <a name="P1.0495"></a> উপরিৰিসেসাধিগমস্স পচ্চযভূতা থিরতরা পীতি। <span class="bld">‘‘যং অৰোচুম্হা’’</span>তিআদীসু অযং সঙ্খেপত্থো <a name="V1.0336"></a> – যং ৰোহারং ‘‘সংকিলেসিকৰোদানিযধম্মানং পহানাভিৰুদ্ধিনিট্ঠং পঞ্ঞায পারিপূরিৰেপুল্লভূতং ইমস্মিংযেৰ অত্তভাৰে অপরপ্পচ্চযেন ঞাণেন পচ্চক্খতো সম্পাদেত্বা ৰিহরিস্সতী’’তি কথযিম্হ। <span class="bld">তত্থ</span> তস্মিং ৰিহারে <span class="bld">তস্স</span> মম ওৰাদকরস্স ভিক্খুনো <span class="bld">এৰং</span> ৰুত্তপ্পকারেন ৰিহরণনিমিত্তং পমোদপ্পভাৰিতা <span class="bld">পীতি চ ভৰিস্সতি,</span> তস্সা চ পচ্চযভূতং পস্সদ্ধিদ্বযং সম্মদেৰ উপট্ঠিতা <span class="bld">সতি চ</span> উক্কংসগতং ঞাণঞ্চ তথাভূতো চ সো ৰিহারো। সন্তপণীততায অতপ্পকো অনঞ্ঞসাধারণো সুখৰিহারোতি ৰত্তব্বতং অরহতীতি।</p>
<p class="bodytext">পঠমজ্ঝানে পটিলদ্ধমত্তে হীনভাৰতো পীতি দুব্বলা পামোজ্জপক্খিকা, সুৰিভাৰিতে পন তস্মিং পগুণে সা পণীতা বলৰভাৰতো পরিপুণ্ণকিচ্চা পীতীতি ৰুত্তং <span class="bld">‘‘পঠমজ্ঝানে পামোজ্জাদযো ছপি ধম্মা লব্ভন্তী’’</span>তি। <span class="bld">‘‘সুখো ৰিহারো’’</span>তি ইমিনা সমাধি গহিতো। সুখং গহিতন্তি অপরে, তেসং মতেন সন্তসুখতায উপেক্খা চতুত্থজ্ঝানে ‘‘সুখ’’ন্তি ইচ্ছিতা, তেনাহ <span class="bld">‘‘তথা চতুত্থে’’</span>তিআদি। <span class="bld">পামোজ্জং নিৰত্ততী</span>তি দুব্বলপীতিসঙ্খাতং পামোজ্জং ছসু ধম্মেসু নিৰত্ততি হাযতি। ৰিতক্কৰিচারক্খোভৰিরহেন দুতিযজ্ঝানে সব্বদা পীতি বলৰতী এৰ হোতি, ন পঠমজ্ঝানে ৰিয কদাচি দুব্বলা। <span class="bld">সুদ্ধৰিপস্সনা পাদকজ্ঝানমেৰা</span>তি উপরি মগ্গং অকথেত্বা কেৰলং ৰিপস্সনাপাদকজ্ঝানং <span class="bld">কথিতং। চতূহি মগ্গেহি সদ্ধিং ৰিপস্সনা কথিতা</span>তি ৰিপস্সনায <a name="M1.0380"></a> পাদকভাৰেন ঝানানি কথেত্বা ততো পরং ৰিপস্সনাপুব্বকা চত্তারোপি মগ্গা কথিতাতি অত্থো। <span class="bld">চতুত্থজ্ঝানিকফলসমাপত্তি কথিতা</span>তি পঠমজ্ঝানিকাদিকা ফলসমাপত্তিযো অকথেত্বা চতুত্থজ্ঝানিকা এৰ ফলসমাপত্তি <a name="P1.0496"></a> কথিতা। <span class="bld">পীতিৰেৰচনমেৰ কত্বা</span>তি দ্বিন্নং পীতীনং একস্মিং চিত্তুপ্পাদে অনুপ্পজ্জনতো পামোজ্জং পীতিৰেৰচনমেৰ কত্বা। পীতিসুখানং অপরিচ্চত্তত্তা, <span class="bld">‘‘সুখো চ ৰিহারো’’</span>তি সাতিসযস্স সুখৰিহারস্স গহিতত্তা চ <span class="bld">দুতিযজ্ঝানিকফলসমাপত্তি নাম কথিতা।</span> কামং পঠমজ্ঝানেপি পীতিসুখানি লব্ভন্তি, তানি পন ৰিতক্কৰিচারক্খোভেন ন সন্তপণীতানি, সন্তপণীতানি চ ইধাধিপ্পেতানি।</p>
<p class="bodytext"><a name="para432-437"></a><span class="paranum">৪৩২-৪৩৭</span>. <span class="bld">ৰিভাৰনত্থো</span>তি পকাসনত্থো সরূপতো নিরূপনত্থো, তেনাহ <span class="bld">‘‘অযং সো’’</span>তিআদি। <span class="bld">ন</span>ন্তি ওল়ারিকং অত্তপটিলাভং। <span class="bld">সপ্পটিহরণ</span>ন্তি পরেন চোদিতৰচনেন সপরিহারং সউত্তরং। <span class="bld">তুচ্ছো</span>তি মুসা অভূতো। <span class="bld">স্বেৰা</span>তি সো এৰ অত্তপটিলাভো। <span class="bld">তস্মিং সমযে হোতী</span>তি তস্মিং পচ্চুপ্পন্নসমযে ৰিজ্জমানো হোতি। <span class="bld">অত্তপটিলাভোত্বেৰ নিয্যাতেসি,</span> ন নং সরূপতো নীহরিত্বা দস্সেসি। <span class="bld">রূপাদযো চেত্থ ধম্মা</span>তি রূপৰেদনাদযো এৰ এত্থ লোকে সভাৰধম্মা। <span class="bld">অত্তপটিলাভো</span>তি পন তে রূপাদিকে পঞ্চক্খন্ধে উপাদায পঞ্ঞত্তি, তেনাহ <span class="bld">‘‘নামমত্তমেত’’</span>ন্তি। <span class="bld">নামপণ্ণত্তিৰসেনা</span>তি নামভূতপঞ্ঞত্তিমত্ততাৰসেন।</p>
<p class="bodytext"><a name="para438"></a><span class="paranum">৪৩৮</span>. <span class="bld">এৰঞ্চ</span> <a name="V1.0337"></a> <span class="bld">পন ৰত্বা</span>তি ‘‘অত্তপটিলাভোতি রূপাদিকে উপাদায পঞ্ঞত্তিমত্ত’’ন্তি ইমমত্থং ‘‘যস্মিং চিত্ত সমযে’’তিআদিনা ৰত্বা। <span class="bld">পটিপুচ্ছিত্বা ৰিনযনত্থ</span>ন্তি যথা পরে পুচ্ছেয্যুং, তেনাকারেন <a name="P1.0497"></a> কালৰিভাগতো পটিপদানি পুচ্ছিত্বা তস্স অত্থস্স ঞাপনৰসেন ৰিনযনত্থং। <span class="bld">তস্মিং সমযে সচ্চো অহোসী</span>তি তস্মিং অতীতসমযে উপাদানস্স ৰিজ্জমানতায সচ্চভূতো ৰিজ্জমানো ৰিয ৰত্তব্বো অহোসি, ন পন <span class="bld">অনাগতো</span> ইদানি <span class="bld">পচ্চুপ্পন্নো</span> ৰা <span class="bld">অত্তপটিলাভো</span> তদুপাদানস্স তদা অৰিজ্জমানত্তা। <span class="bld">যে তে অতীতা ধম্মা</span> অতীতসমযে অতীতত্তপটিলাভস্স উপাদানভূতা রূপাদযো। <span class="bld">তে এতরহি নত্থি</span> নিরুদ্ধত্তা। ততো এৰ <span class="bld">অহেসুন্তি সঙ্খ্যং গতা। তস্মা</span>তি তস্মিংযেৰ সমযে লব্ভনতো। <span class="bld">সোপি</span> তদুপাদানো <a name="M1.0381"></a> <span class="bld">মে অত্তপটিলাভো তস্মিংযেৰ</span> অতীত<span class="bld">সমযে সচ্চো</span> ভূতো ৰিজ্জমানো ৰিয <span class="bld">অহোসি। অনাগতপচ্চুপ্পন্নান</span>ন্তি অনাগতানঞ্চেৰ পচ্চুপ্পন্নানঞ্চ রূপধম্মানং উপাদানভূতানং <span class="bld">তদা</span> তস্মিং অতীতসমযে <span class="bld">অভাৰা</span> তদুপাদানো <span class="bld">অনাগতো পচ্চুপ্পন্নো</span> চ অত্তপটিলাভো <span class="bld">তস্মিং</span> অতীত<span class="bld">সমযে মোঘো</span> তুচ্ছো মুসা নত্থীতি অত্থো। <span class="bld">নামমত্তমেৰা</span>তি সমঞ্ঞামত্তমেৰ। <span class="bld">অত্তপটিলাভং পটিজানাতি</span> পরমত্থতো অনুপলব্ভমানত্তা।</p>
<p class="bodytext"><span class="bld">‘‘এসেৰ নযো’’</span>তি ইমিনা যে তে অনাগতা ধম্মা, তে এতরহি নত্থি, ‘‘ভৰিস্সন্তী’’তি পন সঙ্খ্যং গমিস্সন্তি, তস্মা সোপি মে অত্তপটিলাভো তস্মিংযেৰ সমযে সচ্চো ভৰিস্সতি। অতীতপচ্চুপ্পন্নানং পন ধম্মানং তদা অভাৰা তস্মিং সমযে মোঘো অতীতো মোঘো পচ্চুপ্পন্নো। যে ইমে পচ্চুপ্পন্না ধম্মা, তে এতরহি অত্থি, তস্মা যোযং মে অত্তপটিলাভো, সো ইদানি সচ্চো। অতীতানাগতানং পন ধম্মানং ইদানি অভাৰা তস্মিং সমযে মোঘো অতীতো মোঘো অনাগতোতি এৰং অত্থতো নামমত্তমেৰ অত্তপটিলাভং পটিজানাতীতি ইমমত্থং অতিদিসতি।</p>
<p class="bodytext"><a name="para439-443"></a><span class="paranum">৪৩৯-৪৪৩</span>. <span class="bld">সংসন্দিতু</span>ন্তি সমানেতুং। <span class="bld">যস্মিং সমযে খীরং হোতী</span>তি যস্মিং কালে ভূতুপাদাযসঞ্ঞিতং <a name="P1.0498"></a> উপাদানৰিসেসং উপাদায খীরপঞ্ঞত্তি হোতি। <span class="bld">ন তস্মিং…পে॰… গচ্ছতি</span> খীরপঞ্ঞত্তিউপাদানস্স দধিআদিপঞ্ঞত্তিযা অনুপাদানতো। পটিনিযতৰত্থুকা হি একা লোকসমঞ্ঞা, তেনাহ <span class="bld">‘‘যে ধম্মে উপাদাযা’’</span>তিআদি। তত্থ সঙ্খাযতি এতাযাতি <span class="bld">সঙ্খা,</span> পঞ্ঞত্তি। নিদ্ধারেত্বা ৰচন্তি ৰদন্তি এতাযাতি <span class="bld">নিরুত্তি।</span> নমন্তি এতেনাতি <span class="bld">নামং।</span> ৰোহরন্তি এতেনাতি <span class="bld">ৰোহারো,</span> পঞ্ঞত্তিযেৰ। <span class="bld">এস নযো সব্বত্থা</span>তি ‘‘যস্মিং সমযে’’তিআদিনা খীরে ৰুত্তনযং দধিআদীসু অতিদিসতি।</p>
<p class="bodytext"><span class="bld">সমনুজাননমত্তকানী</span>তি ‘‘ইদং খীরং, ইদং দধী’’তিআদিনা তাদিসে ভূতুপাদাযরূপৰিসেসে লোকে <a name="V1.0338"></a> পরম্পরাভতং পঞ্ঞত্তিং অপ্পটিক্খিপিত্বা সমনুজাননং ৰিয পচ্চযৰিসেসৰিসিট্ঠং রূপাদিখন্ধসমূহং উপাদায ‘‘ওল়ারিকো অত্তপটিলাভো’’তি চ ‘‘মনোমযো অত্তপটিলাভো’’তি চ ‘‘অরূপো <a name="M1.0382"></a> অত্তপটিলাভো’’তি চ তথা তথা সমনুজাননমত্তকানি, ন চ তব্বিনিমুত্তো উপাদানতো অঞ্ঞো কোচি অত্থো অত্থীতি অত্থো। <span class="bld">নিরুত্তিমত্তকানী</span>তি সদ্দনিরুত্তিযা গহণূপাযমত্তকানি। ‘‘সত্তো ফস্সোতি হি সদ্দগ্গহণুত্তরকালং তদনুৰিদ্ধপণ্ণত্তিগ্গহণমুখেনেৰ তদত্থাৰবোধো। <span class="bld">ৰচনপথমত্তকানী</span>তি তস্সেৰ ৰেৰচনং। <span class="bld">ৰোহারমত্তকানী</span>তি তথা তথা ৰোহারমত্তকানি। <span class="bld">নামপণ্ণত্তিমত্তকানী</span>তি তস্সেৰ ৰেৰচনং, তংতংনামপঞ্ঞাপনমত্তকানি। <span class="bld">সব্বমেত</span>ন্তি ‘‘অত্তপটিলাভো’’তি ৰা ‘‘সত্তো’’তি ৰা ‘‘পোসো’’তি ৰা সব্বমেতং <span class="bld">ৰোহারমত্তকং</span> পরমত্থতো অনুপলব্ভনতো, তেনাহ <span class="bld">‘‘যস্মা পরমত্থতো সত্তো নাম নত্থী’’</span>তিআদি।</p>
<p class="bodytext">যদি এৰং কস্মা তং বুদ্ধেহিপি ৰুচ্চতীতি আহ <span class="bld">‘‘বুদ্ধানং পন দ্বে কথা’’</span>তিআদি। সম্মুতিযা ৰোহারস্স কথনং <span class="bld">সম্মুতিকথা। </span> পরমত্থস্স সভাৰধম্মস্স কথনং <span class="bld">পরমত্থকথা।</span> অনিচ্চাদিকথাপি পরমত্থসন্নিস্সিতকথা পরমত্থকথাতি কত্বা <span class="bld">পরমত্থকথা।</span> পরমত্থধম্মো হি ‘‘অনিচ্চো, দুক্খো, অনত্তা’’তি চ ৰুচ্চতি <a name="P1.0499"></a>, ন সম্মুতিধম্মো। কস্মা পনেৰং দুৰিধা বুদ্ধানং কথাপৰত্তীতি তত্থ কারণমাহ <span class="bld">‘‘তত্থ যো’’</span>তিআদিনা। যস্মা পরমত্থকথায সচ্চসম্পটিৰেধো, অরিযসচ্চকথা চ সিখাপ্পত্তা দেসনা, তস্মা ৰিনেয্যপুগ্গলৰসেন সম্মুতিকথং কথেন্তোপি ভগৰা পরমত্থকথংযেৰ কথেতীতি আহ <span class="bld">‘‘তস্স ভগৰা আদিতোৰ…পে॰… কথেতী’’</span>তি, তেনাহ <span class="bld">‘‘তথা’’</span>তিআদি, তেনস্স কত্থচি সম্মুতিকথাপুব্বিকা পরমত্থকথা হোতি পুগ্গলজ্ঝাসযৰসেন, কত্থচি পরমত্থকথাপুব্বিকা সম্মুতিকথা। ইতি ৰিনেয্যদমনকুসলস্স সত্থু ৰিনেয্যজ্ঝাসযৰসেন তথা তথা দেসনাপৰত্তীতি দস্সেতি। সব্বত্থ পন ভগৰা ধম্মতং অৰিজহন্তো এৰ সম্মুতিং অনুৰত্ততি, সম্মুতিং অপরিচ্চজন্তোযেৰ ধম্মতং ৰিভাৰেতি, ন তত্থ অভিনিৰেসাতিধাৰনানি। ৰুত্তঞ্হেতং ‘‘জনপদনিরুত্তিং নাভিনিৰিসেয্য, সমঞ্ঞং নাতিধাৰেয্যা’’তি।</p>
<p class="bodytext">পঠমং সম্মুতিং কত্বা কথনং পন ৰেনেয্যৰসেন যেভুয্যেন বুদ্ধানং আচিণ্ণন্তি তং কারণেন সদ্ধিং দস্সেন্তো <span class="bld">‘‘পকতিযা পনা’’</span>তিআদিমাহ। ননু চ সম্মুতি নাম পরমত্থতো অৰিজ্জমানত্তা অভূতা, তং কথং বুদ্ধা কথেন্তীতি আহ <span class="bld">‘‘সম্মুতিকথং কথেন্তাপী’’</span>তিআদি। <span class="bld">সচ্চমেৰা</span>তি <a name="M1.0383"></a> তথমেৰ। <span class="bld">সভাৰমেৰা</span>তি সম্মুতিভাৰেন তংসভাৰমেৰ, তেনাহ <span class="bld">‘‘অমুসাৰা’’</span>তি। পরমত্থস্স পন সচ্চাদিভাৰে ৰত্তব্বমেৰ নত্থি।</p>
<p class="bodytext">ইমেসং <a name="V1.0339"></a> পন সম্মুতিপরমত্থানং কো ৰিসেসো? যস্মিং ভিন্নে, বুদ্ধিযা ৰা অৰযৰৰিনিব্ভোগে কতে ন তংসঞ্ঞা, সো ঘটপটাদিপ্পভেদো সম্মুতি, তব্বিপরিযাযতো পরমত্থো। ন হি কক্খল়ফুসনাদিসভাৰে অযং নযো লব্ভতি। এৰং সন্তেপি ৰুত্তনযেন সম্মুতিপি <a name="P1.0500"></a> সচ্চসভাৰা এৰাতি আহ <span class="bld">‘‘দুৰে সচ্চানি অক্খাসী’’</span>তিআদি।</p>
<p class="bodytext">ইদানি নেসং সচ্চসভাৰং কারণেন দস্সেন্তো <span class="bld">‘‘সঙ্কেতৰচনং সচ্চ</span>ন্তি গাথমাহ। তত্থ <span class="bld">সঙ্কেতৰচনং সচ্চং</span> ৰিসংৰাদনাভাৰতো। তত্থ হেতুমাহ <span class="bld">‘‘লোকসম্মুতিকারণ’’</span>ন্তি। লোকসিদ্ধা হি সম্মুতি সঙ্কেতৰচনস্স অৰিসংৰাদনতায কারণং। পরমো উত্তমো অত্থো <span class="bld">পরমত্থো,</span> ধম্মানং যথাভূতসভাৰো। তস্স <span class="bld">ৰচনং সচ্চং</span> যাথাৰতো অৰিসংৰাদনৰসেন চ পৰত্তনতো। তত্থ কারণমাহ <span class="bld">‘‘ধম্মানং ভূতলক্খণ’’</span>ন্তি, সভাৰধম্মানং যো ভূতো অৰিপরীতো সভাৰো, তস্স লক্খণং অঙ্গনং ঞাপনন্তি কত্বা।</p>
<p class="bodytext">যদি তথাগতো পরমত্থসচ্চং সম্মদেৰ অভিসম্বুজ্ঝিত্বা ঠিতোপি লোকসমঞ্ঞং গহেত্বাৰ ৰদতি, কো এত্থ লোকিযমহাজনেহি ৰিসেসোতি আহ। <span class="bld">‘‘যাহি তথাগতো ৰোহরতি অপরামাস’’</span>ন্তিআদি। লোকিযমহাজনো অপ্পহীনপরামাসত্তা ‘‘এতং মমা’’তিআদিনা পরামসন্তো ৰোহরতি, তথাগতো পন সব্বসো পহীনপরামাসত্তা অপরামসন্তো যস্মা লোকসমঞ্ঞাহি ৰিনা লোকিযো অত্থো লোকে কেনচি দুৰিঞ্ঞেয্যো, তস্মা তাহি তং ৰোহরতি। তথা ৰোহরন্তো এৰ চ অত্তনো দেসনাৰিলাসেন ৰেনেয্যসত্তে পরমত্থসচ্চে পতিট্ঠপেতি। <span class="bld">দেসনং ৰিনিৰট্টেত্বা</span>তি হেট্ঠা পৰত্তিতকথায ৰিনিৰট্টেত্বা ৰিৰেচেত্বা দেসনং ‘‘অপরামাস’’ন্তি তণ্হামানপরামাসপ্পহানকিত্তনেন <span class="bld">অরহত্তনিকূটেন নিট্ঠাপেসি</span>। যং যং পনেত্থ অত্থতো ন ৰিভত্তং, তং সুৰিঞ্ঞেয্যমেৰ।</p>
<p class="centered">পোট্ঠপাদসুত্তৰণ্ণনায লীনত্থপ্পকাসনা।</p></div>
<p class="chapter">১০. সুভসুত্তৰণ্ণনা</p>
<div class="chaptxt">
<p class="subhead">সুভমাণৰকৰত্থুৰণ্ণনা</p>
<p class="bodytext"><a name="para444"></a><span class="paranum">৪৪৪</span>. <span class="bld">‘‘অচিরপরিনিব্বুতে’’</span>তি <a name="P1.0501"></a> <a name="V1.0340"></a> <a name="M1.0384"></a> সত্থু পরিনিব্বুতভাৰস্স চিরকালতাপটিক্খেপেন আসন্নতা দস্সিতা, কালপরিচ্ছেদো ন দস্সিতোতি তং পরিচ্ছেদতো দস্সেতুং <span class="bld">‘‘পরিনিব্বানতো উদ্ধং মাসমত্তে কালে’’</span>তি ৰুত্তং। তত্থ <span class="bld">মত্ত</span>-গ্গহণেন কালস্স অসম্পুণ্ণতং জোতেতি। তুদিসঞ্ঞিতো গামো নিৰাসো এতস্সাতি <span class="bld">তোদেয্যো।</span> তং পনেস যস্মা সোণদণ্ডো ৰিয চম্পং, কূটদন্তো ৰিয চ খাণুমতং অজ্ঝাৰসতি, তস্মা ৰুত্তং <span class="bld">‘‘তস্স অধিপতিত্তা’’</span>তি ইস্সরভাৰতোতি অত্থো। <span class="bld">সমাহার</span>ন্তি সন্নিচযং। <span class="bld">পণ্ডিতো ঘরমাৰসে</span>তি যস্মা অপ্পতরপ্পতরেপি ৰযমানে ভোগা খিযন্তি, অপ্পতরপ্পতরেপি সঞ্চিযমানে ৰড্ঢন্তি, তস্মা ৰিঞ্ঞুজাতিকো কিঞ্চি ৰযং অকত্বা আযমেৰ উপ্পাদেন্তো ঘরাৰাসং অনুতিট্ঠেয্যাতি লোভাদেসিতং পটিপত্তিং উপদিসতি।</p>
<p class="bodytext"><span class="bld">অদানমেৰ সিক্খাপেত্বা</span> লোভাভিভূততায <span class="bld">তস্মিংযেৰ ঘরে সুনখো হুত্বা</span> নিব্বত্তি। লোভৰসিকস্স হি দুগ্গতি পাটিকঙ্খা। <span class="bld">অতিৰিয পিযাযতি</span> পুব্বপরিচযেন। <span class="bld">পিণ্ডায পাৰিসি</span> সুভং মাণৰং অনুগ্গণ্হিতুকামো। <span class="bld">নিরযে নিব্বত্তিস্সসি</span> কতোকাসস্স কম্মস্স পটিবাহিতুং অসক্কুণেয্যভাৰতো।</p>
<p class="bodytext">ব্রাহ্মণচারিত্তস্স ভাৰিততং সন্ধায, তথা পিতরং উক্কংসেন্তো চ <span class="bld">‘‘ব্রহ্মলোকে নিব্বত্তো’’</span>তি আহ। <span class="bld">তং পৰত্তিং পুচ্ছী</span>তি সুতমেতং মযা ‘‘ময্হং পিতা সুনখো হুত্বা নিব্বত্তো’’তি তুম্হেহি ৰুত্তং, কিমিদং সচ্চন্তি পুচ্ছি। <span class="bld">তথেৰ</span> <a name="P1.0502"></a> <span class="bld">ৰত্বা</span>তি যথা পুব্বে সুনখস্স ৰুত্তং, তথেৰ ৰত্বা। <span class="bld">অৰিসংৰাদনত্থ</span>ন্তি সচ্চাপনত্থং ‘‘তোদেয্যব্রাহ্মণো সুনখো হুত্বা নিব্বত্তো’’তি অত্তনো ৰচনস্স অৰিসংৰাদনত্থং অৰিসংৰাদভাৰস্স দস্সনত্থন্তি অত্থো। <span class="bld">সব্বং দস্সেসী</span>তি <a name="V1.0341"></a> বুদ্ধানুভাৰেন সো সুনখো তং সব্বং নেত্বা দস্সেসি, ন জাতিস্সরতায। ভগৰন্তং দিস্বা ভুক্করণং পন পুরিমজাতিসিদ্ধৰাসনাৰসেন। <span class="bld">চুদ্দস পঞ্হে পুচ্ছিত্বা</span>তি ‘‘দিস্সন্তি হি ভো <a name="M1.0385"></a> গোতম মনুস্সা অপ্পাযুকা, দিস্সন্তি দীঘাযুকা। দিস্সন্তি বব্হাবাধা, দিস্সন্তি অপ্পাবাধা। দিস্সন্তি দুব্বণ্ণা, দিস্সন্তি ৰণ্ণৰন্তো। দিস্সন্তি অপ্পেসক্খা, দিস্সন্তি মহেসক্খা। দিস্সন্তি অপ্পভোগা, দিস্সন্তি মহাভোগা। দিস্সন্তি নীচকুলীনা, দিস্সন্তি উচ্চাকুলীনা। দিস্সন্তি দুপ্পঞ্ঞা, দিস্সন্তি পঞ্ঞাৰন্তো’’তি (ম॰ নি॰ ৩.২৮৯)। ইমে চুদ্দস পঞ্হে পুচ্ছিত্বা, অঙ্গসুভতায কিরেস <span class="bld">‘‘সুভো’’</span>তি নামং লভি।</p>
<p class="bodytext"><a name="para445"></a><span class="paranum">৪৪৫</span>. <span class="bld">‘‘একা চ মে কঙ্খা অত্থী’’</span>তি ইমিনা উপরি পুচ্ছিযমানস্স পঞ্হস্স পগেৰ তেন অভিসঙ্খতভাৰং দস্সেতি। <span class="bld">ৰিসভাগৰেদনা</span>তি দুক্খৰেদনা। সা হি কুসলকম্মনিব্বত্তে অত্তভাৰে উপ্পজ্জনকসুখৰেদনাপটিপক্খভাৰতো ‘‘ৰিসভাগৰেদনা’’তি। কাযং গাল়্হা হুত্বা বাধতি পীল়েতীতি ‘‘আবাধো’’তি চ ৰুচ্চতি। <span class="bld">একদেসে উপ্পজ্জিত্বা</span>তি সরীরস্স একদেসে উট্ঠিতাপি <span class="bld">অযপট্টেন আবন্ধিত্বা ৰিয গণ্হাতি</span> অপরিৰত্তভাৰকরণতো, এতেন বলৰরোগো আবাধো নামাতি দস্সেতি। <span class="bld">কিচ্ছজীৰিতকরো</span>তি অসুখজীৰিতাৰহো, এতেন দুব্বলো অপ্পমত্তকো রোগো আতঙ্কোতি দস্সেতি। <span class="bld">উট্ঠান</span>ন্তি সযননিসজ্জাদিতো উট্ঠহনং, তেন যথা তথা অপরাপরং সরীরস্স পরিৰত্তনং ৰদতি। <span class="bld">গরুক</span>ন্তি ভারিযং কিচ্ছসিদ্ধিকং <a name="P1.0503"></a>। <span class="bld">কাযে বলং ন হোতী</span>তি এত্থাপি ‘‘গিলানস্সেৰা’’তি পদং আনেত্বা সম্বন্ধিতব্বং। হেট্ঠা চতূহি পদেহি অফাসুৰিহারাভাৰং পুচ্ছিত্বা ইদানি ফাসুৰিহারসব্ভাৰং পুচ্ছতি, তেন সৰিসেসো ফাসুৰিহারো পুচ্ছিতোতি দট্ঠব্বো, অসতিপি অতিসযত্থজোতনে সদ্দে অতিসযত্থস্স লব্ভনতো যথা ‘‘অভিরূপায দেয্যং দাতব্ব’’ন্তি।</p>
<p class="bodytext"><a name="para447"></a><span class="paranum">৪৪৭</span>. <span class="bld">কালঞ্চ সমযঞ্চ উপাদাযা</span>তি। এত্থ <span class="bld">কালো</span> নাম উপসঙ্কমনস্স যুত্তপত্তকালো। <span class="bld">সমযো</span> নাম তস্সেৰ পচ্চযসামগ্গী, অত্থতো তজ্জং সরীরবলঞ্চেৰ তপ্পচ্চযপরিস্সযাভাৰো চ। <span class="bld">উপাদানং</span> নাম ঞাণেন তেসং গহণং সল্লক্খণন্তি দস্সেতুং <span class="bld">‘‘কালঞ্চা’’</span>তিআদি ৰুত্তং। <span class="bld">ফরিস্সতী</span>তি ৰড্ঢিস্সতি।</p>
<p class="bodytext"><a name="para448"></a><span class="paranum">৪৪৮</span>. <span class="bld">চেতিযরট্ঠে</span>তি চেতিরট্ঠে। য-কারেন হি পদং ৰড্ঢেত্বা ৰুত্তং। চেতিরট্ঠতো অঞ্ঞং ৰিসুংযেৰেকং রট্ঠন্তি চ ৰদন্তি। <span class="bld">মরণপটিসংযুত্ত</span>ন্তি মরণং <a name="M1.0386"></a> নাম তাদিসানং রোগ ৰসেনেৰ হোতীতি যেন রোগেন তং জাতং, তস্স সরূপপুচ্ছা, কারণপুচ্ছা, মরণহেতুকচিত্তসন্তাপপুচ্ছা, তস্স চ সন্তাপস্স সব্বলোকসাধারণতা, তথা মরণস্স চ অপ্পতিকারতাতি এৰং আদিনা মরণপটিসংযুত্তং <a name="V1.0342"></a> সম্মোদনীযং কথং কথেসীতি দস্সেতুং <span class="bld">‘‘ভো আনন্দা’’</span>তিআদি ৰুত্তং। <span class="bld">ন রন্ধগৰেসী</span> মারো ৰিয, <span class="bld">ন ৰীমংসনাধিপ্পাযো</span> উত্তরমাণৰো ৰিযাতি অধিপ্পাযো। <span class="bld">যেসু ধম্মেসূ</span>তি ৰিমোক্খুপাযেসু নিয্যানধম্মেসু। <span class="bld">ধরন্তী</span>তি তিট্ঠন্তি, পৰত্তন্তীতি অত্থো।</p>
<p class="bodytext"><a name="para449"></a><span class="paranum">৪৪৯</span>. অত্থপ্পযুত্ততায সদ্দপযোগস্স সদ্দপ্পবন্ধলক্খণানি তীণি পিটকানি তদত্থভূতেহি সীলাদীহি ধম্মক্খন্ধেহি সঙ্গয্হন্তীতি ৰুত্তং <span class="bld">‘‘তীণি পিটকানি তীহি খন্ধেহি সঙ্গহেত্বা’’</span>তি। <span class="bld">সঙ্খিত্তেন কথিত</span>ন্তি ‘‘তিণ্ণং খন্ধান’’ন্তি এৰং গহণতো সামঞ্ঞতো চাতি সঙ্খেপেনেৰ কথিতং। <span class="bld">‘‘কতমেসং তিণ্ণ’’</span>ন্তি <a name="P1.0504"></a> অযং অদিট্ঠজোতনা পুচ্ছা, ন কথেতুকম্যতা পুচ্ছাতি ৰুত্তং <span class="bld">‘‘ৰিত্থারতো পুচ্ছিস্সামী ‘তি চিন্তেত্বা ‘কতমেসং তিণ্ণ’ন্তি আহা’’</span>তি। কথেতুকম্যতাভাৰে পনস্স থেরস্স ৰচনতা সিযা।</p>
<p class="subhead">সীলক্খন্ধৰণ্ণনা</p>
<p class="bodytext"><a name="para450-453"></a><span class="paranum">৪৫০-৪৫৩</span>. <span class="bld">সীলক্খন্ধস্সা</span>তি এত্থ <span class="bld">ইতি</span>-সদ্দো আদিঅত্থো, পকারত্থো ৰা, তেন ‘‘অরিযস্স সমাধিক্খন্ধস্স…পে॰… পতিট্ঠাপেসী’’তি অযং এত্তকো পাঠো দস্সিতোতি দট্ঠব্বং তেনাহ <span class="bld">‘‘তেসু দস্সিতেসূ’’</span>তি, উদ্দেসৰসেনাতি অধিপ্পাযো। <span class="bld">ভগৰতা ৰুত্তনযেনেৰা</span>তি সামঞ্ঞফলদেসনাদীসু ভগৰতা দেসিতনযেনেৰ, তেনস্স সুত্তস্স সত্থুভাসিতভাৰং জিনৰচনভাৰং দস্সেতি। <span class="bld">সাসনে ন সীলমেৰ সারো</span>তি অরিযমগ্গসারে ভগৰতো সাসনে যথা দস্সিতং সীলং সারো এৰ ন হোতি সারৰতো মহতো রুক্খস্স পপটিকট্ঠানিযত্তা। যদি এৰং কস্মা ইধ গহিতন্তি আহ <span class="bld">‘‘কেৰলঞ্হেতং পতিট্ঠামত্তকমেৰা’’</span>তি। ঝানাদিউত্তরিমনুস্সধম্মে অধিগন্তুকামস্স অধিট্ঠানমত্তং তত্থ অপ্পতিট্ঠিতস্স তেসং অসম্ভৰতো। অথ ৰা <span class="bld">ন সীলমেৰ সারো</span>তি কামঞ্চেত্থ সাসনে ‘‘মগ্গসীলং, ফলসীল’’ন্তি ইদং লোকুত্তরসীলম্পি সারমেৰ, তথাপি ন সীলক্খন্ধো এৰ সারো অথ খো সমাধিক্খন্ধোপি পঞ্ঞাক্খন্ধোপি <a name="M1.0387"></a> সারো এৰাতি এৰমেত্থ অত্থো দট্ঠব্বো। পুরিমো এৰ সারো, তেনাহ <span class="bld">‘‘ইতো উত্তরী’’</span>তিআদি।</p>
<p class="subhead">সমাধিক্খন্ধৰণ্ণনা</p>
<p class="bodytext"><a name="para454"></a><span class="paranum">৪৫৪</span>. কস্মা পনেত্থ থেরো সমাধিক্খন্ধং পুট্ঠো ইন্দ্রিযসংৰরাদিকে ৰিস্সজ্জেসি, ননু এৰং সন্তে অঞ্ঞং পুট্ঠো অঞ্ঞং ব্যাকরোন্তো অম্বং পুট্ঠো লবুজং ব্যাকরোন্তো ৰিয হোতীতি ঈদিসী চোদনা ইধ অনোকাসাতি দস্সেন্তো <span class="bld">‘‘কথঞ্চ মাণৰ ভিক্খু…পে॰… সমাধিক্খন্ধং দস্সেতুকামো</span> <a name="V1.0343"></a> <span class="bld">আরভী’’</span>তি আহ, তেনেত্থ ইন্দ্রিযসংৰরাদযোপি সমাধিউপকারতং উপাদায সমাধিক্খন্ধপক্খিকানি উদ্দিট্ঠানীতি দস্সেতি <span class="bld">রূপজ্ঝানানেৰ আগতানি, ন অরূপজ্ঝানানি</span> রূপাৰচরচতুত্থজ্ঝানদেসনানন্তরং অভিঞ্ঞাদেসনায অৰসরোতি কত্বা। রূপাৰচরচতুত্থজ্ঝানপাদিকা হি সপরিভণ্ডা ছপি অভিঞ্ঞাযো। লোকিযা অভিঞ্ঞা <a name="P1.0505"></a> পন সিজ্ঝমানা যস্মা অট্ঠসু সমাপত্তীসু চুদ্দসৰিধেন চিত্তপরিদমনেন ৰিনা ন ইজ্ঝন্তি, তস্মা অভিঞ্ঞাসু দেসিযমানাসু অরূপজ্ঝানানিপি দেসিতানেৰ হোন্তি নানন্তরিযভাৰতো, তেনাহ <span class="bld">‘‘আনেত্বা পন দীপেতব্বানী’’</span>তি। ৰুত্তনযেন দেসিতানেৰ কত্বা সংৰণ্ণকেহি পকাসেতব্বানীতি অত্থো। অট্ঠকথাযং পন ‘‘চতুত্থজ্ঝানং উপসম্পজ্জ ৰিহরতী’’তি ইমিনাৰ অরূপজ্ঝানম্পি সঙ্গহিতন্তি দস্সেতুং <span class="bld">‘‘চতুত্থজ্ঝানেন হী’’</span>তিআদি ৰুত্তং। চতুত্থজ্ঝানঞ্হি রূপৰিরাগভাৰনাৰসেন পৰত্তং ‘‘অরূপজ্ঝান’’ন্তি ৰুচ্চতীতি।</p>
<p class="bodytext"><a name="para471-480"></a><span class="paranum">৪৭১-৪৮০</span>. <span class="bld">ন চিত্তেকগ্গতামত্তকেনেৰা</span>তি এত্থ হেট্ঠা ৰুত্তনযানুসারেন অত্থো ৰেদিতব্বো। লোকিযস্স সমাধিক্খন্ধস্স অধিপ্পেতত্তা <span class="bld">‘‘ন চিত্তে…পে॰… অত্থী’’</span>তি ৰুত্তং। অরিয-সদ্দো চেত্থ সুদ্ধপরিযাযো, ন লোকুত্তরপরিযাযো। তথা হেট্ঠাপি লোকিযাভিঞ্ঞাপটিসম্ভিদাহি ৰিনাৰ অরহত্তে অধিগতে নত্থেৰ উত্তরিংকরণীযন্তি সক্কা ৰত্তুং যদত্থং ভগৰতি ব্রহ্মচরিযং ৰুস্সতি, তস্স সিদ্ধত্তা। ইধ পন লোকিযাভিঞ্ঞাপি আগতা এৰ। সেসং সুৰিঞ্ঞেয্যমেৰ।</p>
<p class="centered">সুভসুত্তৰণ্ণনায লীনত্থপ্পকাসনা।</p></div>
<p class="chapter">১১. কেৰট্টসুত্তৰণ্ণনা</p>
<div class="chaptxt">
<p class="subhead">কেৰট্টগহপতিপুত্তৰত্থুৰণ্ণনা</p>
<p class="bodytext"><a name="para481"></a><span class="paranum">৪৮১</span>. <span class="bld">পাৰারিকম্বৰনে</span>তি <a name="M1.0388"></a> <a name="V1.0344"></a> <a name="P1.0506"></a> পাৰারিকসেট্ঠিনো অম্ববহুলে উপৰনে। তং কির সো সেট্ঠী ভগৰতো অনুচ্ছৰিকং গন্ধকুটিং, ভিক্খুসঙ্ঘস্স চ রত্তিট্ঠানদিৰাট্ঠানকুটিমণ্ডপাদীনি সম্পাদেত্বা পাকারপরিক্খিত্তং দ্বারকোট্ঠকসম্পন্নং কত্বা বুদ্ধপ্পমুখস্স সঙ্ঘস্স নিয্যাতেসি, পুরিমৰোহারেন পন ‘‘পাৰারিকম্বৰন’’ন্তি ৰুচ্চতি, তস্মিং পাৰারিকম্বৰনে। <span class="bld">কেৰট্টোতি ইদং তস্স নামং</span> কেৰট্টেহি সংরক্খিতত্তা, তেসং ৰা সন্তিকে সংৰড্ঢিতত্তাতি কেচি। ‘‘গহপতিপুত্তস্সা’’তি এত্থ কামং তদা সো গহপতিট্ঠানে ঠিতো, পিতু পনস্স অচিরকালংকততায পুরিমসমঞ্ঞায ‘‘গহপতিপুত্তো’’ ত্বেৰ ৰোহরীযতি, তেনাহ <span class="bld">‘‘গহপতি মহাসালো’’</span>তি। মহাৰিভৰতায মহাসারো, গহপতীতি অত্থো র-কারস্স ল-কারং কত্বা ‘‘মহাসালো সুখুমালো অহ’’ন্তিআদীসু (অ॰ নি॰ ৩.৩৯) ৰিয। <span class="bld">সদ্ধাসম্পন্নো</span>তি পোথুজ্জনিকায সদ্ধায ৰসেন সদ্ধা সমন্নাগতো।</p>
<p class="bodytext"><span class="bld">সমিদ্ধা</span>তি সম্মদেৰ ইদ্ধা, ইদ্ধিযা ৰিভৰসম্পত্তিযা ৰেপুল্লপ্পত্তাতি অত্থো। ‘‘এহি ত্বং ভিক্খু অন্বদ্ধমাসং, অনুমাসং, অনুসংৰচ্ছরং ৰা মনুস্সানং পসাদায ইদ্ধিপাটিহারিযং করোহী’’তি একস্স ভিক্খুনো আণাপনং তস্মিং ঠানে তস্স ঠপনং নাম হোতীতি আহ <span class="bld">‘‘ঠানন্তরে ঠপেতূ’’</span>তি। <span class="bld">উত্তরিমনুস্সানং</span> <a name="P1.0507"></a> <span class="bld">ধম্মতো</span>তি উত্তরিমনুস্সানং বুদ্ধাদীনং অধিগমধম্মতো। নিদ্ধারণে চেতং নিস্সক্কং। ইদ্ধিপাটিহারিযঞ্হি ততো নিদ্ধারেতি। <span class="bld">মনুস্সধম্মতো উত্তরী</span>তি পকতিমনুস্সধম্মতো উপরি। <span class="bld">পজ্জলিতপদীপো</span>তি পজ্জলন্তো পদীপো।</p>
<p class="bodytext"><a name="para482"></a><span class="paranum">৪৮২</span>. <span class="bld">ন ধংসেমী</span>তি গুণসম্পত্তিতো ন চাৰেমি, তেনাহ <span class="bld">‘‘সীলভেদ’’</span>ন্তিআদি। <span class="bld">ৰিস্সাসং ৰড্ঢেত্বা</span> ভগৰতি অত্তনো ৰিস্সত্থভাৰং ব্রূহেত্বা ৰিভূতং পাকটং কত্বা।</p>
<p class="subhead">ইদ্ধিপাটিহারিযৰণ্ণনা</p>
<p class="bodytext"><a name="para483-4"></a><span class="paranum">৪৮৩-৪</span>. <span class="bld">আদীনৰ</span>ন্তি <a name="V1.0345"></a> <a name="M1.0389"></a> দোসং। <span class="bld">গন্ধারী</span>তি <span class="bld">চূল়গন্ধারী,</span> মহাগন্ধারীতি দ্বে গন্ধারীৰিজ্জা। তত্থ <span class="bld">চূল়গন্ধারী</span> নাম তিৰস্সতো ওরং মতানং সত্তানং উপপন্নট্ঠানজাননৰিজ্জা। <span class="bld">মহাগন্ধারী</span> তম্পি জানাতি ততো উত্তরিপি ইদ্ধিৰিধঞাণকপ্পং যেভুয্যেন ইদ্ধিৰিধকিচ্চং সাধেতি। তস্সা কির ৰিজ্জায সাধকো পুগ্গলো তাদিসে দেসকালে মন্তং পরিজপ্পিত্বা বহুধাপি অত্তানং দস্সেতি, হত্থিআদীনিপি দস্সেতি, দস্সনীযোপি হোতি, অগ্গিথম্ভম্পি করোতি, জলথম্ভম্পি করোতি, আকাসেপি অত্তানং দস্সেতি। সব্বং ইন্দজালসদিসং দট্ঠব্বং। <span class="bld">অট্টো</span>তি দুক্খিতো বাধিতো, তেনাহ <span class="bld">‘‘পীল়িতো’’</span>তি।</p>
<p class="subhead">আদেসনাপাটিহারিযৰণ্ণনা</p>
<p class="bodytext"><a name="para485"></a><span class="paranum">৪৮৫</span>. কামং <span class="bld">‘‘চেতসিক’’</span>ন্তি পদং যে চেতসি নিযুত্তা চিত্তেন সম্পযুত্তা, তেসং সাধারণৰচনং, সাধারণে পন গহিতে চিত্তৰিসেসো গহিতোৰ হোতি, সামঞ্ঞজোতনা চ ৰিসেসে অৰতিট্ঠতীতি চেতসিকগ্গহণস্স অধিপ্পাযং ৰিৰরন্তো <span class="bld">‘‘সোমনস্সদোমনস্সং অধিপ্পেত’’</span>ন্তি আহ। সোমনস্সগ্গহণেন চেত্থ তদেকট্ঠা রাগাদযো, সদ্ধাদযো চ দস্সিতা হোন্তি, দোমনস্সগ্গহণেন দোসাদযো। ৰিতক্কৰিচারা পন সরূপেনেৰ দস্সিতা। <span class="bld">এৰং তৰ মনো</span>তি ইমিনা আকারেন তৰ মনো পৰত্তোতি অত্থো <a name="P1.0508"></a>। কেন পকারেন পৰত্তোতি আহ <span class="bld">‘‘সোমনস্সিতো ৰা’’</span>তিআদি। <span class="bld">‘‘এৰং তৰ মনো’’</span>তি ইদং পন সোমনস্সিততাদিমত্তদস্সনং, ন পন যেন যেন সোমনস্সিতো ৰা দোমনস্সিতো ৰা, তং তং দস্সনং। <span class="bld">দুতিয</span>ন্তি ‘‘ইত্থম্পি তে মনো’’তি ইদং। <span class="bld">ইতিপী</span>তি এত্থ <span class="bld">ইতি</span>-সদ্দো নিদস্সনত্থো ‘‘অত্থীতি খো, কচ্চান, অযমেকো অন্তো’’তিআদীসু (সং॰ নি॰ ২.১৫; ৩.৯০) ৰিয, তেনাহ <span class="bld">‘‘ইমঞ্চ ইমঞ্চ অত্থং চিন্তযমান’’</span>ন্তি <span class="bld">পি</span>-সদ্দো ৰুত্তত্থসম্পিণ্ডনত্থো। পরস্স চিন্তং মনতি জানাতি এতেনাতি <span class="bld">চিন্তামণি।</span> তস্সা কির ৰিজ্জায সাধকো পুগ্গলো তাদিসে দেসকালে মন্তং পরিজপ্পিত্বা যস্স চিত্তং জানিতুকামো, তস্স দিট্ঠসুতাদিৰিসেসসঞ্জাননমুখেন চিত্তাচারং <a name="M1.0390"></a> অনুমিনন্তো কথেতীতি কেচি। অপরে ‘‘ৰাচং নিচ্ছরাপেত্বা তত্থ অক্খরসল্লক্খণৰসেনা’’তি ৰদন্তি।</p>
<p class="subhead">অনুসাসনীপাটিহারিযৰণ্ণনা</p>
<p class="bodytext"><a name="para486"></a><span class="paranum">৪৮৬</span>. <span class="bld">পৰত্তেন্তা</span>তি পৰত্তনকা হুত্বা, পৰত্তনৰসেনাতি অত্থো। <span class="bld">‘‘এৰ’’</span>ন্তি হি পদং যথানুসিট্ঠায <a name="V1.0346"></a> অনুসাসনিযা ৰিধিৰসেন, পটিসেধৰসেন চ পৰত্তিআকারপরামসনং, সা চ সম্মাৰিতক্কানং মিচ্ছাৰিতক্কানঞ্চ পৰত্তিআকারদস্সনৰসেন পৰত্ততি তত্থ আনিসংসস্স আদীনৰস্স চ ৰিভাৰনত্থং। <span class="bld">অনিচ্চসঞ্ঞমেৰ</span> ন নিচ্চসঞ্ঞন্তি অত্থো। পটিযোগীনিৰত্তনত্থঞ্হি <span class="bld">এৰ</span>-কারগ্গহণং। ইধাপি <span class="bld">এৰং</span> সদ্দগ্গহণস্স অত্থো, পযোজনঞ্চ ৰুত্তনযেনেৰ ৰেদিতব্বং। <span class="bld">ইদং</span>গহণেপি এসেৰ নযো। <span class="bld">পঞ্চকামগুণিকরাগ</span>ন্তি নিদস্সনমত্তং দট্ঠব্বং, তদঞ্ঞরাগস্স, দোসাদীনঞ্চ পহানস্স ইচ্ছিতত্তা, তপ্পহানস্স চ তদঞ্ঞরাগাদিখেপনস্স উপাযভাৰতো তথা ৰুত্তং দুট্ঠলোহিতৰিমোচনস্স <a name="P1.0509"></a> পুব্বদুট্ঠমংসখেপনূপাযতা ৰিয। <span class="bld">লোকুত্তরধম্মমেৰা</span>তি অৰধারণং পটিপক্খভাৰতো সাৰজ্জধম্মনিৰত্তনপরং দট্ঠব্বং তস্সাধিগমূপাযানিসংসভূতানং তদঞ্ঞেসং অনৰজ্জধম্মানং নানন্তরিযভাৰতো। <span class="bld">ইদ্ধিৰিধং ইদ্ধিপাটিহারিযন্তি দস্সেতি</span> ইদ্ধিদস্সনেন পরসন্তানে পসাদাদীনং পটিপক্খস্স হরণতো। ইমিনা নযেন সেসপদদ্বযেপি অত্থো ৰেদিতব্বো। <span class="bld">সততং ধম্মদেসনা</span>তি সব্বকালং দেসেতব্বধম্মদেসনা।</p>
<p class="bodytext"><span class="bld">ইদ্ধিপাটিহারিযেনা</span>তি সহযোগে করণৰচনং, ইদ্ধিপাটিহারিযেন সদ্ধিন্তি অত্থো। <span class="bld">আদেসনাপাটিহারিযেনা</span>তি এত্থাপি এসেৰ নযো। ধম্মসেনাপতিস্স আচিণ্ণন্তি যোজনা। <span class="bld">‘‘চিত্তাচারং ঞত্বা’’</span>তি ইমিনা আদেসনাপাটিহারিযং দস্সেতি। <span class="bld">‘‘ধম্মং দেসেসী’’</span>তি ইমিনা অনুসাসনীপাটিহারিযং <span class="bld">‘‘বুদ্ধানং সততং ধম্মদেসনা’’</span>তি অনুসাসনীপাটিহারিযস্স তত্থ সাতিসযতায ৰুত্তং। <span class="bld">সউপারম্ভানি</span> পতিরূপেন উপারম্ভিতব্বতো। <span class="bld">সদোসানি</span> দোসসমুচ্ছিন্দনস্স অনুপাযভাৰতো। সদোসত্তা এৰ <span class="bld">অদ্ধানং ন তিট্ঠন্তি</span> চিরকালট্ঠাযীনি ন হোন্তি। <span class="bld">অদ্ধানং অতিট্ঠনতো ন নিয্যন্তী</span>তি ফলেন হেতুনো অনুমানং। অনিয্যানিকতায হি তানি অনদ্ধনিযানি। <span class="bld">অনুসাসনীপাটিহারিযং অনুপারম্ভং</span> ৰিসুদ্ধিপ্পভৰতো, ৰিসুদ্ধিনিস্সযতো <a name="M1.0391"></a> চ। ততো এৰ <span class="bld">নিদ্দোসং।</span> ন হি তত্থ পুব্বাপরৰিরোধাদিদোসসম্ভৰো। নিদ্দোসত্তা এৰ <span class="bld">অদ্ধানং তিট্ঠতি</span> পরৰাদৰাতেহি, কিলেসৰাতেহি চ অনুপহন্তব্বতো। <span class="bld">তস্মা</span>তি যথাৰুত্তকারণতো, তেন সউপারম্ভাদিং, অনুপারম্ভাদিং চাতি উভযং উভযত্থ যথাক্কমং গারয্হপাসংসভাৰানং হেতুভাৰেন পচ্চামসতি।</p>
<p class="subhead">ভূতনিরোধেসকৰত্থুৰণ্ণনা</p>
<p class="bodytext"><a name="para487"></a><span class="paranum">৪৮৭</span>. <span class="bld">অনিয্যানিকভাৰদস্সনত্থ</span>ন্তি <a name="P1.0510"></a> যস্মা মহাভূতপরিযেসকো ভিক্খু পুরিমেসু দ্বীসু পাটিহারিযেসু ৰসিপ্পত্তো কুসলোপি সমানো মহাভূতানং অপরিসেসনিরোধসঙ্খাতং নিব্বানং নাৰবুজ্ঝি <a name="V1.0347"></a>, তস্মা তানি নিয্যানাৰহতাভাৰতো অনিয্যানিকানীতি তেসং অনিয্যানিকভাৰদস্সনত্থং। ততিযং পন তক্করস্স একন্ততো নিয্যানাৰহন্তি তস্সেৰ <span class="bld">নিয্যানিকভাৰদস্সনত্থং।</span></p>
<p class="bodytext">এৰমেতিস্সা দেসনায মুখ্যপযোজনং দস্সেত্বা ইদানি অনুসঙ্গিকম্পি দস্সেতুং <span class="bld">‘‘অপিচা’’</span>তিআদি আরদ্ধং। <span class="bld">মহাভূতে পরিযেসন্তো</span>তি অপরিসেসং নিরুজ্ঝনৰসেন মহাভূতে গৰেসন্তো, তেসং অনৰসেসনিরোধং ৰীমংসন্তোতি অত্থো। <span class="bld">ৰিচরিত্বা</span>তি ধম্মতায চোদিযমানো ৰিচরিত্বা। ধম্মতাসিদ্ধং কিরেতং, যদিদং তস্স ভিক্খুনো তথা ৰিচরণং, যথা অভিজাতিযং মহাপথৰিকম্পাদি। <span class="bld">মহন্তভাৰপ্পকাসনত্থ</span>ন্তি সদেৰকে লোকে অনঞ্ঞসাধারণস্স বুদ্ধানং মহন্তভাৰস্স মহানুভাৰতায দীপনত্থং। <span class="bld">ইদঞ্চ কারণ</span>ন্তি সব্বেসম্পি বুদ্ধানং সাসনে ঈদিসো একো ভিক্খু তদানুভাৰপ্পকাসনো হোতীতি ইদম্পি কারণং দস্সেন্তো।</p>
<p class="bodytext"><span class="bld">কত্থা</span>তি নিমিত্তে ভুম্মং, তস্মা <span class="bld">কত্থা</span>তি কিস্মিং ঠানে কারণভূতে। <span class="bld">কিং আগম্মা</span>তি কিং আরম্মণং পচ্চযভূতং অধিগন্ত্বা, তেনাহ <span class="bld">‘‘কিং পত্তস্সা’’</span>তি। <span class="bld">তে</span>তি মহাভূতা। <span class="bld">অপ্পৰত্তিৰসেনা</span>তি অনুপ্পজ্জনৰসেন। <span class="bld">সব্বাকারেনা</span>তি ৰচনত্থলক্খণাদিসমুট্ঠানকলাপচুণ্ণনানত্তেকত্তৰিনিব্ভোগাৰিনিব্ভোগ- সভাগৰিসভাগঅজ্ঝত্তিকবাহিরসঙ্গহপচ্চযসমন্নাহারপচ্চযৰিভাগাকারতো, সসম্ভারসঙ্খেপসসম্ভারৰিভত্তিসলক্খণসঙ্খেপসলক্খণৰিভত্তিআকারতো চাতি সব্বেন আকারেন।</p>
<p class="bodytext"><a name="para488"></a><span class="paranum">৪৮৮</span>. দিব্বন্তি <a name="M1.0392"></a> এত্থ পঞ্চহি কামগুণেহি সমঙ্গীভূতা হুত্বা ৰিচরন্তি, কীল়ন্তি, জোতন্তি চাতি দেৰো, দেৰলোকো। তং যন্তি উপগচ্ছন্তি এতেনাতি <span class="bld">দেৰযানিযো। ৰসং ৰত্তেন্তো</span>তি <a name="P1.0511"></a> এত্থ <span class="bld">ৰসৰত্তনং</span> নাম যথিচ্ছিতট্ঠানগমনং। চত্তারো মহারাজানো এতেসং ইস্সরাতি <span class="bld">চাতুমহারাজিকা</span> যা দেৰতা মগ্গফললাভিনো তা তমত্থং একদেসেন জানেয্যুং বুদ্ধৰিসযো পনাযং পঞ্হোতি চিন্তেত্বা ‘‘ন জানামা’’তি আহংসু, তেনাহ <span class="bld">‘‘বুদ্ধৰিসযে’’</span>তিআদি। অজ্ঝোত্থরণং নামেত্থ নিপ্পীল়নন্তি আহ <span class="bld">‘‘পুনপ্পুনং পুচ্ছতী’’</span>তি। <span class="bld">অভিক্কন্ততরা</span>তি রূপসম্পত্তিযা চেৰ পঞ্ঞাপটিভানাদিগুণেহি চ অম্হে অভিভুয্য পরেসং কামনীযতরা। <span class="bld">পণীততরা</span>তি উল়ারতরা, তেনাহ <span class="bld">‘‘উত্তমতরা’’</span>তি।</p>
<p class="bodytext"><a name="para491-3"></a><span class="paranum">৪৯১-৩</span>. <span class="bld">দেৰযানিযসদিসো</span> ইদ্ধিৰিধঞাণস্সেৰ অধিপ্পেতত্তা। <span class="bld">‘‘দেৰযানিযমগ্গোতি ৰা <a name="V1.0348"></a> …পে॰… সব্বমেতং ইদ্ধিৰিধঞাণস্সেৰ নাম’’</span>ন্তি ইদং পাল়িযং অট্ঠকথাসু চ তত্থ তত্থ আগতরুল়্হিৰসেন ৰুত্তং।</p>
<p class="bodytext"><a name="para494"></a><span class="paranum">৪৯৪</span>. <span class="bld">আগমনপুব্বভাগে নিমিত্ত</span>ন্তি ব্রহ্মুনো আগমনস্স পুব্বভাগে উপ্পজ্জননিমিত্তং। <span class="bld">পাতুরহোসী</span>তি আৰি ভৰি। <span class="bld">পাকটো অহোসী</span>তি পকাসো অহোসি।</p>
<p class="bodytext"><a name="para497"></a><span class="paranum">৪৯৭</span>. <span class="bld">পদেসেনা</span>তি একদেসেন, উপাদিন্নকৰসেন, সত্তসন্তানপরিযাপন্নেনাতি অত্থো। <span class="bld">অনুপাদিন্নকেপী</span>তি অনিন্দ্রিযবদ্ধেপি। <span class="bld">নিপ্পদেসতো</span> অনৰসেসতো। <span class="bld">পুচ্ছামূল়্হস্সা</span>তি পুচ্ছিতুং অজানন্তস্স। <span class="bld">পুচ্ছায দোসং দস্সেত্বা</span>তি তেন কতপুচ্ছায পুচ্ছিতাকারে দোসং ৰিভাৰেত্বা। যস্মা ৰিস্সজ্জনং নাম পুচ্ছানুরূপং পুচ্ছাসভাগেন ৰিস্সজ্জেতব্বতো, ন চ তথাগতা ৰিরজ্ঝিত্বা কতপুচ্ছানুরূপং ৰিস্সজ্জেন্তি, অত্থসভাগতায চ ৰিস্সজ্জনস্স পুচ্ছকা তদত্থং অনৰবুজ্ঝন্তা সম্মুয্হন্তি, তস্মা পুচ্ছায সিক্খাপনং বুদ্ধাচিণ্ণং, তেনাহ <span class="bld">‘‘পুচ্ছং সিক্খাপেত্বা’’</span>তিআদি।</p>
<p class="bodytext"><a name="para498"></a><span class="paranum">৪৯৮</span>. <span class="bld">অপ্পতিট্ঠা</span>তি অপ্পচ্চযা, সব্বসো সমুচ্ছিন্নকারণাতি অত্থো। <span class="bld">উপাদিন্নং যেৰা</span>তি ইন্দ্রিযবদ্ধমেৰ। যস্মা একদিসাভিমুখং সন্তানৰসেন সণ্ঠিতে রূপপ্পবন্ধে দীঘসমঞ্ঞা তং উপাদায ততো অপ্পকে রস্সসমঞ্ঞা তদুভযঞ্চ ৰিসেসতো রূপগ্গহণমুখেন <a name="P1.0512"></a> গয্হতি, তস্মা আহ <a name="M1.0393"></a> <span class="bld">‘‘দীঘঞ্চ রস্সঞ্চাতি সণ্ঠানৰসেন উপাদারূপং ৰুত্ত’’</span>ন্তি। অপ্পপরিমাণে রূপসঙ্ঘাতে অণুসমঞ্ঞা, তং উপাদায ততো মহতি থূলসমঞ্ঞা। ইদম্পি দ্বযং ৰিসেসতো রূপগ্গহণমুখেন গয্হতি, তেনাহ <span class="bld">‘‘ইমিনাপী’’</span>তিআদি। <span class="bld">পি</span>-সদ্দেন চেত্থ ‘‘সণ্ঠানৰসেন উপাদারূপং ৰুত্ত’’ন্তি এত্থাপি ৰণ্ণমত্তমেৰ কথিতন্তি ইমমত্থং সমুচ্চিনতীতি ৰদন্তি। <span class="bld">সুভ</span>ন্তি সুন্দরং, ইট্ঠন্তি অত্থো। <span class="bld">অসুভ</span>ন্তি অসুন্দরং, অনিট্ঠন্তি ৰুত্তং হোতি। তেনেৰাহ <span class="bld">‘‘ইট্ঠানিট্ঠারম্মণং পনেৰং কথিত’’</span>ন্তি। দীঘং রস্সং, অণুং থূলং, সুভাসুভন্তি তীসু ঠানেসু উপাদারূপস্সেৰ গহণং, ভূতরূপানং ৰিসুং গহিতত্তা। <span class="bld">নাম</span>ন্তি ৰেদনাদিক্খন্ধচতুক্কং তঞ্হি আরম্মণাভিমুখং নমনতো, নামকরণতো চ ‘‘নাম’’ন্তি ৰুচ্চতি। হেট্ঠা ‘‘দীঘং রস্স’’ন্তিআদিনা ৰুত্তমেৰ ইধ রুপ্পনট্ঠেন ‘‘রূপ’’ন্তি গহিতন্তি আহ <span class="bld">‘‘দীঘাদিভেদং রূপঞ্চা’’</span>তি। <span class="bld">দীঘাদী</span>তি চ <span class="bld">আদি</span>-সদ্দেন আপাদীনঞ্চ সঙ্গহো দট্ঠব্বো। যস্মা ৰা দীঘাদিসমঞ্ঞা ন রূপাযতনৰত্থুকাৰ, অথ খো ভূতরূপৰত্থুকাপি। তথা হি সণ্ঠানং ফুসনমুখেনপি গয্হতি, তস্মা দীঘরস্সাদিগ্গহণেন ভূতরূপম্পি গয্হতেৰাতি ‘‘দীঘাদিভেদং রূপ’’মিচ্চেৰ ৰুত্তং। <span class="bld">কিং আগম্মা</span>তি কিং অধিগন্ত্বা কিস্স <a name="V1.0349"></a> অধিগমহেতু। <span class="bld">‘‘উপরুজ্ঝতী’’</span>তি ইদং অনুপ্পাদনিরোধং সন্ধায ৰুত্তং, ন খণনিরোধন্তি আহ <span class="bld">‘‘অসেসমেতং নপ্পৰত্ততী’’</span>তি।</p>
<p class="bodytext"><a name="para499"></a><span class="paranum">৪৯৯</span>. <span class="bld">ৰিঞ্ঞাতব্ব</span>ন্তি ৰিসিট্ঠেন ঞাতব্বং, ঞাণুত্তমেন অরিযমগ্গঞাণেন পচ্চক্খতো জানিতব্বন্তি অত্থো, তেনাহ <span class="bld">‘‘নিব্বানস্সেতং নাম’’</span>ন্তি। নিদিস্সতীতি নিদস্সনং, চক্খুৰিঞ্ঞেয্যং। ন নিদস্সনং <span class="bld">অনিদস্সনং,</span> অচক্খুৰিঞ্ঞেয্যন্তি এতমত্থং ৰদন্তি। নিদস্সনং <a name="P1.0513"></a> ৰা উপমা, তং এতস্স নত্থীতি <span class="bld">অনিদস্সনং।</span> ন হি নিব্বানস্স নিচ্চস্স একস্স অচ্চন্তসন্তপণীতসভাৰস্স সদিসং নিদস্সনং কুতোচি লব্ভতীতি। যং অহুত্বা সম্ভোতি, হুত্বা পটিৰেতি তং সঙ্খতং উদযৰযন্তেহি সঅন্তং, অসঙ্খতস্স পন নিব্বানস্স নিচ্চস্স তে উভোপি অন্তা ন সন্তি, ততো এৰ নৰভাৰাপগমসঙ্খাতো জরন্তোপি তস্স নত্থীতি আহ <span class="bld">‘‘উপ্পাদন্তো…পে॰… অনন্ত’’</span>ন্তি। ‘‘তিত্থস্স নাম’’ন্তি ৰত্বা তত্থ নিব্বচনং দস্সেতুং <span class="bld">‘‘পপন্তি এত্থাতি পপ’’</span>ন্তি ৰুত্তং। এত্থ হি পপন্তি পানতিত্থং। <span class="bld">ভ-কারো কতো</span> নিরুত্তিনযেন। ৰিসুদ্ধট্ঠেন ৰা <span class="bld">সব্বতোপভং,</span> কেনচি অনুপক্কিলিট্ঠতায সমন্ততো পভস্সরন্তি অত্থো <a name="M1.0394"></a>। যেন নিব্বানং অধিগতং, তং সন্ততিপরিযাপন্নানংযেৰ ইধ অনুপ্পাদনিরোধো অধিপ্পেতোতি ৰুত্তং <span class="bld">‘‘উপাদিন্নকধম্মজাতং নিরুজ্ঝতি অপ্পৰত্তং হোতী’’</span>তি।</p>
<p class="bodytext"><span class="bld">তত্থা</span>তি ‘‘ৰিঞ্ঞাণস্স নিরোধেনা’’তি যং পদং ৰুত্তং, তস্মিং। <span class="bld">‘‘ৰিঞ্ঞাণ’’</span>ন্তি ৰিঞ্ঞাণং উদ্ধরতি ৰিভত্তব্বত্তা <span class="bld">এত্থেতং উপরুজ্ঝতী</span>তি এতস্মিং নিব্বানে এতং নামরূপং চরিমকৰিঞ্ঞাণনিরোধেন অনুপ্পাদৰসেন নিরুজ্ঝতি অনুপাদিসেসায নিব্বানধাতুযা, তেনাহ <span class="bld">‘‘ৰিজ্ঝাতদীপসিখা ৰিয অপণ্ণত্তিকভাৰং যাতী’’</span>তি। ‘‘চরিমকৰিঞ্ঞাণ’’ন্তি হি অরহতো চুতিচিত্তং অধিপ্পেতং। <span class="bld">‘‘অভিসঙ্খারৰিঞ্ঞাণস্সাপী’’</span>তিআদিনাপি সউপাদিসেসনিব্বানমুখেন অনুপাদিসেসনিব্বানমেৰ ৰদতি নামরূপস্স অনৰসেসতো উপরুজ্ঝনস্স অধিপ্পেতত্তা, তেনাহ <span class="bld">‘‘অনুপ্পাদৰসেন উপরুজ্ঝতী’’</span>তি। <span class="bld">সোতাপত্তিমগ্গঞাণেনা</span>তি কত্তরি, করণে ৰা করণৰচনং। <span class="bld">নিরোধেনা</span>তি পন হেতুম্হি। <span class="bld">এত্থা</span>তি এতস্মিং নিব্বানে। সেসমেত্থ যং অত্থতো ন ৰিভত্তং, তং সুৰিঞ্ঞেয্যমেৰ।</p>
<p class="centered">কেৰট্টসুত্তৰণ্ণনায লীনত্থপ্পকাসনা।</p></div>
<p class="chapter">১২. লোহিচ্চসুত্তৰণ্ণনা</p>
<div class="chaptxt">
<p class="subhead">লোহিচ্চব্রাহ্মণৰত্থুৰণ্ণনা</p>
<p class="bodytext"><a name="para501"></a><span class="paranum">৫০১</span>. <span class="bld">সালৰতিকাতি</span> <a name="V1.0350"></a> <a name="M1.0395"></a> <a name="P1.0514"></a> ইত্থিলিঙ্গৰসেন <span class="bld">তস্স গামস্স নামং।</span> গামণিকাভাৰেনাতি কেচি। লোহিতো নাম তস্স কুলে পুব্বপুরিসো, তস্স ৰসেন <span class="bld">লোহিচ্চোতি তস্স ব্রাহ্মণস্স</span> গোত্ততো আগতং <span class="bld">নামং।</span></p>
<p class="bodytext"><a name="para502"></a><span class="paranum">৫০২</span>. ‘‘দিট্ঠিগত’’ন্তি লদ্ধিমত্তং অধিপ্পেতন্তি আহ <span class="bld">‘‘ন পন উচ্ছেদসস্সতানং অঞ্ঞতর’’</span>ন্তি। ন হি উচ্ছেদসস্সতগাহৰিনিমুত্তো কোচি দিট্ঠিগাহো অত্থি। <span class="bld">‘‘ভাসতি যেৰা’’</span>তি তস্সা লদ্ধিযা লোকে পাকটভাৰং দস্সেতি। অত্ততো অঞ্ঞো পরোতি যথা অনুসাসকতো অনুসাসিতব্বো পরো, এৰং অনুসাসিতব্বতোপি অনুসাসকো পরোতি ৰুত্তং <span class="bld">‘‘পরো পরস্সাতি পরো যো’’</span>তিআদি। <span class="bld">কিং</span>-সদ্দাপেক্খায চেত্থ <span class="bld">‘‘করিস্সতী’’</span>তি অনাগতকালৰচনং, অনাগতেপি ৰা তেন তস্স কাতব্বং নত্থীতি দস্সনত্থং। <span class="bld">কুসলং ধম্ম</span>ন্তি অনৰজ্জধম্মং নিক্কিলেসধম্মং ৰিমোক্খধম্মন্তি অত্থো। ‘‘পরেসং ধম্মং কথেস্সামী’’তি তেহি অত্তানং পরিৰারাপেত্বা ৰিচরণং কিং অত্থিযং আসযবুদ্ধস্সাপি অনুরোধেন ৰিনা তং ন হোতীতি তস্মা <span class="bld">অত্তনা পটিলদ্ধং…পে॰… ৰিহাতব্বন্তি ৰদতি।</span> তেনাহ ‘‘এৰং সম্পদমিদং পাপকং লোভধম্মং ৰদামী’’তি।</p>
<p class="bodytext"><a name="para504"></a><span class="paranum">৫০৪</span>. <span class="bld">সো</span>তি লোহিচ্চো ব্রাহ্মণো।</p>
<p class="bodytext"><a name="para508"></a><span class="paranum">৫০৮</span>. <span class="bld">কথাফাসুকত্থ</span>ন্তি কথাসুখত্থং, সুখেন কথং কথেতুঞ্চেৰ সোতুঞ্চাতি অত্থো। <span class="bld">অপ্পেৰ নাম সিযা</span>তি এত্থ পীতিৰসেন আমেডিতং দট্ঠব্বং। তথা হি তং ‘‘বুদ্ধগজ্জিত’’ন্তি ৰুচ্চতি <a name="V1.0351"></a>। ভগৰা হি <a name="P1.0515"></a> ঈদিসেসু ঠানেসু ৰিসেসতো পীতিসোমনস্সজাতো হোতি। তেনাহ <span class="bld">‘‘অযং কিরেত্থ অধিপ্পাযো’’</span>তিআদি।</p>
<p class="subhead">লোহিচ্চব্রাহ্মণানুযোগৰণ্ণনা</p>
<p class="bodytext"><a name="para509"></a><span class="paranum">৫০৯</span>. <span class="bld">সমুদযসঞ্জাতী</span>তি আযুপ্পাদো। অনুপুব্বো কম্পী-সদ্দো আকঙ্খনত্থো হোতীতি <span class="bld">‘‘ইচ্ছতীতি অত্থো’’</span>তি ৰুত্তং। সাতিসযেন ৰা <a name="M1.0396"></a> হিতেন অনুকম্পকো অনুগ্গণ্হনকো <span class="bld">হিতানুকম্পী। সম্পজ্জতী</span>তি আসেৰনলাভেন নিপ্পজ্জতি বলৰতী হোতি, অৰগ্গহাতি অত্থো, তেনাহ <span class="bld">‘‘নিযতা হোতী’’</span>তি। <span class="bld">নিরযে নিব্বত্ততি</span> মিচ্ছাদিট্ঠিকো।</p>
<p class="bodytext"><a name="para510-11"></a><span class="paranum">৫১০-১১</span>. <span class="bld">দুতিযং উপপত্তি</span>ন্তি ‘‘ননু রাজা পসেনদী কোসলো’’তিআদিনা দুতিযং উপপত্তিং সাধনযুত্তিং। কারণঞ্হি ভগৰা উপমামুখেন দস্সেতি। <span class="bld">যে চিমে</span>তি যে চ ইমে কুলপুত্তা দিব্বা গব্ভা পরিপাচেন্তীতি যোজনা। <span class="bld">অসক্কুণন্তা</span> উপনিস্সযসম্পত্তিযা, ঞাণপরিপাকস্স ৰা অভাৰেন। যে পন ‘‘পরিপচ্চন্তী’’তি পঠন্তি, তেসং ‘‘দিব্বে গব্ভে’’তি ৰচনৰিপল্লাসেন পযোজনং নত্থি। অত্থো চ দুতিযৰিকপ্পে ৰুত্তনযেন ৰেদিতব্বো। অহিতানুকম্পিতা চ তংসমঙ্গিসত্তৰসেন। দিৰি ভৰাতি <span class="bld">দিব্বা। </span> গব্ভেন্তি পরিপচ্চনৰসেন সন্তানং পবন্ধেন্তীতি <span class="bld">গব্ভা। ‘‘ছন্নং দেৰলোকান’’</span>ন্তি নিদস্সনৰচনমেতং। ব্রহ্মলোকস্সাপি হি দিব্বগব্ভভাৰো লব্ভতেৰ দিব্বৰিহারহেতুকত্তা। এৰঞ্চ কত্বা ‘‘ভাৰনং ভাৰযমানা’’তি ইদম্পি ৰচনং সমত্থিতং হোতি। ভৰন্তি এত্থ যথারুচি সুখসমপ্পিতাতি ভৰা, ৰিমানানি। দেৰভাৰাৰহত্তা <span class="bld">দিব্বা।</span> ৰুত্তনযেনেৰ <span class="bld">গব্ভা। দানাদযো</span> দেৰলোকসংৰত্তনিয<span class="bld">পুঞ্ঞৰিসেসা।</span> <span class="bld">দিব্বা ভৰা</span>তি দেৰলোকপরিযাপন্না উপপত্তিভৰা। তদাৰহো হি কম্মভৰো পুব্বে গহিতো।</p>
<p class="subhead">তযোচোদনারহৰণ্ণনা</p>
<p class="bodytext"><a name="para513"></a><span class="paranum">৫১৩</span>. <span class="bld">অনিযমিতেনেৰা</span>তি অনিযমেনেৰ ‘‘ত্বং এৰংদিট্ঠিকো এৰং সত্তানং অনত্থস্স কারকো’’তি এৰং অনুদ্দেসিকেনেৰ <a name="P1.0516"></a>। <span class="bld">মান</span>ন্তি ‘‘অহমেতং জানামি, অহমেতং পস্সামী’’তি এৰং পণ্ডিতমানং। <span class="bld">ভিন্দিত্বা</span>তি ৰিধমেত্বা, জহাপেত্বাতি অত্থো। <span class="bld">তযো সত্থারে</span>তি অসম্পাদিতঅত্তহিতো অনোৰাদকরসাৰকো, অসম্পাদিতঅত্তহিতো ওৰাদকরসাৰকো, সম্পাদিতঅত্তহিতো অনোৰাদকরসাৰকোতি ইমে তযো সত্থারে। চতুত্থো পন সম্মাসম্বুদ্ধো ন চোদনারহো হোতীতি ‘‘তেন পুচ্ছিতে এৰ কথেস্সামী’’তি চোদনারহে তযো সত্থারে পঠমং দস্সেসি <a name="V1.0352"></a>, পচ্ছা চতুত্থংসত্থারং। কামঞ্চেত্থ চতুত্থো সত্থা একো অদুতিযো অনঞ্ঞসাধারণো, তথাপি সো যেসং উত্তরিমনুস্সধম্মানং <a name="M1.0397"></a> ৰসেন ‘‘ধম্মমযো কাযো’’তি ৰুচ্চতি, তেসং সমুদাযভূতোপি তে গুণাৰযৰে সত্থুট্ঠানিযে কত্বা দস্সেন্তো ভগৰা ‘‘অযম্পি খো, লোহিচ্চ, সত্থা’’তি অভাসি।</p>
<p class="bodytext"><span class="bld">অঞ্ঞা</span>তি য-কারলোপেন নিদ্দেসো ‘‘সযং অভিঞ্ঞা’’তি আদীসু (দী॰ নি॰ ১.২৮, ৩৭, ৫২; ম॰ নি॰ ১.২৮৪; ২.৩৪১; অ॰ নি॰ ২.৫; ১০.১১; মহাৰ॰ ১১; ধ॰ প॰ ৩৫৩; কথা॰ ৪০৫) ৰিয। <span class="bld">অঞ্ঞাযা</span>তি চ তদত্থিযে সম্পদানৰচনন্তি আহ <span class="bld">‘‘আজাননত্থাযা’’</span>তি। সাৰকত্তং পটিজানিত্বা ঠিতত্তা একদেসেনস্স সাসনং করোন্তীতি আহ <span class="bld">‘‘নিরন্তরং তস্স সাসনং অকত্বা’’</span>তি। <span class="bld">উক্কমিত্বা ৰত্তন্তী</span>তি যথিচ্ছিতং করোন্তীতি অত্থো। <span class="bld">পটিক্কমন্তিযা</span>তি অনভিরতিযা অগারৰেন অপগচ্ছন্তিযা, তেনাহ <span class="bld">‘‘অনিচ্ছন্তিযা’’</span>তিআদি। <span class="bld">একাযা</span>তি একায ইত্থিযা। <span class="bld">একো ইচ্ছেয্যা</span>তি একো পুরিসো তায অনিচ্ছন্তিযা সম্পযোগং কামেয্য। ওসক্কনাদিমুখেন <a name="P1.0517"></a> ইত্থিপুরিসসম্বন্ধনিদস্সনং গেহসিতঅপেক্খাৰসেন তস্স সত্থুনো সাৰকেসু পটিপত্তীতি দস্সেতি। অতিৰিয ৰিরত্তভাৰতো <span class="bld">দট্ঠুম্পি অনিচ্ছমানং। লোভেনা</span>তি পরিৰারৰসেন উপ্পজ্জনকলাভসক্কারলোভেন। <span class="bld">তত্থ সম্পাদেহী</span>তি তস্মিং পটিপত্তিধম্মে পতিট্ঠিতং কত্বা সম্পাদেহি। <span class="bld">উজুং করোহি</span> কাযৰঙ্কাদিৰিগমেন।</p>
<p class="bodytext"><a name="para515"></a><span class="paranum">৫১৫</span>. <span class="bld">এৰং চোদনং অরহতী</span>তি এৰং ৰুত্তনযেন সাৰকেসু অপ্পোস্সুক্কভাৰাপাদনে নিযোজনৰসেন চোদনং অরহতি, ন পঠমো ৰিয ‘‘এৰরূপো তৰ লোভধম্মো’’তিআদিনা, ন চ দুতিযো ৰিয ‘‘অত্তানমেৰ তাৰ তত্থ সম্পাদেহী’’তিআদিনা। কস্মা? সম্পাদিতঅত্তহিততায ততিযস্স।</p>
<p class="subhead">নচোদনারহসত্থুৰণ্ণনা</p>
<p class="bodytext"><a name="para516"></a><span class="paranum">৫১৬</span>. ‘‘ন চোদনারহো’’তি এত্থ যস্মা চোদনারহতা নাম সত্থুৰিপ্পটিপত্তিযা ৰা সাৰকৰিপ্পটিপত্তিযা ৰা উভযৰিপ্পটিপত্তিযা ৰা, তযিদং সব্বম্পি ইমস্মিং সত্থরি নত্থি, তস্মা ন চোদনারহোতি ইমমত্থং দস্সেতুং <span class="bld">‘‘অযঞ্হী’’</span>তিআদি ৰুত্তং।</p>
<p class="bodytext"><a name="para517"></a><span class="paranum">৫১৭</span>. <span class="bld">মযা</span> <a name="M1.0398"></a> <span class="bld">গহিতায দিট্ঠিযা</span>তি সব্বসো অনৰজ্জে সম্মাপটিপন্নে পরেসং সম্মদেৰ সম্মাপটিপত্তিং দেস্সেন্তে সত্থরি অভূতদোসারোপনৰসেন মিচ্ছাগহিতায নিরযগামিনিযা পাপদিট্ঠিযা <a name="V1.0353"></a>। <span class="bld">নরকপপাত</span>ন্তি নরকসঙ্খাতং মহাপপাতং। পপতন্তি তত্থাতি হি পপাতো। <span class="bld">সগ্গমগ্গথলে</span>তি সগ্গগামিমগ্গভূতে পুঞ্ঞধম্মথলে। সেসং সুৰিঞ্ঞেয্যমেৰ।</p>
<p class="centered">লোহিচ্চসুত্তৰণ্ণনায লীনত্থপ্পকাসনা।</p></div>
<p class="chapter">১৩. তেৰিজ্জসুত্তৰণ্ণনা</p>
<div class="chaptxt">
<p class="bodytext"><a name="para518"></a><span class="paranum">৫১৮</span>. <span class="bld">উত্তরেনা</span>তি <a name="V1.0354"></a> <a name="M1.0399"></a> <a name="P1.0518"></a> এত্থ <span class="bld">এন</span>-সদ্দো দিসাৰাচীসদ্দতো পঞ্চমীঅন্ততো অদূরত্থো ইচ্ছিতো, তস্মা উত্তরেন-সদ্দেন অদূরত্থজোতনং দস্সেন্তো <span class="bld">‘‘অদূরে উত্তরপস্সে’’</span>তি আহ। অক্খরচিন্তকা পন এন-সদ্দযোগে অৰধিৰাচিনি পদে উপযোগৰচনং ইচ্ছন্তি। অত্থো পন সামিৰসেনেৰ ইচ্ছিতোতি ইধ সামিৰচনৰসেনেৰ ৰুত্তং।</p>
<p class="bodytext"><a name="para519"></a><span class="paranum">৫১৯</span>. <span class="bld">কুলচারিত্তাদী</span>তি <span class="bld">আদি</span>-সদ্দেন মন্তজ্ঝেনাভিরূপতাদিসম্পত্তিং সঙ্গণ্হাতি। <span class="bld">মন্তসজ্ঝাযকরণত্থ</span>ন্তি আথব্বণমন্তানং সজ্ঝাযকরণত্থং, তেনাহ <span class="bld">‘‘অঞ্ঞেসং বহূনং পৰেসনং নিৰারেত্বা’’</span>তি।</p>
<p class="subhead">মগ্গামগ্গকথাৰণ্ণনা</p>
<p class="bodytext"><a name="para520"></a><span class="paranum">৫২০</span>. <span class="bld">‘‘জঙ্ঘচার’’</span>ন্তি চঙ্কমতো ইতো চিতো চ চরণমাহ। সো হি জঙ্ঘাসু কিলমথৰিনোদনত্থো চারোতি তথা ৰুত্তো। তেনাহ ‘‘অনুচঙ্কমন্তানং অনুৰিচরন্তান’’ন্তি। <span class="bld">তেনা</span>তি উভোসুপি অনুচঙ্কমনানুৰিচারণানং লব্ভনতো। সহাযা হি তে অঞ্ঞমঞ্ঞ সভাগৰুত্তিকা। ‘‘মগ্গো’’তি ইচ্ছিতট্ঠানং উজুকং মগ্গতি উপগচ্ছতি এতেনাতি মগ্গো, উজুমগ্গো। তদঞ্ঞো অমগ্গো, তস্মিং <span class="bld">মগ্গে চ অমগ্গে চ। পটিপদ</span>ন্তি ব্রহ্মলোকগামিমগ্গস্স পুব্বভাগপটিপদং।</p>
<p class="bodytext">নিয্যাতীতি নিয্যানীযো, সো এৰ <span class="bld">‘‘নিয্যানিকো’’</span>তি ৰুত্তোতি আহ <span class="bld">‘‘নিয্যাযন্তো’’</span>তি। যস্মা নিয্যাতপুগ্গলৰসেনস্স নিয্যানিকভাৰো <a name="P1.0519"></a>, তস্মা ‘‘নিয্যাযন্তো’’তি পুগ্গলস্স যোনিসো পটিপজ্জনৰসেন নিয্যাযন্তো মগ্গো <span class="bld">‘‘নিয্যাতী’’</span>তি ৰুত্তো। <span class="bld">করোতী</span>তি অত্তনো সন্তানে উপ্পাদেতি। উপ্পাদেন্তোযেৰ হি তত্থ <span class="bld">পটিপজ্জতি</span> নাম। সহ ব্যেতি ৰত্ততীতি সহব্যো, সহৰত্তনকো <a name="V1.0355"></a>। তস্স ভাৰো <span class="bld">সহব্যতা</span>তি আহ <span class="bld">‘‘সহভাৰাযা’’</span>তিআদি। সহভাৰোতি চ সলোকতা, সমীপতা ৰা ৰেদিতব্বা, তেনাহ <span class="bld">‘‘একট্ঠানে পাতুভাৰাযা’’</span>তি। <span class="bld">সকমেৰ আচরিযৰাদ</span>ন্তি অত্তনো আচরিযেন পোক্খরসাতিনা কথিতমেৰ আচরিযৰাদং। <span class="bld">থোমেত্বা পগ্গণ্হিত্বা</span> ‘‘অযমেৰ উজুমগ্গো অযমঞ্জসাযনো’’তি পসংসিত্বা উক্কংসিত্বা। <span class="bld">ভারদ্বাজোপি</span> <a name="M1.0400"></a> <span class="bld">সকমেৰা</span>তি ভারদ্বাজোপি মাণৰো অত্তনো আচরিযেন তারুক্খেন কথিতমেৰ আচরিযৰাদং থোমেত্বা পগ্গণ্হিত্বা ৰিচরতীতি যোজনা। <span class="bld">তেন ৰুত্ত</span>ন্তি তেন যথা তথা ৰা অভিনিৰিট্ঠভাৰেন ৰুত্তং পাল়িযং।</p>
<p class="bodytext"><a name="para521-2"></a><span class="paranum">৫২১-২</span>. <span class="bld">অনিয্যানিকা ৰা</span>তি অপ্পাটিহারিযাৰ অঞ্ঞমঞ্ঞস্স ৰাদে দোসং দস্সেত্বা অৰিপরীতত্থদস্সনত্থং উত্তররহিতা এৰ। অঞ্ঞমঞ্ঞস্স ৰাদস্স আদিতো ৰিরুদ্ধগ্গহণং <span class="bld">ৰিগ্গহো,</span> স্বেৰ ৰিৰদনৰসেন অপরাপরং উপ্পন্নো <span class="bld">ৰিৰাদো</span>তি আহ <span class="bld">‘‘পুব্বুপ্পত্তিকো ৰিগ্গহো অপরভাগে ৰিৰাদো’’</span>তি। <span class="bld">দুৰিধোপি এসো</span> ৰিগ্গহো, ৰিৰাদোতি দ্বিধা ৰুত্তোপি ৰিরোধো। <span class="bld">নানাআচরিযানং ৰাদতো</span>তি নানারুচিকানং আচরিযানং ৰাদভাৰতো। <span class="bld">নানাৰাদো</span> নানাৰিধো ৰাদোতি কত্বা।</p>
<p class="bodytext"><a name="para523"></a><span class="paranum">৫২৩</span>. <span class="bld">একস্সাপী</span>তি তুম্হেসু দ্বীসু একস্সাপি। <span class="bld">একস্মি</span>ন্তি সকৰাদপরৰাদেসু একস্মিম্পি। <span class="bld">সংসযো নত্থী</span>তি ‘‘মগ্গো নু খো, ন মগ্গো নু খো’’তি সংসযো ৰিচিকিচ্ছা নত্থি। অঞ্জসাযনভাৰে পন সংসযো। তেনাহ ‘‘এস <a name="P1.0520"></a> কিরা’’তিআদি। ভগৰা পন যদি সব্বত্থ মগ্গসঞ্ঞিনো, <span class="bld">এৰং সতি ‘‘কিস্মিং ৰো ৰিগ্গহো’’তি পুচ্ছতি</span>।</p>
<p class="bodytext"><a name="para524"></a><span class="paranum">৫২৪</span>. ‘‘ইচ্ছিতট্ঠানং উজুকং মগ্গতি উপগচ্ছতি এতেনাতি মগ্গো, উজুমগ্গো। তদঞ্ঞো অমগ্গো’’তি ৰুত্তো ৰাযমত্থো। <span class="bld">সব্বে তে</span>তি সব্বেপি তে নানাআচরিযেহি ৰুত্তমগ্গা।</p>
<p class="bodytext">যে পাল়িযং ‘‘অদ্ধরিযা ব্রাহ্মণা’’তিআদিনা ৰুত্তা। অদ্ধরো নাম যঞ্ঞৰিসেসো, তদুপযোগিভাৰতো ‘‘অদ্ধরিযা’’ ত্বেৰ ৰুচ্চন্তি যজূনি, তানি সজ্ঝাযন্তীতি <span class="bld">অদ্ধরিযা,</span> যজুব্বেদিনো। যে চ তিত্তিরিইসিনা কতে মন্তে সজ্ঝাযন্তি, তে<span class="bld"> তিত্তিরিযা,</span> যজুব্বেদিনো এৰ। যজুব্বেদসাখা হেসা, যদিদং তিত্তিরং। ছন্দো ৰুচ্চতি ৰিসেসতো সামৰেদো, তং সরেন কাযন্তীতি <span class="bld">ছন্দোকা,</span> সামৰেদিনো। <span class="bld">‘‘ছন্দোগা’’</span>তিপি পঠন্তি, সো এৰত্থো। বহৰো ইরযো এত্থাতি বব্হারি, ইরুব্বেদো। তং অধীযন্তীতি <span class="bld">বব্হারিজ্ঝা।</span></p>
<p class="bodytext">‘‘বহূনী’’তি <a name="M1.0401"></a> <a name="V1.0356"></a> এত্থাযং উপমাসংসন্দনা – যথা তে নানামগ্গা একংসতো তস্স গামস্স ৰা নিগমস্স ৰা পৰেসায হোন্তি, এৰং ব্রাহ্মণেহি পঞ্ঞাপিযমানাপি নানামগ্গা ব্রহ্মলোকূপগমনায ব্রহ্মুনা সহব্যতায একংসেনেৰ হোন্তীতি।</p>
<p class="bodytext"><a name="para527-529"></a><span class="paranum">৫২৭-৫২৯</span>. <span class="bld">ৰ-কারো আগমসন্ধিমত্ত</span>ন্তি অনত্থকো ৰ-কারো, তেন ৰণ্ণাগমেন পদন্তরসন্ধিমত্তং কতন্তি অত্থো। <span class="bld">অন্ধপৰেণী</span>তি অন্ধপন্তি। <span class="bld">‘‘পঞ্ঞাসসট্ঠি অন্ধা’’</span>তি ইদং তস্সা অন্ধপৰেণিযা মহতো গচ্ছগুম্বস্স অনুপরিগমনযোগ্যতাদস্সনং। এৰঞ্হি তে ‘‘সুচিরং ৰেলং মগ্গং গচ্ছামা’’তি এৰং সঞ্ঞিনো হোন্তি। <span class="bld">নামকংযেৰা</span>তি <a name="P1.0521"></a> অত্থাভাৰতো নামমত্তংযেৰ, তং পন ভাসিতং তেহি সারসঞ্ঞিতম্পি নামমত্ততায অসারভাৰতো নিহীনমেৰাতি আহ <span class="bld">‘‘লামকংযেৰা’’</span>তি।</p>
<p class="bodytext"><a name="para530"></a><span class="paranum">৫৩০</span>. <span class="bld">যতো</span>তি ভুম্মত্থে নিস্সক্কৰচনং, সামঞ্ঞজোতনা চ ৰিসেসে অৰতিট্ঠতীতি আহ <span class="bld">‘‘যস্মিং কালে’’</span>তি। <span class="bld">আযাচন্তী</span>তি পত্থেন্তি। উগ্গমনং লোকস্স বহুকারভাৰতো তথা থোমনাতি। অযং কির ব্রাহ্মণানং লদ্ধি ‘‘ব্রাহ্মণানং আযাচনায চন্দিমসূরিযা গন্ত্বা লোকে ওভাসং করোন্তী’’তি।</p>
<p class="bodytext"><a name="para532"></a><span class="paranum">৫৩২</span>. <span class="bld">ইধ পন কিং ৰত্তব্ব</span>ন্তি ইমস্মিং পন অপ্পচ্চক্খভূতস্স ব্রহ্মুনো সহব্যতায মগ্গদেসনে তেৰিজ্জানং কিং ৰত্তব্বং অত্থি, যে পচ্চক্খভূতানম্পি চন্দিমসূরিযানং সহব্যতায মগ্গং দেসেতুং ন সক্কোন্তীতি অধিপ্পাযো। <span class="bld">‘‘যত্থা’’</span>তি ‘‘ইধ পনা’’তি ৰুত্তমেৰত্থং পচ্চামসতি।</p>
<p class="subhead">অচিরৰতীনদীউপমাকথাৰণ্ণনা</p>
<p class="bodytext"><a name="para542"></a><span class="paranum">৫৪২</span>. <span class="bld">সমভরিতা</span>তি সম্পুণ্ণা। ততো এৰ <span class="bld">কাকপেয্যা। পারা</span>তি পরতীরং। <span class="bld">অপার</span>ন্তি ওরিমতীরং। <span class="bld">এহী</span>তি আগচ্ছ।</p>
<p class="bodytext"><a name="para544"></a><span class="paranum">৫৪৪</span>. <span class="bld">পঞ্চসীল…পে॰… ৰেদিতব্বা</span> যমনিযমাদিব্রাহ্মণধম্মানং তদন্তোগধভাৰতো। <span class="bld">তব্বিপরীতা</span>তি পঞ্চসীলাদিৰিপরীতা পঞ্চ ৰেরাদযো। ‘‘পুনপী’’তি ৰত্বা <span class="bld">‘‘অপরম্পী’’</span>তি ৰচনং ইতরাযপি নদি উপমায সঙ্গণ্হনত্থং।</p>
<p class="bodytext"><a name="para546"></a><span class="paranum">৫৪৬</span>. <span class="bld">কামযিতব্বট্ঠেনা</span>তি <a name="V1.0357"></a> কামনীযভাৰেন। <span class="bld">বন্ধনট্ঠেনা</span>তি তেনেৰ কামেতব্বভাৰেন সত্তানং চিত্তস্স আবন্ধনভাৰেন। কামঞ্চাযং <span class="bld">গুণ</span>-সদ্দো <a name="M1.0402"></a> অত্থন্তরেসুপি দিট্ঠপ্পযোগো, তেসং পনেত্থ অসম্ভৰতো পারিসেসঞাযেন বন্ধনট্ঠেযেৰ যুত্তোতি দস্সেতুং <span class="bld">‘‘অনুজানামী’’</span>তিআদিনা অত্থুদ্ধারো আরদ্ধো, <span class="bld">এসেৰা</span>তি বন্ধনট্ঠো এৰ। ন হি রূপাদীনং কামেতব্বভাৰে ৰুচ্চমানে পটলট্ঠো যুজ্জতি তথা কামেতব্বতায অনধিপ্পেতত্তা। রাসট্ঠআনিসংসট্ঠেসুপি এসেৰ <a name="P1.0522"></a> নযো তথাপি কামেতব্বতায অনধিপ্পেতত্তা। পারিসেসতো পন বন্ধনট্ঠো গহিতো। যদগ্গেন হি নেসং কামেতব্বতা, তদগ্গেন বন্ধনভাৰো চাতি।</p>
<p class="bodytext">কোট্ঠাসট্ঠোপি তেসু যুজ্জতেৰ চক্খুৰিঞ্ঞেয্যাদিকোট্ঠাসভাৰেন নেসং কামেতব্বতো। কোট্ঠাসে চ গুণ-সদ্দো দিস্সতি ‘‘দিগুণং ৰড্ঢেতব্ব’’ন্তিআদীসু, সম্পদাট্ঠোপি –</p>
<p class="gatha1">‘‘অসঙ্খ্যেয্যানি নামানি, সগুণেন মহেসিনো।</p>
<p class="gathalast">গুণেন নামমুদ্ধেয্যং, অপি নামসহস্সতো’’তি॥ (ধ॰ স॰ অট্ঠ॰ ১৩১৩; উদা॰ অট্ঠ॰ ৫৩; পটি॰ ম॰ অট্ঠ॰ ৭৬)।</p>
<p class="unindented">আদীসু সোপি ইধ ন যুজ্জতীতি অনুদ্ধটো।</p>
<p class="bodytext"><span class="bld">চক্খুৰিঞ্ঞেয্যা</span>তি চক্খুৰিঞ্ঞাণেন ৰিজানিতব্বা, তেন পন ৰিজাননং দস্সনমেৰাতি আহ <span class="bld">‘‘পস্সিতব্বা’’</span>তি। ‘‘সোতৰিঞ্ঞাণেন সোতব্বা’’তি এৰমাদি <span class="bld">এতেনুপাযেনা</span>তি অতিদিসতি। গৰেসিতম্পি ‘‘ইট্ঠ’’ন্তি ৰুচ্চতি, তং ইধ নাধিপ্পেতন্তি আহ <span class="bld">‘‘পরিযিট্ঠা ৰা হোন্তু মা ৰা’’</span>তি। <span class="bld">ইট্ঠারম্মণভূতা</span>তি সুখারম্মণভূতা। <span class="bld">কামনীযা</span>তি কামেতব্বা। ইট্ঠভাৰেন মনং অপ্পাযন্তীতি <span class="bld">মনাপা। পিযজাতিকা</span>তি পিযসভাৰা।</p>
<p class="bodytext"><span class="bld">গেধেনা</span>তি লোভেন অভিভূতা হুত্বা পঞ্চকামগুণে পরিভুঞ্জন্তীতি যোজনা। <span class="bld">মুচ্ছাকার</span>ন্তি মোহনাকারং। <span class="bld">অধিওসন্না</span>তি অধিগ্গয্হ অজ্ঝোসায অৰসন্না, তেনাহ <span class="bld">‘‘ওগাল়্হা’’</span>তি। <span class="bld">পরিনিট্ঠানপ্পত্তা</span>তি গিলিত্বা পরিনিট্ঠাপনৰসেন পরিনিট্ঠানং উপগতা। <span class="bld">আদীনৰ</span>ন্তি কামপরিভোগে সম্পতি, আযতিঞ্চ দোসং <span class="bld">অপস্সন্তা।</span> ঘাসচ্ছাদনাদিসম্ভোগনিমিত্তসংকিলেসতো নিস্সরন্তি অপগচ্ছন্তি এতেনাতি নিস্সরণং, যোনিসো পচ্চৰেক্খিত্বা তেসং পরিভোগপঞ্ঞা। তদভাৰতো <span class="bld">অনিস্সরণপঞ্ঞা</span>তি ইমমত্থং দস্সেন্তো <span class="bld">‘‘ইদমেত্থা’’</span>তিআদিমাহ।</p>
<p class="bodytext"><a name="para548-9"></a><span class="paranum">৫৪৮-৯</span>. <span class="bld">আৰরন্তী</span>তি <a name="M1.0403"></a> <a name="V1.0358"></a> <a name="P1.0523"></a> কুসলপ্পৰত্তিং আদিতোৰ নিৰারেন্তি। <span class="bld">নিৰারেন্তী</span>তি নিরৰসেসতো ৰারযন্তি। <span class="bld">ওনন্ধন্তী</span>তি ওগাহন্তা ৰিয ছাদেন্তি। <span class="bld">পরিযোনন্ধন্তী</span>তি সব্বসো ছাদেন্তি। <span class="bld">আৰরণাদীনং ৰসেনা</span>তি আৰরণাদিঅত্থানং ৰসেন। তে হি আসেৰনবলৰতায পুরিমপুরিমেহি পচ্ছিমপচ্ছিমা দল়্হতরতমাদিভাৰপ্পত্তা ৰুত্তা।</p>
<p class="subhead">সংসন্দনকথাৰণ্ণনা</p>
<p class="bodytext"><a name="para550"></a><span class="paranum">৫৫০</span>. ইত্থিপরিগ্গহে সতি পুরিসস্স পঞ্চকামগুণপরিগ্গহো পরিপুণ্ণো এৰ হোতীতি ৰুত্তং <span class="bld">‘‘সপরিগ্গহোতি ইত্থিপরিগ্গহেন সপরিগ্গহো’’</span>তি। <span class="bld">‘‘ইত্থিপরিগ্গহেন অপরিগ্গহো’’</span>তি চ ইদং তেৰিজ্জব্রাহ্মণেসু দিস্সমানপরিগ্গহানং দুট্ঠুল্লতমপরিগ্গহাভাৰদস্সনং। এৰংভূতানং তেৰিজ্জানং ব্রাহ্মণানং কা ব্রহ্মুনা সংসন্দনা, ব্রহ্মা পন সব্বেন সব্বং অপরিগ্গহোতি। <span class="bld">ৰেরচিত্তেন অৰেরো,</span> কুতো এতস্স ৰেরপ্পযোগোতি অধিপ্পাযো। <span class="bld">চিত্তগেলঞ্ঞসঙ্খাতেনা</span>তি চিত্তুপ্পাদগেলঞ্ঞসঞ্ঞিতেন, তেনস্স সব্বরূপকাযগেলঞ্ঞভাৰো ৰুত্তো হোতি। <span class="bld">ব্যাপজ্ঝেনা</span>তি দুক্খেন। <span class="bld">উদ্ধচ্চকুক্কুচ্চাদীহী</span>তি <span class="bld">আদি</span>-সদ্দেন তদেকট্ঠা সংকিলেসধম্মা সঙ্গয্হন্তি। অপ্পটিপত্তিহেতুভূতায ৰিচিকিচ্ছায সতি ন কদাচি চিত্তং পুরিসস্স ৰসে ৰত্ততি, পহীনায পন সিযা ৰসৰত্তনন্তি আহ <span class="bld">‘‘ৰিচিকিচ্ছায অভাৰতো চিত্তং ৰসে ৰত্তেতী’’</span>তি। <span class="bld">চিত্তগতিকা</span>তি চিত্তৰসিকা, তেনাহ <span class="bld">চিত্তস্স ৰসে ৰত্তন্তী’’</span>তি। <span class="bld">ন তাদিসো</span>তি ব্রাহ্মণা ৰিয চিত্তৰসিকো ন হোতি, অথ খো ৰসীভূতজ্ঝানাভিঞ্ঞতায চিত্তং অত্তনো ৰসে ৰত্তেতীতি <span class="bld">ৰসৰত্তী।</span></p>
<p class="bodytext"><a name="para552"></a><span class="paranum">৫৫২</span>. <span class="bld">ব্রহ্মলোকমগ্গে</span>তি ব্রহ্মলোকগামিমগ্গে পটিপজ্জিতব্বে, পঞ্ঞপেতব্বে ৰা, তং পঞ্ঞপেন্তাতি অধিপ্পাযো। <span class="bld">উপগন্ত্বা</span>তি অমগ্গমেৰ ‘‘মগ্গো’’তি মিচ্ছাপটিপজ্জনেন উপগন্ত্বা, পটিজানিত্বা ৰা। <span class="bld">পঙ্কং ওতিণ্ণা ৰিযা</span>তি মত্থকে একঙ্গুলং ৰা উপড্ঢঙ্গুলং ৰা সুক্খতায ‘‘সমতল’’ন্তি সঞ্ঞায অনেকপোরিসং মহাপঙ্কং <a name="P1.0524"></a> ওতিণ্ণা ৰিয। <span class="bld">অনুপ্পৰিসন্তী</span>তি অপাযমগ্গং ব্রহ্মলোকমগ্গসঞ্ঞায ওগাহযন্তি। ততো এৰ <span class="bld">সংসীদিত্বা ৰিসাদং পাপুণন্তি। এৰ</span>ন্তি ‘‘সমতল’’ন্তিআদিনা ৰুত্তনযেন। <span class="bld">সংসীদিত্বা</span>তি নিম্মুজ্জিত্বা। <span class="bld">সুক্খতরণং মঞ্ঞে তরন্তী</span>তি সুক্খনদিতরণং তরন্তি মঞ্ঞে। <span class="bld">তস্মা</span>তি যস্মা তেৰিজ্জা অমগ্গমেৰ ‘‘মগ্গো’’তি উপগন্ত্বা সংসীদন্তি, তস্মা। <span class="bld">যথা</span> <a name="M1.0404"></a> <span class="bld">তে</span>তি যথা তে ‘‘সমতল’’ন্তি সঞ্ঞায পঙ্কং ওতিণ্ণা। <span class="bld">ইধেৰ চা</span>তি ইমস্মিঞ্চ অত্তভাৰে। <span class="bld">সুখং ৰা সাতং ৰা ন লভন্তী</span>তি ঝানসুখং ৰা ৰিপস্সনাসাতং ৰা ন লভন্তি, কুতো মগ্গসুখং ৰা নিব্বানসাতং ৰাতি অধিপ্পাযো। <span class="bld">মগ্গদীপক</span>ন্তি মগ্গদীপকাভিমতং। <span class="bld">‘‘ইরিণ’’</span>ন্তি অরঞ্ঞানিযা ইদং অধিৰচনন্তি আহ <span class="bld">‘‘অগামকং মহারঞ্ঞ’’</span>ন্তি <a name="V1.0359"></a>। মিগরুরুআদীনম্পি <span class="bld">অনুপভোগরুক্খেহি। পরিৰত্তিতুম্পি ন সক্কা হোন্তি</span> মহাকণ্টকতায। ঞাতীনং ব্যসনং ৰিনাসো <span class="bld">ঞাতিব্যসনং। </span> এৰং <span class="bld">ভোগসীলব্যসনানি</span> ৰেদিতব্বানি। রোগো এৰ ব্যসতি ৰিবাধতীতি <span class="bld">রোগব্যসনং।</span> এৰং <span class="bld">দিট্ঠিব্যসন</span>ম্পি দট্ঠব্বং।</p>
<p class="bodytext"><a name="para554"></a><span class="paranum">৫৫৪</span>. <span class="bld">জাতসংৰড্ঢো</span>তি জাতো হুত্বা সংৰড্ঢিতো। <span class="bld">ন সব্বসো পচ্চক্খা হোন্তি</span> পরিচযাভাৰতো। <span class="bld">চিরনিক্খন্তো</span>তি নিক্খন্তো হুত্বা চিরকালো। <span class="bld">দন্ধাযিতত্ত</span>ন্তি ৰিস্সজ্জনে মন্দত্তং সণিকৰুত্তি, তং পন সংসযৰসেন চিরাযনং নাম <a name="P1.0525"></a> হোতীতি আহ <span class="bld">‘‘কঙ্খাৰসেন চিরাযিতত্ত’’</span>ন্তি। <span class="bld">ৰিত্থাযিতত্ত</span>ন্তি সারজ্জিতত্তং। অট্ঠকথাযং পন ৰিত্থাযিতত্তং নাম ছম্ভিতত্তন্তি অধিপ্পাযেন <span class="bld">‘‘থদ্ধভাৰগ্গহণ’’</span>ন্তি ৰুত্তং।</p>
<p class="bodytext"><a name="para555"></a><span class="paranum">৫৫৫</span>. <span class="bld">উ</span>-ইতি উপসগ্গযোগে <span class="bld">লুম্প</span>-সদ্দো উদ্ধরণত্থো হোতীতি <span class="bld">‘‘উল্লুম্পতূ’’</span>তি পদস্স <span class="bld">উদ্ধরতূ</span>তি অত্থমাহ। উপসগ্গৰসেন হি ধাতু-সদ্দা অত্থৰিসেসৰুত্তিনো হোন্তি যথা ‘‘উদ্ধরতূ’’তি।</p>
<p class="subhead">ব্রহ্মলোকমগ্গদেসনাৰণ্ণনা</p>
<p class="bodytext"><a name="para556"></a><span class="paranum">৫৫৬</span>. যস্স অতিসযেন বলং অত্থি, সো <span class="bld">‘‘বলৰা’’</span>তি ৰুত্তোতি আহ <span class="bld">‘‘বলসম্পন্নো’’</span>তি। সঙ্খং ধমযতীতি <span class="bld">সঙ্খধমকো,</span> তং ধমযিত্বা ততো সদ্দপৰত্তকো। <span class="bld">অপ্পনাৰ ৰট্টতি</span> পটিপক্খতো সম্মদেৰ চেতসো ৰিমুত্তিভাৰতো।</p>
<p class="bodytext"><span class="bld">পমাণকতং কম্মং নাম কামাৰচরং</span> পমাণকরানং সংকিলেসধম্মানং অৰিক্খম্ভনতো। তথা হি তং ব্রহ্মৰিহারপুব্বভাগভূতং পমাণং অতিক্কমিত্বা ওদিস্সকঅনোদিস্সকদিসাফরণৰসেন ৰড্ঢেতুং ন সক্কা। ৰুত্তৰিপরিযাযতো পন <span class="bld">অপ্পমাণকতং কম্মং নাম রূপারূপাৰচরং,</span> তেনাহ <span class="bld">‘‘তঞ্হী’’</span>তিআদি। তত্থ অরূপাৰচরে ওদিস্সকানোদিস্সকৰসেন ফরণং ন লব্ভতি, তথা দিসাফরণং।</p>
<p class="bodytext">কেচি <a name="M1.0405"></a> পন তং আগমনৰসেন লব্ভতীতি ৰদন্তি, তদযুত্তং। ন হি ব্রহ্মৰিহারনিস্সন্দো আরুপ্পং, অথ খো কসিণনিস্সন্দো, তস্মা যং সুৰিভাৰিতং ৰসীভাৰং পাপিতং আরুপ্পং, তং <span class="bld">‘‘অপ্পমাণকত’’</span>ন্তি ৰুত্তন্তি দট্ঠব্বং। যং ৰা সাতিসযং ব্রহ্মৰিহারভাৰনায অভিসঙ্খতেন সন্তানেন নিব্বত্তিতং, যঞ্চ ব্রহ্মৰিহারসমাপত্তিতো ৰুট্ঠায সমাপন্নং অরূপাৰচরজ্ঝানং, তং ইমিনা <a name="V1.0360"></a> পরিযাযেন ফরণপ্পমাণৰসেন <a name="P1.0526"></a> <span class="bld">অপ্পমাণকত</span>ন্তি ৰত্তুং ৰট্টতীতি অপরে। ৰীমংসিত্বা গহেতব্বং।</p>
<p class="bodytext"><span class="bld">রূপাৰচরারূপাৰচরকম্মে</span>তি রূপাৰচরকম্মে, অরূপাৰচরকম্মে চ সতি। <span class="bld">ন ওহীযতি ন তিট্ঠতী</span>তি কতূপচিতম্পি কামাৰচরকম্মং যথাধিগতে মহগ্গতজ্ঝানে অপরিহীনে তং অভিভৰিত্বা পটিবাহিত্বা সযং ওহীযকং হুত্বা পটিসন্ধিং দাতুং সমত্থভাৰে ন তিট্ঠতি। <span class="bld">লগ্গিতু</span>ন্তি আৰরিতুং নিসেধেতুং। <span class="bld">ঠাতু</span>ন্তি পটিবলো হুত্বা ঠাতুং। <span class="bld">ফরিত্বা</span>তি পটিপ্ফরিত্বা। <span class="bld">পরিযাদিযিত্বা</span>তি তস্স সামত্থিযং খেপেত্বা। কম্মস্স পরিযাদিযনং নাম তস্স ৰিপাকুপ্পাদনং নিসেধেত্বা অত্তনো ৰিপাকুপ্পাদনন্তি আহ <span class="bld">‘‘তস্স ৰিপাকং পটিবাহিত্বা’’</span>তিআদি। <span class="bld">এৰং মেত্তাদিৰিহারী</span>তি এৰং ৰুত্তানং মেত্তাদীনং ব্রহ্মৰিহারানং ৰসেন মেত্তাদিৰিহারী।</p>
<p class="bodytext"><a name="para559"></a><span class="paranum">৫৫৯</span>. <span class="bld">অগ্গঞ্ঞসুত্তে…পে॰… অলত্থু</span>ন্তি অগ্গঞ্ঞসুত্তে আগতনযেন উপসম্পদঞ্চেৰ অরহত্তঞ্চ অলত্থুং পটিলভিংসু। সেসং সুৰিঞ্ঞেয্যমেৰ।</p>
<p class="centered">তেৰিজ্জসুত্তৰণ্ণনায লীনত্থপ্পকাসনা।</p>
<p class="centered">নিট্ঠিতা চ তেরসসুত্তপটিমণ্ডিতস্স সীলক্খন্ধৰগ্গস্স অত্থৰণ্ণনায</p>
<p class="centered">লীনত্থপ্পকাসনাতি।</p>
<p class="centered">সীলক্খন্ধৰগ্গটীকা নিট্ঠিতা।</p></div>
<div end="ed" class="end"></div>`

document.getElementById('loaddata').innerHTML = thika_2_1_1 
searchhelper()
bookhelper()
var chapterhelper = document.createElement('script')
chapterhelper.src = `chaptertoggle.js`
loaddata.appendChild(chapterhelper)