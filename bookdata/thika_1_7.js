var thika_1_7 = `
<div id="table_main">
<div id="table_name">সূচিপত্র</div></div>
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="bookname">দ্বেমাতিকাপাল়ি</p>
<p class="chapter">ভিক্খুপাতিমোক্খপাল়ি</p>
<div class="chaptxt">
<p class="centered">পুব্বকরণং-৪</p>
<p class="gatha1">সম্মজ্জনী <a name="M0.0001"></a> <a name="V0.0001"></a> পদীপো চ, উদকং আসনেন চ।</p>
<p class="gathalast">উপোসথস্স এতানি, <span class="bld">‘‘পুব্বকরণ’’</span>ন্তি ৰুচ্চতি॥</p>
<p class="centered">পুব্বকিচ্চং-৫</p>
<p class="gatha1">ছন্দ, পারিসুদ্ধি, উতুক্খানং, ভিক্খুগণনা চ ওৰাদো।</p>
<p class="gathalast">উপোসথস্স এতানি, <span class="bld">‘‘পুব্বকিচ্চ’’</span>ন্তি ৰুচ্চতি॥</p>
<p class="centered">পত্তকল্লঅঙ্গা-৪</p>
<p class="gatha1">উপোসথো <a name="V0.0002"></a>, যাৰতিকা চ ভিক্খূ কম্মপ্পত্তা।</p>
<p class="gatha1">সভাগাপত্তিযো চ ন ৰিজ্জন্তি।</p>
<p class="gathalast">ৰজ্জনীযা চ পুগ্গলা তস্মিং ন হোন্তি, <span class="bld">‘‘পত্তকল্ল’’</span>ন্তি ৰুচ্চতি॥</p>
<p class="bodytext">পুব্বকরণপুব্বকিচ্চানি সমাপেত্বা দেসিতাপত্তিকস্স সমগ্গস্স ভিক্খুসঙ্ঘস্স অনুমতিযা পাতিমোক্খং উদ্দিসিতুং আরাধনং করোম।</p>
<p class="subhead">নিদানুদ্দেসো</p>
<p class="bodytext">সুণাতু মে ভন্তে সঙ্ঘো? অজ্জুপোসথো পন্নরসো, যদি সঙ্ঘস্স পত্তকল্লং, সঙ্ঘো উপোসথং করেয্য, পাতিমোক্খং উদ্দিসেয্য।</p>
<p class="bodytext">কিং সঙ্ঘস্স পুব্বকিচ্চং? পারিসুদ্ধিং আযস্মন্তো আরোচেথ, পাতিমোক্খং উদ্দিসিস্সামি, তং সব্বেৰ সন্তা সাধুকং সুণোম মনসি করোম। যস্স সিযা আপত্তি, সো আৰিকরেয্য, অসন্তিযা আপত্তিযা তুণ্হী ভৰিতব্বং, তুণ্হীভাৰেন খো পনাযস্মন্তে ‘‘পরিসুদ্ধা’’তি ৰেদিস্সামি। যথা <a name="M0.0002"></a> খো পন পচ্চেকপুট্ঠস্স ৰেয্যাকরণং হোতি, এৰমেৰং এৰরূপায পরিসায যাৰততিযং অনুসাৰিতং হোতি। যো পন ভিক্খু যাৰততিযং অনুসাৰিযমানে সরমানো সন্তিং আপত্তিং নাৰিকরেয্য, সম্পজানমুসাৰাদস্স হোতি। সম্পজানমুসাৰাদো খো পনাযস্মন্তো অন্তরাযিকো ধম্মো ৰুত্তো ভগৰতা, তস্মা সরমানেন ভিক্খুনা আপন্নেন ৰিসুদ্ধাপেক্খেন সন্তী আপত্তি আৰিকাতব্বা, আৰিকতা হিস্স ফাসু হোতি।</p>
<p class="bodytext">উদ্দিট্ঠং খো আযস্মন্তো নিদানং। তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">নিদানং নিট্ঠিতং।</p>
<p class="subhead">পারাজিকুদ্দেসো</p>
<p class="centered">তত্রিমে চত্তারো পারাজিকা ধম্মা উদ্দেসং আগচ্ছন্তি।</p>
<p class="centered">মেথুনধম্ম সিক্খাপদং</p>
<p class="bodytext"><a name="para1"></a><span class="paranum">১</span>. যো <a name="V0.0003"></a> পন ভিক্খু ভিক্খূনং সিক্খাসাজীৰসমাপন্নো সিক্খং অপ্পচ্চক্খায দুব্বল্যং অনাৰিকত্বা মেথুনং ধম্মং পটিসেৰেয্য, অন্তমসো তিরচ্ছানগতাযপি, পারাজিকো হোতি অসংৰাসো।</p>
<p class="centered">অদিন্নাদানসিক্খাপদং</p>
<p class="bodytext"><a name="para2"></a><span class="paranum">২</span>. যো পন ভিক্খু গামা ৰা অরঞ্ঞা ৰা অদিন্নং থেয্যসঙ্খাতং আদিযেয্য, যথারূপে অদিন্নাদানে রাজানো চোরং গহেত্বা হনেয্যুং ৰা বন্ধেয্যুং ৰা পব্বাজেয্যুং ৰা চোরোসি বালোসি মূল়্হোসি থেনোসীতি, তথারূপং ভিক্খু অদিন্নং আদিযমানো অযম্পি পারাজিকো হোতি অসংৰাসো।</p>
<p class="centered">মনুস্সৰিগ্গহসিক্খাপদং</p>
<p class="bodytext"><a name="para3"></a><span class="paranum">৩</span>. যো পন ভিক্খু সঞ্চিচ্চ মনুস্সৰিগ্গহং জীৰিতা ৰোরোপেয্য, সত্থহারকং ৰাস্স পরিযেসেয্য, মরণৰণ্ণং ৰা সংৰণ্ণেয্য, মরণায ৰা সমাদপেয্য ‘‘অম্ভো পুরিস কিং তুয্হিমিনা পাপকেন দুজ্জীৰিতেন, মতং <a name="M0.0003"></a> তে জীৰিতা সেয্যো’’তি, ইতি চিত্তমনো চিত্তসঙ্কপ্পো অনেকপরিযাযেন মরণৰণ্ণং ৰা সংৰণ্ণেয্য, মরণায ৰা সমাদপেয্য, অযম্পি পারাজিকো হোতি অসংৰাসো।</p>
<p class="centered">উত্তরিমনুস্সধম্মসিক্খাপদং</p>
<p class="bodytext"><a name="para4"></a><span class="paranum">৪</span>. যো পন ভিক্খু অনভিজানং উত্তরিমনুস্সধম্মং অত্তুপনাযিকং অলমরিযঞাণদস্সনং সমুদাচরেয্য ‘‘ইতি জানামি, ইতি পস্সামী’’তি, ততো অপরেন সমযেন সমনুগ্গাহীযমানো ৰা অসমনুগ্গাহীযমানো ৰা আপন্নো ৰিসুদ্ধাপেক্খো এৰং ৰদেয্য ‘‘অজানমেৰং আৰুসো অৰচং জানামি, অপস্সং পস্সামি, তুচ্ছং মুসা ৰিলপি’’ন্তি, অঞ্ঞত্র অধিমানা, অযম্পি পারাজিকো হোতি অসংৰাসো।</p>
<p class="bodytext">উদ্দিট্ঠা খো আযস্মন্তো চত্তারো পারাজিকা ধম্মা। যেসং ভিক্খু অঞ্ঞতরং ৰা অঞ্ঞতরং ৰা আপজ্জিত্বা ন লভতি ভিক্খূহি সদ্ধিং সংৰাসং যথা পুরে, তথা পচ্ছা, পারাজিকো <a name="V0.0004"></a> হোতি অসংৰাসো। তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">পারাজিকং নিট্ঠিতং।</p>
<p class="subhead">সঙ্ঘাদিসেসুদ্দেসো</p>
<p class="centered">ইমে খো পনাযস্মন্তো তেরস সঙ্ঘাদিসেসা</p>
<p class="centered">ধম্মা উদ্দেসং আগচ্ছন্তি।</p>
<p class="centered">সুক্কৰিস্সট্ঠিসিক্খাপদং</p>
<p class="bodytext"><a name="para1"></a><span class="paranum">১</span>. সঞ্চেতনিকা সুক্কৰিস্সট্ঠি অঞ্ঞত্র সুপিনন্তা সঙ্ঘাদিসেসো।</p>
<p class="centered">কাযসংসগ্গসিক্খাপদং</p>
<p class="bodytext"><a name="para2"></a><span class="paranum">২</span>. যো পন ভিক্খু ওতিণ্ণো ৰিপরিণতেন চিত্তেন মাতুগামেন সদ্ধিং কাযসংসগ্গং সমাপজ্জেয্য হত্থগ্গাহং ৰা ৰেণিগ্গাহং ৰা অঞ্ঞতরস্স ৰা অঞ্ঞতরস্স ৰা অঙ্গস্স পরামসনং, সঙ্ঘাদিসেসো।</p>
<p class="centered">দুট্ঠুল্লৰাচাসিক্খাপদং</p>
<p class="bodytext"><a name="para3"></a><span class="paranum">৩</span>. যো <a name="M0.0004"></a> পন ভিক্খু ওতিণ্ণো ৰিপরিণতেন চিত্তেন মাতুগামং দুট্ঠুল্লাহি ৰাচাহি ওভাসেয্য যথা তং যুৰা যুৰতিং মেথুনুপসংহিতাহি, সঙ্ঘাদিসেসো।</p>
<p class="centered">অত্তকামপারিচরিযসিক্খাপদং</p>
<p class="bodytext"><a name="para4"></a><span class="paranum">৪</span>. যো পন ভিক্খু ওতিণ্ণো ৰিপরিণতেন চিত্তেন মাতুগামস্স সন্তিকে অত্তকামপারিচরিযায ৰণ্ণং ভাসেয্য ‘‘এতদগ্গং ভগিনি পারিচরিযানং যা মাদিসং সীলৰন্তং কল্যাণধম্মং ব্রহ্মচারিং এতেন ধম্মেন পরিচরেয্যা’’তি মেথুনুপসংহিতেন, সঙ্ঘাদিসেসো।</p>
<p class="centered">সঞ্চরিত্তসিক্খাপদং</p>
<p class="bodytext"><a name="para5"></a><span class="paranum">৫</span>. যো <a name="V0.0005"></a> পন ভিক্খু সঞ্চরিত্তং সমাপজ্জেয্য ইত্থিযা ৰা পুরিসমতিং পুরিসস্স ৰা ইত্থিমতিং, জাযত্তনে ৰা জারত্তনে ৰা, অন্তমসো তঙ্খণিকাযপি, সঙ্ঘাদিসেসো।</p>
<p class="centered">কুটিকারসিক্খাপদং</p>
<p class="bodytext"><a name="para6"></a><span class="paranum">৬</span>. সঞ্ঞাচিকায পন ভিক্খুনা কুটিং কারযমানেন অস্সামিকং অত্তুদ্দেসং পমাণিকা কারেতব্বা, তত্রিদং পমাণং, দীঘসো দ্বাদস ৰিদত্থিযো সুগতৰিদত্থিযা, তিরিযং সত্তন্তরা, ভিক্খূ অভিনেতব্বা ৰত্থুদেসনায, তেহি ভিক্খূহি ৰত্থু দেসেতব্বং অনারম্ভং সপরিক্কমনং। সারম্ভে চে ভিক্খু ৰত্থুস্মিং অপরিক্কমনে সঞ্ঞাচিকায কুটিং কারেয্য, ভিক্খূ ৰা অনভিনেয্য ৰত্থুদেসনায, পমাণং ৰা অতিক্কামেয্য, সঙ্ঘাদিসেসো।</p>
<p class="centered">ৰিহারকারসিক্খাপদং</p>
<p class="bodytext"><a name="para7"></a><span class="paranum">৭</span>. মহল্লকং পন ভিক্খুনা ৰিহারং কারযমানেন সস্সামিকং অত্তুদ্দেসং ভিক্খূ অভিনেতব্বা ৰত্থুদেসনায, তেহি ভিক্খূহি ৰত্থু দেসেতব্বং অনারম্ভং সপরিক্কমনং। সারম্ভে চে ভিক্খু ৰত্থুস্মিং অপরিক্কমনে মহল্লকং ৰিহারং কারেয্য, ভিক্খূ ৰা অনভিনেয্য ৰত্থুদেসনায, সঙ্ঘাদিসেসো।</p>
<p class="centered">দুট্ঠদোসসিক্খাপদং</p>
<p class="bodytext"><a name="para8"></a><span class="paranum">৮</span>. যো পন ভিক্খু ভিক্খুং দুট্ঠো দোসো অপ্পতীতো অমূলকেন পারাজিকেন ধম্মেন অনুদ্ধংসেয্য ‘‘অপ্পেৰ নাম নং ইমম্হা ব্রহ্মচরিযা চাৰেয্য’’ন্তি <a name="M0.0005"></a>, ততো অপরেন সমযেন সমনুগ্গাহীযমানো ৰা অসমনুগ্গাহীযমানো ৰা অমূলকঞ্চেৰ তং অধিকরণং হোতি, ভিক্খু চ দোসং পতিট্ঠাতি, সঙ্ঘাদিসেসো।</p>
<p class="centered">অঞ্ঞভাগিযসিক্খাপদং</p>
<p class="bodytext"><a name="para9"></a><span class="paranum">৯</span>. যো পন ভিক্খু ভিক্খুং দুট্ঠো দোসো অপ্পতীতো অঞ্ঞভাগিযস্স অধিকরণস্স কিঞ্চিদেসং লেসমত্তং উপাদায পারাজিকেন ধম্মেন অনুদ্ধংসেয্য ‘‘অপ্পেৰ নাম নং ইমম্হা ব্রহ্মচরিযা চাৰেয্য’’ন্তি, ততো অপরেন সমযেন সমনুগ্গাহীযমানো ৰা অসমনুগ্গাহীযমানো ৰা অঞ্ঞভাগিযঞ্চেৰ তং অধিকরণং হোতি কোচিদেসো লেসমত্তো উপাদিন্নো, ভিক্খু চ দোসং পতিট্ঠাতি, সঙ্ঘাদিসেসো।</p>
<p class="centered">সঙ্ঘভেদসিক্খাপদং</p>
<p class="bodytext"><a name="para10"></a><span class="paranum">১০</span>. যো <a name="V0.0006"></a> পন ভিক্খু সমগ্গস্স সঙ্ঘস্স ভেদায পরক্কমেয্য, ভেদনসংৰত্তনিকং ৰা অধিকরণং সমাদায পগ্গয্হ তিট্ঠেয্য, সো ভিক্খু ভিক্খূহি এৰমস্স ৰচনীযো ‘‘মাযস্মা সমগ্গস্স সঙ্ঘস্স ভেদায পরক্কমি, ভেদনসংৰত্তনিকং ৰা অধিকরণং সমাদায পগ্গয্হ অট্ঠাসি, সমেতাযস্মা সঙ্ঘেন, সমগ্গো হি সঙ্ঘো সম্মোদমানো অৰিৰদমানো একুদ্দেসো ফাসু ৰিহরতী’’তি, এৰঞ্চ সো ভিক্খু ভিক্খূহি ৰুচ্চমানো তথেৰ পগ্গণ্হেয্য, সো ভিক্খু ভিক্খূহি যাৰততিযং সমনুভাসিতব্বো তস্স পটিনিস্সগ্গায, যাৰততিযঞ্চে সমনুভাসিযমানো তং পটিনিস্সজ্জেয্য, ইচ্চেতং কুসলং, নো চে পটিনিস্সজ্জেয্য, সঙ্ঘাদিসেসো।</p>
<p class="centered">ভেদানুৰত্তকসিক্খাপদং</p>
<p class="bodytext"><a name="para11"></a><span class="paranum">১১</span>. তস্সেৰ খো পন ভিক্খুস্স ভিক্খূ হোন্তি অনুৰত্তকা ৰগ্গৰাদকা একো ৰা দ্বে ৰা তযো ৰা, তে এৰং ৰদেয্যুং ‘‘মাযস্মন্তো এতং ভিক্খুং কিঞ্চি অৰচুত্থ, ধম্মৰাদী চেসো ভিক্খু, ৰিনযৰাদী চেসো ভিক্খু, অম্হাকঞ্চেসো ভিক্খু ছন্দঞ্চ রুচিঞ্চ আদায ৰোহরতি, জানাতি, নো ভাসতি, অম্হাকম্পেতং খমতী’’তি, তে ভিক্খূ ভিক্খূহি এৰমস্সু ৰচনীযা ‘‘মাযস্মন্তো এৰং অৰচুত্থ, ন চেসো ভিক্খু ধম্মৰাদী, ন চেসো ভিক্খু ৰিনযৰাদী, মাযস্মন্তানম্পি সঙ্ঘভেদো রুচ্চিত্থ, সমেতাযস্মন্তানং সঙ্ঘেন, সমগ্গো হি সঙ্ঘো সম্মোদমানো অৰিৰদমানো একুদ্দেসো ফাসু ৰিহরতী’’তি <a name="M0.0006"></a>, এৰঞ্চ তে ভিক্খূ ভিক্খূহি ৰুচ্চমানা তথেৰ পগ্গণ্হেয্যুং, তে ভিক্খূ ভিক্খূহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা তং পটিনিস্সজ্জেয্যুং, ইচ্চেতং কুসলং, নো চে পটিনিস্সজ্জেয্যুং, সঙ্ঘাদিসেসো।</p>
<p class="centered">দুব্বচসিক্খাপদং</p>
<p class="bodytext"><a name="para12"></a><span class="paranum">১২</span>. ভিক্খু পনেৰ দুব্বচজাতিকো হোতি উদ্দেসপরিযাপন্নেসু সিক্খাপদেসু ভিক্খূহি সহধম্মিকং ৰুচ্চমানো অত্তানং অৰচনীযং করোতি ‘‘মা মং আযস্মন্তো কিঞ্চি অৰচুত্থ কল্যাণং ৰা পাপকং ৰা, অহম্পাযস্মন্তে ন কিঞ্চি ৰক্খামি কল্যাণং ৰা পাপকং ৰা, ৰিরমথাযস্মন্তো মম ৰচনাযা’’তি, সো ভিক্খু ভিক্খূহি এৰমস্স ৰচনীযো ‘‘মাযস্মা অত্তানং অৰচনীযং অকাসি, ৰচনীযমেৰাযস্মা অত্তানং করোতু, আযস্মাপি ভিক্খূ ৰদতু সহধম্মেন, ভিক্খূপি আযস্মন্তং ৰক্খন্তি সহধম্মেন, এৰং সংৰদ্ধা হি তস্স ভগৰতো পরিসা যদিদং অঞ্ঞমঞ্ঞৰচনেন অঞ্ঞমঞ্ঞৰুট্ঠাপনেনা’’তি, এৰঞ্চ সো ভিক্খু ভিক্খূহি ৰুচ্চমানো তথেৰ পগ্গণ্হেয্য, সো ভিক্খু ভিক্খূহি যাৰততিযং সমনুভাসিতব্বো তস্স পটিনিস্সগ্গায <a name="V0.0007"></a>, যাৰততিযঞ্চে সমনুভাসিযমানো তং পটিনিস্সজ্জেয্য, ইচ্চেতং কুসলং, নো চে পটিনিস্সজ্জেয্য, সঙ্ঘাদিসেসো।</p>
<p class="centered">কুলদূসকসিক্খাপদং</p>
<p class="bodytext"><a name="para13"></a><span class="paranum">১৩</span>. ভিক্খু পনেৰ অঞ্ঞতরং গামং ৰা নিগমং ৰা উপনিস্সায ৰিহরতি কুলদূসকো পাপসমাচারো, তস্স খো পাপকা সমাচারা দিস্সন্তি চেৰ সুয্যন্তি চ, কুলানি চ তেন দুট্ঠানি দিস্সন্তি চেৰ সুয্যন্তি চ, সো ভিক্খু ভিক্খূহি এৰমস্স ৰচনীযো ‘‘আযস্মা খো কুলদূসকো পাপসমাচারো, আযস্মতো খো পাপকা সমাচারা দিস্সন্তি চেৰ সুয্যন্তি চ, কুলানি চাযস্মতা দুট্ঠানি দিস্সন্তি চেৰ সুয্যন্তি চ, পক্কমতাযস্মা ইমম্হা আৰাসা, অলং তে ইধ ৰাসেনা’’তি, এৰঞ্চ সো ভিক্খু ভিক্খূহি ৰুচ্চমানো তে ভিক্খূ এৰং ৰদেয্য ‘‘ছন্দগামিনো চ ভিক্খূ, দোসগামিনো চ ভিক্খূ, মোহগামিনো চ ভিক্খূ, ভযগামিনো চ ভিক্খূ তাদিসিকায আপত্তিযা একচ্চং পব্বাজেন্তি, একচ্চং ন পব্বাজেন্তী’’তি, সো ভিক্খু ভিক্খূহি এৰমস্স ৰচনীযো ‘‘মাযস্মা এৰং অৰচ, ন চ ভিক্খূ ছন্দগামিনো, ন চ ভিক্খূ দোসগামিনো, ন চ ভিক্খূ মোহগামিনো, ন চ ভিক্খূ ভযগামিনো, আযস্মা খো কুলদূসকো পাপসমাচারো, আযস্মতো <a name="M0.0007"></a> খো পাপকা সমাচারা দিস্সন্তি চেৰ সুয্যন্তি চ, কুলানি চাযস্মতা দুট্ঠানি দিস্সন্তি চেৰ সুয্যন্তি চ, পক্কমতাযস্মা ইমম্হা আৰাসা, অলং তে ইধ ৰাসেনা’’তি, এৰঞ্চ সো ভিক্খু ভিক্খূহি ৰুচ্চমানো তথেৰ পগ্গণ্হেয্য, সো ভিক্খু ভিক্খূহি যাৰততিযং সমনুভাসিতব্বো তস্স পটিনিস্সগ্গায, যাৰততিযঞ্চে সমনুভাসিযমানো তং পটিনিস্সজ্জেয্য, ইচ্চেতং কুসলং, নো চে পটিনিস্সজ্জেয্য, সঙ্ঘাদিসেসো।</p>
<p class="bodytext">উদ্দিট্ঠা খো আযস্মন্তো তেরস সঙ্ঘাদিসেসা ধম্মা নৰ পঠমাপত্তিকা, চত্তারো যাৰততিযকা। যেসং ভিক্খু অঞ্ঞতরং ৰা অঞ্ঞতরং ৰা আপজ্জিত্বা যাৰতীহং জানং পটিচ্ছাদেতি, তাৰতীহং তেন ভিক্খুনা অকামা পরিৰত্থব্বং। পরিৰুত্থপরিৰাসেন ভিক্খুনা উত্তরি ছারত্তং ভিক্খুমানত্তায পটিপজ্জিতব্বং, চিণ্ণমানত্তো ভিক্খু যত্থ সিযা ৰীসতিগণো ভিক্খুসঙ্ঘো, তত্থ সো ভিক্খু অব্ভেতব্বো। একেনপি চে ঊনো ৰীসতিগণো ভিক্খুসঙ্ঘো তং ভিক্খুং অব্ভেয্য, সো চ ভিক্খু অনব্ভিতো, তে চ ভিক্খূ গারয্হা, অযং তত্থ সামীচি। তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">সঙ্ঘাদিসেসো নিট্ঠিতো।</p>
<p class="subhead">অনিযতুদ্দেসো</p>
<p class="centered">ইমে খো পনাযস্মন্তো দ্বে অনিযতা ধম্মা</p>
<p class="centered">উদ্দেসং আগচ্ছন্তি।</p>
<p class="centered">পঠমঅনিযতসিক্খাপদং</p>
<p class="bodytext"><a name="para1"></a><span class="paranum">১</span>. যো <a name="V0.0008"></a> পন ভিক্খু মাতুগামেন সদ্ধিং একো একায রহো পটিচ্ছন্নে আসনে অলংকম্মনিযে নিসজ্জং কপ্পেয্য, তমেনং সদ্ধেয্যৰচসা উপাসিকা দিস্বা তিণ্ণং ধম্মানং অঞ্ঞতরেন ৰদেয্য পারাজিকেন ৰা সঙ্ঘাদিসেসেন ৰা পাচিত্তিযেন ৰা, নিসজ্জং ভিক্খু পটিজানমানো তিণ্ণং ধম্মানং অঞ্ঞতরেন কারেতব্বো পারাজিকেন ৰা সঙ্ঘাদিসেসেন ৰা পাচিত্তিযেন <a name="M0.0008"></a> ৰা, যেন ৰা সা সদ্ধেয্যৰচসা উপাসিকা ৰদেয্য, তেন সো ভিক্খু কারেতব্বো, অযং ধম্মো অনিযতো।</p>
<p class="centered">দুতিযঅনিযতসিক্খাপদং</p>
<p class="bodytext"><a name="para2"></a><span class="paranum">২</span>. ন হেৰ খো পন পটিচ্ছন্নং আসনং হোতি নালংকম্মনিযং, অলঞ্চ খো হোতি মাতুগামং দুট্ঠুল্লাহি ৰাচাহি ওভাসিতুং, যো পন ভিক্খু তথারূপে আসনে মাতুগামেন সদ্ধিং একো একায রহো নিসজ্জং কপ্পেয্য, তমেনং সদ্ধেয্যৰচসা উপাসিকা দিস্বা দ্বিন্নং ধম্মানং অঞ্ঞতরেন ৰদেয্য সঙ্ঘাদিসেসেন ৰা পাচিত্তিযেন ৰা, নিসজ্জং ভিক্খু পটিজানমানো দ্বিন্নং ধম্মানং অঞ্ঞতরেন কারেতব্বো সঙ্ঘাদিসেসেন ৰা পাচিত্তিযেন ৰা, যেন ৰা সা সদ্ধেয্যৰচসা উপাসিকা ৰদেয্য, তেন সো ভিক্খু কারেতব্বো, অযম্পি ধম্মো অনিযতো।</p>
<p class="bodytext">উদ্দিট্ঠা খো আযস্মন্তো দ্বে অনিযতা ধম্মা। তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">অনিযতো নিট্ঠিতো।</p>
<p class="subhead">নিস্সগ্গিযপাচিত্তিযা</p>
<p class="centered">ইমে খো পনাযস্মন্তো তিংস নিস্সগ্গিযা পাচিত্তিযা</p>
<p class="centered">ধম্মা উদ্দেসং আগচ্ছন্তি।</p>
<p class="centered">কথিনসিক্খাপদং</p>
<p class="bodytext"><a name="para1"></a><span class="paranum">১</span>. নিট্ঠিতচীৰরস্মিং <a name="V0.0009"></a> ভিক্খুনা উব্ভতস্মিং কথিনে দসাহপরমং অতিরেকচীৰরং ধারেতব্বং, তং অতিক্কামযতো নিস্সগ্গিযং পাচিত্তিযং।</p>
<p class="centered">উদোসিতসিক্খাপদং</p>
<p class="bodytext"><a name="para2"></a><span class="paranum">২</span>. নিট্ঠিতচীৰরস্মিং ভিক্খুনা উব্ভতস্মিং কথিনে একরত্তম্পি চে ভিক্খু তিচীৰরেন ৰিপ্পৰসেয্য, অঞ্ঞত্র ভিক্খুসম্মুতিযা নিস্সগ্গিযং পাচিত্তিযং।</p>
<p class="centered">অকালচীৰরসিক্খাপদং</p>
<p class="bodytext"><a name="para3"></a><span class="paranum">৩</span>. নিট্ঠিতচীৰরস্মিং <a name="M0.0009"></a> ভিক্খুনা উব্ভতস্মিং কথিনে ভিক্খুনো পনেৰ অকালচীৰরং উপ্পজ্জেয্য, আকঙ্খমানেন ভিক্খুনা পটিগ্গহেতব্বং, পটিগ্গহেত্বা খিপ্পমেৰ কারেতব্বং, নো চস্স পারিপূরি, মাসপরমং তেন ভিক্খুনা তং চীৰরং নিক্খিপিতব্বং ঊনস্স পারিপূরিযা সতিযা পচ্চাসায। ততো চে উত্তরি নিক্খিপেয্য সতিযাপি পচ্চাসায, নিস্সগ্গিযং পাচিত্তিযং।</p>
<p class="centered">পুরাণচীৰরসিক্খাপদং</p>
<p class="bodytext"><a name="para4"></a><span class="paranum">৪</span>. যো পন ভিক্খু অঞ্ঞাতিকায ভিক্খুনিযা পুরাণচীৰরং ধোৰাপেয্য ৰা রজাপেয্য ৰা আকোটাপেয্য ৰা, নিস্সগ্গিযং পাচিত্তিযং।</p>
<p class="centered">চীৰরপটিগ্গহণসিক্খাপদং</p>
<p class="bodytext"><a name="para5"></a><span class="paranum">৫</span>. যো পন ভিক্খু অঞ্ঞাতিকায ভিক্খুনিযা হত্থতো চীৰরং পটিগ্গণ্হেয্য অঞ্ঞত্র পারিৰত্তকা, নিস্সগ্গিযং পাচিত্তিযং।</p>
<p class="centered">অঞ্ঞাতকৰিঞ্ঞত্তিসিক্খাপদং</p>
<p class="bodytext"><a name="para6"></a><span class="paranum">৬</span>. যো পন ভিক্খু অঞ্ঞাতকং গহপতিং ৰা গহপতানিং ৰা চীৰরং ৰিঞ্ঞাপেয্য অঞ্ঞত্র <a name="V0.0010"></a> সমযা, নিস্সগ্গিযং পাচিত্তিযং। তত্থাযং সমযো, অচ্ছিন্নচীৰরো ৰা হোতি ভিক্খু, নট্ঠচীৰরো ৰা, অযং তত্থ সমযো।</p>
<p class="centered">ততুত্তরিসিক্খাপদং</p>
<p class="bodytext"><a name="para7"></a><span class="paranum">৭</span>. তঞ্চে অঞ্ঞাতকো গহপতি ৰা গহপতানী ৰা বহূহি চীৰরেহি অভিহট্ঠুং পৰারেয্য, সন্তরুত্তরপরমং তেন ভিক্খুনা ততো চীৰরং সাদিতব্বং। ততো চে উত্তরি সাদিযেয্য, নিস্সগ্গিযং পাচিত্তিযং।</p>
<p class="centered">পঠমউপক্খটসিক্খাপদং</p>
<p class="bodytext"><a name="para8"></a><span class="paranum">৮</span>. ভিক্খুং পনেৰ উদ্দিস্স অঞ্ঞাতকস্স গহপতিস্স ৰা গহপতানিযা ৰা চীৰরচেতাপন্নং উপক্খটং হোতি ‘‘ইমিনা চীৰরচেতাপন্নেন চীৰরং চেতাপেত্বা ইত্থন্নামং ভিক্খুং চীৰরেন অচ্ছাদেস্সামী’’তি, তত্র চে সো ভিক্খু পুব্বে অপ্পৰারিতো উপসঙ্কমিত্বা চীৰরে ৰিকপ্পং আপজ্জেয্য ‘‘সাধু ৰত মং আযস্মা ইমিনা চীৰরচেতাপন্নেন এৰরূপং ৰা এৰরূপং ৰা চীৰরং চেতাপেত্বা অচ্ছাদেহী’’তি কল্যাণকম্যতং উপাদায, নিস্সগ্গিযং পাচিত্তিযং।</p>
<p class="centered">দুতিযউপক্খটসিক্খাপদং</p>
<p class="bodytext"><a name="para9"></a><span class="paranum">৯</span>. ভিক্খুং <a name="M0.0010"></a> পনেৰ উদ্দিস্স উভিন্নং অঞ্ঞাতকানং গহপতীনং ৰা গহপতানীনং ৰা পচ্চেকচীৰরচেতাপন্নানি উপক্খটানি হোন্তি ‘‘ইমেহি মযং পচ্চেকচীৰরচেতাপন্নেহি পচ্চেকচীৰরানি চেতাপেত্বা ইত্থন্নামং ভিক্খুং চীৰরেহি অচ্ছাদেস্সামা’’তি, তত্র চে সো ভিক্খু পুব্বে অপ্পৰারিতো উপসঙ্কমিত্বা চীৰরে ৰিকপ্পং আপজ্জেয্য ‘‘সাধু ৰত মং আযস্মন্তো ইমেহি পচ্চেকচীৰরচেতাপন্নেহি এৰরূপং ৰা এৰরূপং ৰা চীৰরং চেতাপেত্বা অচ্ছাদেথ উভোৰ সন্তা একেনা’’তি কল্যাণকম্যতং উপাদায, নিস্সগ্গিযং পাচিত্তিযং।</p>
<p class="centered">রাজসিক্খাপদং</p>
<p class="bodytext"><a name="para10"></a><span class="paranum">১০</span>. ভিক্খুং পনেৰ উদ্দিস্স রাজা ৰা রাজভোগ্গো ৰা ব্রাহ্মণো ৰা গহপতিকো ৰা দূতেন চীৰরচেতাপন্নং পহিণেয্য ‘‘ইমিনা চীৰরচেতাপন্নেন চীৰরং চেতাপেত্বা ইত্থন্নামং ভিক্খুং চীৰরেন অচ্ছাদেহী’’তি। সো চে দূতো তং ভিক্খুং উপসঙ্কমিত্বা এৰং ৰদেয্য ‘‘ইদং খো, ভন্তে, আযস্মন্তং উদ্দিস্স চীৰরচেতাপন্নং আভতং, পটিগ্গণ্হাতু আযস্মা চীৰরচেতাপন্ন’’ন্তি। তেন ভিক্খুনা সো দূতো এৰমস্স ৰচনীযো ‘‘ন খো মযং, আৰুসো, চীৰরচেতাপন্নং পটিগ্গণ্হাম, চীৰরঞ্চ খো মযং পটিগ্গণ্হাম কালেন কপ্পিয’’ন্তি। সো চে দূতো <a name="V0.0011"></a> তং ভিক্খুং এৰং ৰদেয্য ‘‘অত্থি পনাযস্মতো কোচি ৰেয্যাৰচ্চকরো’’তি। চীৰরত্থিকেন, ভিক্খৰে, ভিক্খুনা ৰেয্যাৰচ্চকরো নিদ্দিসিতব্বো আরামিকো ৰা উপাসকো ৰা ‘‘এসো খো, আৰুসো, ভিক্খূনং ৰেয্যাৰচ্চকরো’’তি। সো চে দূতো তং ৰেয্যাৰচ্চকরং সঞ্ঞাপেত্বা তং ভিক্খুং উপসঙ্কমিত্বা এৰং ৰদেয্য ‘‘যং খো, ভন্তে, আযস্মা ৰেয্যাৰচ্চকরং নিদ্দিসি, সঞ্ঞত্তো সো মযা, উপসঙ্কমতাযস্মা কালেন, চীৰরেন তং অচ্ছাদেস্সতী’’তি। চীৰরত্থিকেন, ভিক্খৰে, ভিক্খুনা ৰেয্যাৰচ্চকরো উপসঙ্কমিত্বা দ্বত্তিক্খত্তুং চোদেতব্বো সারেতব্বো ‘‘অত্থো মে, আৰুসো, চীৰরেনা’’তি, দ্বত্তিক্খত্তুং চোদযমানো সারযমানো তং চীৰরং অভিনিপ্ফাদেয্য, ইচ্চেতং কুসলং, নো চে অভিনিপ্ফাদেয্য, চতুক্খত্তুং পঞ্চক্খত্তুং ছক্খত্তুপরমং তুণ্হীভূতেন উদ্দিস্স ঠাতব্বং, চতুক্খত্তুং পঞ্চক্খত্তুং ছক্খত্তুপরমং তুণ্হীভূতো উদ্দিস্স তিট্ঠমানো তং চীৰরং অভিনিপ্ফাদেয্য, ইচ্চেতং কুসলং, ততো চে উত্তরি ৰাযমমানো তং চীৰরং অভিনিপ্ফাদেয্য, নিস্সগ্গিযং পাচিত্তিযং। নো <a name="M0.0011"></a> চে অভিনিপ্ফাদেয্য, যতস্স চীৰরচেতাপন্নং আভতং, তত্থ সামং ৰা গন্তব্বং, দূতো ৰা পাহেতব্বো ‘‘যং খো তুম্হে আযস্মন্তো ভিক্খুং উদ্দিস্স চীৰরচেতাপন্নং পহিণিত্থ, ন তং তস্স ভিক্খুনো কিঞ্চি অত্থং অনুভোতি, যুঞ্জন্তাযস্মন্তো সকং, মা ৰো সকং ৰিনস্সা’’তি, অযং তত্থ সামীচি।</p>
<p class="centered">কথিনৰগ্গো পঠমো।</p>
<p class="centered">কোসিযসিক্খাপদং</p>
<p class="bodytext"><a name="para11"></a><span class="paranum">১১</span>. যো পন ভিক্খু কোসিযমিস্সকং সন্থতং কারাপেয্য, নিস্সগ্গিযং পাচিত্তিযং।</p>
<p class="centered">সুদ্ধকাল়কসিক্খাপদং</p>
<p class="bodytext"><a name="para12"></a><span class="paranum">১২</span>. যো পন ভিক্খু সুদ্ধকাল়কানং এল়কলোমানং সন্থতং কারাপেয্য, নিস্সগ্গিযং পাচিত্তিযং।</p>
<p class="centered">দ্বেভাগসিক্খাপদং</p>
<p class="bodytext"><a name="para13"></a><span class="paranum">১৩</span>. নৰং পন ভিক্খুনা সন্থতং কারযমানেন দ্বে ভাগা সুদ্ধকাল়কানং এল়কলোমানং আদাতব্বা, ততিযং ওদাতানং, চতুত্থং গোচরিযানং। অনাদা চে ভিক্খু দ্বে ভাগে সুদ্ধকাল়কানং এল়কলোমানং, ততিযং ওদাতানং, চতুত্থং গোচরিযানং, নৰং সন্থতং কারাপেয্য, নিস্সগ্গিযং পাচিত্তিযং।</p>
<p class="centered">ছব্বস্সসিক্খাপদং</p>
<p class="bodytext"><a name="para14"></a><span class="paranum">১৪</span>. নৰং পন ভিক্খুনা সন্থতং কারাপেত্বা ছব্বস্সানি ধারেতব্বং, ওরেন চে ছন্নং ৰস্সানং <a name="V0.0012"></a> তং সন্থতং ৰিস্সজ্জেত্বা ৰা অৰিস্সজ্জেত্বা ৰা অঞ্ঞং নৰং সন্থতং কারাপেয্য অঞ্ঞত্র ভিক্খুসম্মুতিযা, নিস্সগ্গিযং পাচিত্তিযং।</p>
<p class="centered">নিসীদনসন্থতসিক্খাপদং</p>
<p class="bodytext"><a name="para15"></a><span class="paranum">১৫</span>. নিসীদনসন্থতং পন ভিক্খুনা কারযমানেন পুরাণসন্থতস্স সামন্তা সুগতৰিদত্থি আদাতব্বা দুব্বণ্ণকরণায। অনাদা চে ভিক্খু পুরাণসন্থ তস্স <a name="M0.0012"></a> সামন্তা সুগতৰিদত্থিং, নৰং নিসীদনসন্থতং কারাপেয্য, নিস্সগ্গিযং পাচিত্তিযং।</p>
<p class="centered">এল়কলোমসিক্খাপদং</p>
<p class="bodytext"><a name="para16"></a><span class="paranum">১৬</span>. ভিক্খুনো পনেৰ অদ্ধানমগ্গপ্পটিপন্নস্স এল়কলোমানি উপ্পজ্জেয্যুং, আকঙ্খমানেন ভিক্খুনা পটিগ্গহেতব্বানি, পটিগ্গহেত্বা তিযোজনপরমং সহত্থা হরিতব্বানি অসন্তে হারকে। ততো চে উত্তরি হরেয্য, অসন্তেপি হারকে, নিস্সগ্গিযং পাচিত্তিযং।</p>
<p class="centered">এল়কলোমধোৰাপনসিক্খাপদং</p>
<p class="bodytext"><a name="para17"></a><span class="paranum">১৭</span>. যো পন ভিক্খু অঞ্ঞাতিকায ভিক্খুনিযা এল়কলোমানি ধোৰাপেয্য ৰা রজাপেয্য ৰা ৰিজটাপেয্য ৰা, নিস্সগ্গিযং পাচিত্তিযং।</p>
<p class="centered">রূপিযসিক্খাপদং</p>
<p class="bodytext"><a name="para18"></a><span class="paranum">১৮</span>. যো পন ভিক্খু জাতরূপরজতং উগ্গণ্হেয্য ৰা উগ্গণ্হাপেয্য ৰা উপনিক্খিত্তং ৰা সাদিযেয্য, নিস্সগ্গিযং পাচিত্তিযং।</p>
<p class="centered">রূপিযসংৰোহারসিক্খাপদং</p>
<p class="bodytext"><a name="para19"></a><span class="paranum">১৯</span>. যো পন ভিক্খু নানপ্পকারকং রূপিযসংৰোহারং সমাপজ্জেয্য, নিস্সগ্গিযং পাচিত্তিযং।</p>
<p class="centered">কযৰিক্কযসিক্খাপদং</p>
<p class="bodytext"><a name="para20"></a><span class="paranum">২০</span>. যো পন ভিক্খু নানপ্পকারকং কযৰিক্কযং সমাপজ্জেয্য, নিস্সগ্গিযং পাচিত্তিযং।</p>
<p class="centered">কোসিযৰগ্গো দুতিযো।</p>
<p class="centered">পত্তসিক্খাপদং</p>
<p class="bodytext"><a name="para21"></a><span class="paranum">২১</span>. দসাহপরমং <a name="V0.0013"></a> অতিরেকপত্তো ধারেতব্বো, তং অতিক্কামযতো নিস্সগ্গিযং পাচিত্তিযং।</p>
<p class="centered">ঊনপঞ্চবন্ধনসিক্খাপদং</p>
<p class="bodytext"><a name="para22"></a><span class="paranum">২২</span>. যো পন ভিক্খু ঊনপঞ্চবন্ধনেন পত্তেন অঞ্ঞং নৰং পত্তং চেতাপেয্য, নিস্সগ্গিযং পাচিত্তিযং। তেন ভিক্খুনা সো পত্তো ভিক্খুপরিসায নিস্সজ্জিতব্বো <a name="M0.0013"></a>, যো চ তস্সা ভিক্খুপরিসায পত্তপরিযন্তো, সো তস্স ভিক্খুনো পদাতব্বো ‘‘অযং তে ভিক্খু পত্তো যাৰ ভেদনায ধারেতব্বো’’তি, অযং তত্থ সামীচি।</p>
<p class="centered">ভেসজ্জসিক্খাপদং</p>
<p class="bodytext"><a name="para23"></a><span class="paranum">২৩</span>. যানি খো পন তানি গিলানানং ভিক্খূনং পটিসাযনীযানি ভেসজ্জানি, সেয্যথিদং – সপ্পি নৰনীতং তেলং মধু ফাণিতং, তানি পটিগ্গহেত্বা সত্তাহপরমং সন্নিধিকারকং পরিভুঞ্জিতব্বানি, তং অতিক্কামযতো নিস্সগ্গিযং পাচিত্তিযং।</p>
<p class="centered">ৰস্সিকসাটিকসিক্খাপদং</p>
<p class="bodytext"><a name="para24"></a><span class="paranum">২৪</span>. ‘‘মাসো সেসো গিম্হান’’ন্তি ভিক্খুনা ৰস্সিকসাটিকচীৰরং পরিযেসিতব্বং, ‘‘অদ্ধমাসো সেসো গিম্হান’’ন্তি কত্বা নিৰাসেতব্বং। ওরেন চে ‘‘মাসো সেসো গিম্হান’’ন্তি ৰস্সিকসাটিকচীৰরং পরিযেসেয্য, ওরেন‘‘দ্ধমাসো সেসো গিম্হান’’ন্তি কত্বা নিৰাসেয্য, নিস্সগ্গিযং পাচিত্তিযং।</p>
<p class="centered">চীৰরঅচ্ছিন্দনসিক্খাপদং</p>
<p class="bodytext"><a name="para25"></a><span class="paranum">২৫</span>. যো পন ভিক্খু ভিক্খুস্স সামং চীৰরং দত্বা কুপিতো অনত্তমনো অচ্ছিন্দেয্য ৰা অচ্ছিন্দাপেয্য ৰা, নিস্সগ্গিযং পাচিত্তিযং।</p>
<p class="centered">সুত্তৰিঞ্ঞত্তিসিক্খাপদং</p>
<p class="bodytext"><a name="para26"></a><span class="paranum">২৬</span>. যো পন ভিক্খু সামং সুত্তং ৰিঞ্ঞাপেত্বা তন্তৰাযেহি চীৰরং ৰাযাপেয্য, নিস্সগ্গিযং পাচিত্তিযং।</p>
<p class="centered">মহাপেসকারসিক্খাপদং</p>
<p class="bodytext"><a name="para27"></a><span class="paranum">২৭</span>. ভিক্খুং পনেৰ উদ্দিস্স অঞ্ঞাতকো গহপতি ৰা গহপতানী ৰা তন্তৰাযেহি চীৰরং <a name="V0.0014"></a> ৰাযাপেয্য, তত্র চে সো ভিক্খু পুব্বে অপ্পৰারিতো তন্তৰাযে উপসঙ্কমিত্বা চীৰরে ৰিকপ্পং আপজ্জেয্য ‘‘ইদং খো, আৰুসো, চীৰরং মং উদ্দিস্স ৰিয্যতি, আযতঞ্চ করোথ, ৰিত্থতঞ্চ, অপ্পিতঞ্চ, সুৰীতঞ্চ, সুপ্পৰাযিতঞ্চ, সুৰিলেখিতঞ্চ, সুৰিতচ্ছিতঞ্চ করোথ, অপ্পেৰ নাম মযম্পি আযস্মন্তানং কিঞ্চিমত্তং অনুপদজ্জেয্যামা’’তি। এৰঞ্চ সো ভিক্খু ৰত্বা কিঞ্চিমত্তং অনুপদজ্জেয্য অন্তমসো পিণ্ডপাতমত্তম্পি, নিস্সগ্গিযং পাচিত্তিযং।</p>
<p class="centered">অচ্চেকচীৰরসিক্খাপদং</p>
<p class="bodytext"><a name="para28"></a><span class="paranum">২৮</span>. দসাহানাগতং <a name="M0.0014"></a> কত্তিকতেমাসিকপুণ্ণমং ভিক্খুনো পনেৰ অচ্চেকচীৰরং উপ্পজ্জেয্য, অচ্চেকং মঞ্ঞমানেন ভিক্খুনা পটিগ্গহেতব্বং, পটিগ্গহেত্বা যাৰ চীৰরকালসমযং নিক্খিপিতব্বং। ততো চে উত্তরি নিক্খিপেয্য, নিস্সগ্গিযং পাচিত্তিযং।</p>
<p class="centered">সাসঙ্কসিক্খাপদং</p>
<p class="bodytext"><a name="para29"></a><span class="paranum">২৯</span>. উপৰস্সং খো পন কত্তিকপুণ্ণমং যানি খো পন তানি আরঞ্ঞকানি সেনাসনানি সাসঙ্কসম্মতানি সপ্পটিভযানি, তথারূপেসু ভিক্খু সেনাসনেসু ৰিহরন্তো আকঙ্খমানো তিণ্ণং চীৰরানং অঞ্ঞতরং চীৰরং অন্তরঘরে নিক্খিপেয্য, সিযা চ তস্স ভিক্খুনো কোচিদেৰ পচ্চযো তেন চীৰরেন ৰিপ্পৰাসায, ছারত্তপরমং তেন ভিক্খুনা তেন চীৰরেন ৰিপ্পৰসিতব্বং। ততো চে উত্তরি ৰিপ্পৰসেয্য অঞ্ঞত্র ভিক্খুসম্মুতিযা, নিস্সগ্গিযং পাচিত্তিযং।</p>
<p class="centered">পরিণতসিক্খাপদং</p>
<p class="bodytext"><a name="para30"></a><span class="paranum">৩০</span>. যো পন ভিক্খু জানং সঙ্ঘিকং লাভং পরিণতং অত্তনো পরিণামেয্য, নিস্সগ্গিযং পাচিত্তিযং।</p>
<p class="centered">পত্তৰগ্গো ততিযো।</p>
<p class="bodytext">উদ্দিট্ঠা খো আযস্মন্তো তিংস নিস্সগ্গিযা পাচিত্তিযা ধম্মা। তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">নিস্সগ্গিযপাচিত্তিযা নিট্ঠিতা।</p>
<p class="subhead">সুদ্ধপাচিত্তিযা</p>
<p class="centered">ইমে খো পনাযস্মন্তো দ্বেনৰুতি পাচিত্তিযা</p>
<p class="centered">ধম্মা উদ্দেসং আগচ্ছন্তি।</p>
<p class="centered">মুসাৰাদসিক্খাপদং</p>
<p class="bodytext"><a name="para1"></a><span class="paranum">১</span>. সম্পজানমুসাৰাদে <a name="V0.0015"></a> পাচিত্তিযং।</p>
<p class="centered">ওমসৰাদসিক্খাপদং</p>
<p class="bodytext"><a name="para2"></a><span class="paranum">২</span>. ওমসৰাদে পাচিত্তিযং।</p>
<p class="centered">পেসুঞ্ঞসিক্খাপদং</p>
<p class="bodytext"><a name="para3"></a><span class="paranum">৩</span>. ভিক্খুপেসুঞ্ঞে <a name="M0.0015"></a> পাচিত্তিযং।</p>
<p class="centered">পদসোধম্মসিক্খাপদং</p>
<p class="bodytext"><a name="para4"></a><span class="paranum">৪</span>. যো পন ভিক্খু অনুপসম্পন্নং পদসো ধম্মং ৰাচেয্য, পাচিত্তিযং।</p>
<p class="centered">পঠমসহসেয্যসিক্খাপদং</p>
<p class="bodytext"><a name="para5"></a><span class="paranum">৫</span>. যো পন ভিক্খু অনুপসম্পন্নেন উত্তরিদিরত্ততিরত্তং সহসেয্যং কপ্পেয্য, পাচিত্তিযং।</p>
<p class="centered">দুতিযসহসেয্যসিক্খাপদং</p>
<p class="bodytext"><a name="para6"></a><span class="paranum">৬</span>. যো পন ভিক্খু মাতুগামেন সহসেয্যং কপ্পেয্য, পাচিত্তিযং।</p>
<p class="centered">ধম্মদেসনাসিক্খাপদং</p>
<p class="bodytext"><a name="para7"></a><span class="paranum">৭</span>. যো পন ভিক্খু মাতুগামস্স উত্তরিছপ্পঞ্চৰাচাহি ধম্মং দেসেয্য অঞ্ঞত্র ৰিঞ্ঞুনা পুরিসৰিগ্গহেন, পাচিত্তিযং।</p>
<p class="centered">ভূতারোচনসিক্খাপদং</p>
<p class="bodytext"><a name="para8"></a><span class="paranum">৮</span>. যো পন ভিক্খু অনুপসম্পন্নস্স উত্তরিমনুস্সধম্মং আরোচেয্য, ভূতস্মিং পাচিত্তিযং।</p>
<p class="centered">দুট্ঠুল্লারোচনসিক্খাপদং</p>
<p class="bodytext"><a name="para9"></a><span class="paranum">৯</span>. যো <a name="V0.0016"></a> পন ভিক্খু ভিক্খুস্স দুট্ঠুল্লং আপত্তিং অনুপসম্পন্নস্স আরোচেয্য অঞ্ঞত্র ভিক্খুসম্মুতিযা, পাচিত্তিযং।</p>
<p class="centered">পথৰীখণনসিক্খাপদং</p>
<p class="bodytext"><a name="para10"></a><span class="paranum">১০</span>. যো পন ভিক্খু পথৰিং খণেয্য ৰা খণাপেয্য ৰা পাচিত্তিযং।</p>
<p class="centered">মুসাৰাদৰগ্গো পঠমো।</p>
<p class="centered">ভূতগামসিক্খাপদং</p>
<p class="bodytext"><a name="para11"></a><span class="paranum">১১</span>. ভূতগামপাতব্যতায পাচিত্তিযং।</p>
<p class="centered">অঞ্ঞৰাদকসিক্খাপদং</p>
<p class="bodytext"><a name="para12"></a><span class="paranum">১২</span>. অঞ্ঞৰাদকে, ৰিহেসকে পাচিত্তিযং।</p>
<p class="centered">উজ্ঝাপনকসিক্খাপদং</p>
<p class="bodytext"><a name="para13"></a><span class="paranum">১৩</span>. উজ্ঝাপনকে <a name="M0.0016"></a>, খিয্যনকে পাচিত্তিযং।</p>
<p class="centered">পঠমসেনাসনসিক্খাপদং</p>
<p class="bodytext"><a name="para14"></a><span class="paranum">১৪</span>. যো পন ভিক্খু সঙ্ঘিকং মঞ্চং ৰা পীঠং ৰা ভিসিং ৰা কোচ্ছং ৰা অজ্ঝোকাসে সন্থরিত্বা ৰা সন্থরাপেত্বা ৰা তং পক্কমন্তো নেৰ উদ্ধরেয্য, ন উদ্ধরাপেয্য, অনাপুচ্ছং ৰা গচ্ছেয্য, পাচিত্তিযং।</p>
<p class="centered">দুতিযসেনাসনসিক্খাপদং</p>
<p class="bodytext"><a name="para15"></a><span class="paranum">১৫</span>. যো পন ভিক্খু সঙ্ঘিকে ৰিহারে সেয্যং সন্থরিত্বা ৰা সন্থরাপেত্বা ৰা তং পক্কমন্তো নেৰ উদ্ধরেয্য, ন উদ্ধরাপেয্য, অনাপুচ্ছং ৰা গচ্ছেয্য, পাচিত্তিযং।</p>
<p class="centered">অনুপখজ্জসিক্খাপদং</p>
<p class="bodytext"><a name="para16"></a><span class="paranum">১৬</span>. যো পন ভিক্খু সঙ্ঘিকে ৰিহারে জানং পুব্বুপগতং ভিক্খুং অনুপখজ্জ সেয্যং কপ্পেয্য <a name="V0.0017"></a> ‘‘যস্স সম্বাধো ভৰিস্সতি, সো পক্কমিস্সতী’’তি এতদেৰ পচ্চযং করিত্বা অনঞ্ঞং, পাচিত্তিযং।</p>
<p class="centered">নিক্কড্ঢনসিক্খাপদং</p>
<p class="bodytext"><a name="para17"></a><span class="paranum">১৭</span>. যো পন ভিক্খু ভিক্খুং কুপিতো অনত্তমনো সঙ্ঘিকা ৰিহারা নিক্কড্ঢেয্য ৰা নিক্কড্ঢাপেয্য ৰা, পাচিত্তিযং।</p>
<p class="centered">ৰেহাসকুটিসিক্খাপদং</p>
<p class="bodytext"><a name="para18"></a><span class="paranum">১৮</span>. যো পন ভিক্খু সঙ্ঘিকে ৰিহারে উপরিৰেহাসকুটিযা আহচ্চপাদকং মঞ্চং ৰা পীঠং ৰা অভিনিসীদেয্য ৰা অভিনিপজ্জেয্য ৰা, পাচিত্তিযং।</p>
<p class="centered">মহল্লকৰিহারসিক্খাপদং</p>
<p class="bodytext"><a name="para19"></a><span class="paranum">১৯</span>. মহল্লকং পন ভিক্খুনা ৰিহারং কারযমানেন যাৰ দ্বারকোসা অগ্গল়ট্ঠপনায আলোকসন্ধিপরিকম্মায দ্বত্তিচ্ছদনস্স পরিযাযং অপ্পহরিতে ঠিতেন অধিট্ঠাতব্বং, ততো চে উত্তরি অপ্পহরিতেপি ঠিতো অধিট্ঠহেয্য, পাচিত্তিযং।</p>
<p class="centered">সপ্পাণকসিক্খাপদং</p>
<p class="bodytext"><a name="para20"></a><span class="paranum">২০</span>. যো পন ভিক্খু জানং সপ্পাণকং উদকং তিণং ৰা মত্তিকং ৰা সিঞ্চেয্য ৰা সিঞ্চাপেয্য ৰা, পাচিত্তিযং।</p>
<p class="centered">ভূতগামৰগ্গো দুতিযো।</p>
<p class="centered">ওৰাদসিক্খাপদং</p>
<p class="bodytext"><a name="para21"></a><span class="paranum">২১</span>. যো <a name="M0.0017"></a> পন ভিক্খু অসম্মতো ভিক্খুনিযো ওৰদেয্য, পাচিত্তিযং।</p>
<p class="centered">অত্থঙ্গতসিক্খাপদং</p>
<p class="bodytext"><a name="para22"></a><span class="paranum">২২</span>. সম্মতোপি চে ভিক্খু অত্থঙ্গতে সূরিযে ভিক্খুনিযো ওৰদেয্য, পাচিত্তিযং।</p>
<p class="centered">ভিক্খুনুপস্সযসিক্খাপদং</p>
<p class="bodytext"><a name="para23"></a><span class="paranum">২৩</span>. যো <a name="V0.0018"></a> পন ভিক্খু ভিক্খুনুপস্সযং উপসঙ্কমিত্বা ভিক্খুনিযো ওৰদেয্য অঞ্ঞত্র সমযা, পাচিত্তিযং। তত্থাযং সমযো, গিলানা হোতি ভিক্খুনী, অযং তত্থ সমযো।</p>
<p class="centered">আমিসসিক্খাপদং</p>
<p class="bodytext"><a name="para24"></a><span class="paranum">২৪</span>. যো পন ভিক্খু এৰং ৰদেয্য ‘‘আমিসহেতু থেরা ভিক্খূ ভিক্খুনিযো ওৰদন্তী’’তি, পাচিত্তিযং।</p>
<p class="centered">চীৰরদানসিক্খাপদং</p>
<p class="bodytext"><a name="para25"></a><span class="paranum">২৫</span>. যো পন ভিক্খু অঞ্ঞাতিকায ভিক্খুনিযা চীৰরং দদেয্য অঞ্ঞত্র পারিৰত্তকা, পাচিত্তিযং।</p>
<p class="centered">চীৰরসিব্বনসিক্খাপদং</p>
<p class="bodytext"><a name="para26"></a><span class="paranum">২৬</span>. যো পন ভিক্খু অঞ্ঞাতিকায ভিক্খুনিযা চীৰরং সিব্বেয্য ৰা সিব্বাপেয্য ৰা, পাচিত্তিযং।</p>
<p class="centered">সংৰিধানসিক্খাপদং</p>
<p class="bodytext"><a name="para27"></a><span class="paranum">২৭</span>. যো পন ভিক্খু ভিক্খুনিযা সদ্ধিং সংৰিধায একদ্ধানমগ্গং পটিপজ্জেয্য অন্তমসো গামন্তরম্পি অঞ্ঞত্র সমযা, পাচিত্তিযং। তত্থাযং সমযো, সত্থগমনীযো হোতি মগ্গো, সাসঙ্কসম্মতো, সপ্পটিভযো, অযং তত্থ সমযো।</p>
<p class="centered">নাৰাভিরুহনসিক্খাপদং</p>
<p class="bodytext"><a name="para28"></a><span class="paranum">২৮</span>. যো পন ভিক্খু ভিক্খুনিযা সদ্ধিং সংৰিধায একং নাৰং অভিরুহেয্য উদ্ধংগামিনিং ৰা অধোগামিনিং ৰা অঞ্ঞত্র তিরিযং তরণায, পাচিত্তিযং।</p>
<p class="centered">পরিপাচিতসিক্খাপদং</p>
<p class="bodytext"><a name="para29"></a><span class="paranum">২৯</span>. যো <a name="M0.0018"></a> পন ভিক্খু জানং ভিক্খুনিপরিপাচিতং পিণ্ডপাতং ভুঞ্জেয্য অঞ্ঞত্র পুব্বে গিহিসমারম্ভা, পাচিত্তিযং।</p>
<p class="centered">রহোনিসজ্জসিক্খাপদং</p>
<p class="bodytext"><a name="para30"></a><span class="paranum">৩০</span>. যো <a name="V0.0019"></a> পন ভিক্খু ভিক্খুনিযা সদ্ধিং একো একায রহো নিসজ্জং কপ্পেয্য, পাচিত্তিযং।</p>
<p class="centered">ওৰাদৰগ্গো ততিযো।</p>
<p class="centered">আৰসথপিণ্ডসিক্খাপদং</p>
<p class="bodytext"><a name="para31"></a><span class="paranum">৩১</span>. অগিলানেন ভিক্খুনা একো আৰসথপিণ্ডো ভুঞ্জিতব্বো। ততো চে উত্তরি ভুঞ্জেয্য, পাচিত্তিযং।</p>
<p class="centered">গণভোজনসিক্খাপদং</p>
<p class="bodytext"><a name="para32"></a><span class="paranum">৩২</span>. গণভোজনে অঞ্ঞত্র সমযা পাচিত্তিযং। তত্থাযং সমযো, গিলানসমযো, চীৰরদানসমযো, চীৰরকারসমযো, অদ্ধানগমনসমযো, নাৰাভিরুহনসমযো, মহাসমযো, সমণভত্তসমযো, অযং তত্থ সমযো।</p>
<p class="centered">পরম্পরভোজনসিক্খাপদং</p>
<p class="bodytext"><a name="para33"></a><span class="paranum">৩৩</span>. পরম্পরভোজনে অঞ্ঞত্র সমযা পাচিত্তিযং। তত্থাযং সমযো, গিলানসমযো, চীৰরদানসমযো, চীৰরকারসমযো, অযং তত্থ সমযো।</p>
<p class="centered">কাণমাতুসিক্খাপদং</p>
<p class="bodytext"><a name="para34"></a><span class="paranum">৩৪</span>. ভিক্খুং পনেৰ কুলং উপগতং পূৰেহি ৰা মন্থেহি ৰা অভিহট্ঠুং পৰারেয্য, আকঙ্খমানেন ভিক্খুনা দ্বত্তিপত্তপূরা পটিগ্গহেতব্বা। ততো চে উত্তরি পটিগ্গণ্হেয্য, পাচিত্তিযং। দ্বত্তিপত্তপূরে পটিগ্গহেত্বা ততো নীহরিত্বা ভিক্খূহি সদ্ধিং সংৰিভজিতব্বং, অযং তত্থ সামীচি।</p>
<p class="centered">পঠমপৰারণাসিক্খাপদং</p>
<p class="bodytext"><a name="para35"></a><span class="paranum">৩৫</span>. যো পন ভিক্খু ভুত্তাৰী পৰারিতো অনতিরিত্তং খাদনীযং ৰা ভোজনীযং ৰা খাদেয্য ৰা ভুঞ্জেয্য ৰা, পাচিত্তিযং।</p>
<p class="centered">দুতিযপৰারণাসিক্খাপদং</p>
<p class="bodytext"><a name="para36"></a><span class="paranum">৩৬</span>. যো <a name="M0.0019"></a> <a name="V0.0020"></a> পন ভিক্খু ভিক্খুং ভুত্তাৰিং পৰারিতং অনতিরিত্তেন খাদনীযেন ৰা ভোজনীযেন ৰা অভিহট্ঠুং পৰারেয্য ‘‘হন্দ ভিক্খু খাদ ৰা ভুঞ্জ ৰা’’তি জানং আসাদনাপেক্খো, ভুত্তস্মিং পাচিত্তিযং।</p>
<p class="centered">ৰিকালভোজনসিক্খাপদং</p>
<p class="bodytext"><a name="para37"></a><span class="paranum">৩৭</span>. যো পন ভিক্খু ৰিকালে খাদনীযং ৰা ভোজনীযং ৰা খাদেয্য ৰা ভুঞ্জেয্য ৰা, পাচিত্তিযং।</p>
<p class="centered">সন্নিধিকারকসিক্খাপদং</p>
<p class="bodytext"><a name="para38"></a><span class="paranum">৩৮</span>. যো পন ভিক্খু সন্নিধিকারকং খাদনীযং ৰা ভোজনীযং ৰা খাদেয্য ৰা ভুঞ্জেয্য ৰা, পাচিত্তিযং।</p>
<p class="centered">পণীতভোজনসিক্খাপদং</p>
<p class="bodytext"><a name="para39"></a><span class="paranum">৩৯</span>. যানি খো পন তানি পণীতভোজনানি, সেয্যথিদং – সপ্পি, নৰনীতং, তেলং, মধু, ফাণিতং, মচ্ছো, মংসং, খীরং, দধি। যো পন ভিক্খু এৰরূপানি পণীতভোজনানি অগিলানো অত্তনো অত্থায ৰিঞ্ঞাপেত্বা ভুঞ্জেয্য, পাচিত্তিযং।</p>
<p class="centered">দন্তপোনসিক্খাপদং</p>
<p class="bodytext"><a name="para40"></a><span class="paranum">৪০</span>. যো পন ভিক্খু অদিন্নং মুখদ্বারং আহারং আহরেয্য অঞ্ঞত্র উদকদন্তপোনা, পাচিত্তিযং।</p>
<p class="centered">ভোজনৰগ্গো চতুত্থো।</p>
<p class="centered">অচেলকসিক্খাপদং</p>
<p class="bodytext"><a name="para41"></a><span class="paranum">৪১</span>. যো পন ভিক্খু অচেলকস্স ৰা পরিব্বাজকস্স ৰা পরিব্বাজিকায ৰা সহত্থা খাদনীযং ৰা ভোজনীযং ৰা দদেয্য, পাচিত্তিযং।</p>
<p class="centered">উয্যোজনসিক্খাপদং</p>
<p class="bodytext"><a name="para42"></a><span class="paranum">৪২</span>. যো পন ভিক্খু ভিক্খুং ‘‘এহাৰুসো, গামং ৰা নিগমং ৰা পিণ্ডায পৰিসিস্সামা’’তি <a name="V0.0021"></a> তস্স দাপেত্বা ৰা অদাপেত্বা ৰা উয্যোজেয্য ‘‘গচ্ছাৰুসো, ন মে তযা সদ্ধিং কথা ৰা নিসজ্জা ৰা ফাসু হোতি, এককস্স মে কথা ৰা নিসজ্জা ৰা ফাসু হোতী’’তি এতদেৰ পচ্চযং করিত্বা অনঞ্ঞং, পাচিত্তিযং।</p>
<p class="centered">সভোজনসিক্খাপদং</p>
<p class="bodytext"><a name="para43"></a><span class="paranum">৪৩</span>. যো <a name="M0.0020"></a> পন ভিক্খু সভোজনে কুলে অনুপখজ্জ নিসজ্জং কপ্পেয্য, পাচিত্তিযং।</p>
<p class="centered">রহোপটিচ্ছন্নসিক্খাপদং</p>
<p class="bodytext"><a name="para44"></a><span class="paranum">৪৪</span>. যো পন ভিক্খু মাতুগামেন সদ্ধিং রহো পটিচ্ছন্নে আসনে নিসজ্জং কপ্পেয্য, পাচিত্তিযং।</p>
<p class="centered">রহোনিসজ্জসিক্খাপদং</p>
<p class="bodytext"><a name="para45"></a><span class="paranum">৪৫</span>. যো পন ভিক্খু মাতুগামেন সদ্ধিং একো একায রহো নিসজ্জং কপ্পেয্য, পাচিত্তিযং।</p>
<p class="centered">চারিত্তসিক্খাপদং</p>
<p class="bodytext"><a name="para46"></a><span class="paranum">৪৬</span>. যো পন ভিক্খু নিমন্তিতো সভত্তো সমানো সন্তং ভিক্খুং অনাপুচ্ছা পুরেভত্তং ৰা পচ্ছাভত্তং ৰা কুলেসু চারিত্তং আপজ্জেয্য অঞ্ঞত্র সমযা, পাচিত্তিযং। তত্থাযং সমযো, চীৰরদানসমযো, চীৰরকারসমযো, অযং তত্থ সমযো।</p>
<p class="centered">মহানামসিক্খাপদং</p>
<p class="bodytext"><a name="para47"></a><span class="paranum">৪৭</span>. অগিলানেন ভিক্খুনা চতুমাসপ্পচ্চযপৰারণা সাদিতব্বা অঞ্ঞত্র পুনপৰারণায, অঞ্ঞত্র নিচ্চপৰারণায। ততো চে উত্তরি সাদিযেয্য, পাচিত্তিযং।</p>
<p class="centered">উয্যুত্তসেনাসিক্খাপদং</p>
<p class="bodytext"><a name="para48"></a><span class="paranum">৪৮</span>. যো পন ভিক্খু উয্যুত্তং সেনং দস্সনায গচ্ছেয্য অঞ্ঞত্র তথারূপপ্পচ্চযা, পাচিত্তিযং।</p>
<p class="centered">সেনাৰাসসিক্খাপদং</p>
<p class="bodytext"><a name="para49"></a><span class="paranum">৪৯</span>. সিযা <a name="V0.0022"></a> চ তস্স ভিক্খুনো কোচিদেৰ পচ্চযো সেনং গমনায, দিরত্ততিরত্তং তেন ভিক্খুনা সেনায ৰসিতব্বং। ততো চে উত্তরি ৰসেয্য, পাচিত্তিযং।</p>
<p class="centered">উয্যোধিকসিক্খাপদং</p>
<p class="bodytext"><a name="para50"></a><span class="paranum">৫০</span>. দিরত্ততিরত্তং চে ভিক্খু সেনায ৰসমানো উয্যোধিকং ৰা বলগ্গং ৰা সেনাব্যূহং ৰা অনীকদস্সনং ৰা গচ্ছেয্য, পাচিত্তিযং।</p>
<p class="centered">অচেলকৰগ্গো পঞ্চমো।</p>
<p class="centered">সুরাপানসিক্খাপদং</p>
<p class="bodytext"><a name="para51"></a><span class="paranum">৫১</span>. সুরামেরযপানে <a name="M0.0021"></a> পাচিত্তিযং।</p>
<p class="centered">অঙ্গুলিপতোদকসিক্খাপদং</p>
<p class="bodytext"><a name="para52"></a><span class="paranum">৫২</span>. অঙ্গুলিপতোদকে পাচিত্তিযং।</p>
<p class="centered">হসধম্মসিক্খাপদং</p>
<p class="bodytext"><a name="para53"></a><span class="paranum">৫৩</span>. উদকে হসধম্মে পাচিত্তিযং।</p>
<p class="centered">অনাদরিযসিক্খাপদং</p>
<p class="bodytext"><a name="para54"></a><span class="paranum">৫৪</span>. অনাদরিযে পাচিত্তিযং।</p>
<p class="centered">ভিংসাপনসিক্খাপদং</p>
<p class="bodytext"><a name="para55"></a><span class="paranum">৫৫</span>. যো পন ভিক্খু ভিক্খুং ভিংসাপেয্য, পাচিত্তিযং।</p>
<p class="centered">জোতিসিক্খাপদং</p>
<p class="bodytext"><a name="para56"></a><span class="paranum">৫৬</span>. যো পন ভিক্খু অগিলানো ৰিসিব্বনাপেক্খো জোতিং সমাদহেয্য ৰা সমাদহাপেয্য ৰা অঞ্ঞত্র তথারূপপ্পচ্চযা, পাচিত্তিযং।</p>
<p class="centered">নহানসিক্খাপদং</p>
<p class="bodytext"><a name="para57"></a><span class="paranum">৫৭</span>. যো <a name="V0.0023"></a> পন ভিক্খু ওরেনদ্ধমাসং নহাযেয্য অঞ্ঞত্র সমযা, পাচিত্তিযং। তত্থাযং সমযো ‘‘দিযড্ঢো মাসো সেসো গিম্হান’’ন্তি ‘‘ৰস্সানস্স পঠমো মাসো’’ ইচ্চেতে অড্ঢতেয্যমাসা উণ্হসমযো, পরিল়াহসমযো, গিলানসমযো, কম্মসমযো, অদ্ধানগমনসমযো, ৰাতৰুট্ঠিসমযো, অযং তত্থ সমযো।</p>
<p class="centered">দুব্বণ্ণকরণসিক্খাপদং</p>
<p class="bodytext"><a name="para58"></a><span class="paranum">৫৮</span>. নৰং পন ভিক্খুনা চীৰরলাভেন তিণ্ণং দুব্বণ্ণকরণানং অঞ্ঞতরং দুব্বণ্ণকরণং আদাতব্বং নীলং ৰা কদ্দমং ৰা কাল়সামং ৰা। অনাদা চে ভিক্খু তিণ্ণং দুব্বণ্ণকরণানং অঞ্ঞতরং দুব্বণ্ণকরণং নৰং চীৰরং পরিভুঞ্জেয্য, পাচিত্তিযং।</p>
<p class="centered">ৰিকপ্পনসিক্খাপদং</p>
<p class="bodytext"><a name="para59"></a><span class="paranum">৫৯</span>. যো পন ভিক্খু ভিক্খুস্স ৰা ভিক্খুনিযা ৰা সিক্খমানায ৰা সামণেরস্স ৰা সামণেরিযা ৰা সামং চীৰরং ৰিকপ্পেত্বা অপ্পচ্চুদ্ধারণং পরিভুঞ্জেয্য, পাচিত্তিযং।</p>
<p class="centered">অপনিধানসিক্খাপদং</p>
<p class="bodytext"><a name="para60"></a><span class="paranum">৬০</span>. যো <a name="M0.0022"></a> পন ভিক্খু ভিক্খুস্স পত্তং ৰা চীৰরং ৰা নিসীদনং ৰা সূচিঘরং ৰা কাযবন্ধনং ৰা অপনিধেয্য ৰা অপনিধাপেয্য ৰা অন্তমসো হসাপেক্খোপি, পাচিত্তিযং।</p>
<p class="centered">সুরাপানৰগ্গো ছট্ঠো।</p>
<p class="centered">সঞ্চিচ্চসিক্খাপদং</p>
<p class="bodytext"><a name="para61"></a><span class="paranum">৬১</span>. যো পন ভিক্খু সঞ্চিচ্চ পাণং জীৰিতা ৰোরোপেয্য, পাচিত্তিযং।</p>
<p class="centered">সপ্পাণকসিক্খাপদং</p>
<p class="bodytext"><a name="para62"></a><span class="paranum">৬২</span>. যো পন ভিক্খু জানং সপ্পাণকং উদকং পরিভুঞ্জেয্য, পাচিত্তিযং।</p>
<p class="centered">উক্কোটনসিক্খাপদং</p>
<p class="bodytext"><a name="para63"></a><span class="paranum">৬৩</span>. যো পন ভিক্খু জানং যথাধম্মং নিহতাধিকরণং পুনকম্মায উক্কোটেয্য, পাচিত্তিযং।</p>
<p class="centered">দুট্ঠুল্লসিক্খাপদং</p>
<p class="bodytext"><a name="para64"></a><span class="paranum">৬৪</span>. যো <a name="V0.0024"></a> পন ভিক্খু ভিক্খুস্স জানং দুট্ঠুল্লং আপত্তিং পটিচ্ছাদেয্য, পাচিত্তিযং।</p>
<p class="centered">ঊনৰীসতিৰস্সসিক্খাপদং</p>
<p class="bodytext"><a name="para65"></a><span class="paranum">৬৫</span>. যো পন ভিক্খু জানং ঊনৰীসতিৰস্সং পুগ্গলং উপসম্পাদেয্য, সো চ পুগ্গলো অনুপসম্পন্নো, তে চ ভিক্খূ গারয্হা, ইদং তস্মিং পাচিত্তিযং।</p>
<p class="centered">থেয্যসত্থসিক্খাপদং</p>
<p class="bodytext"><a name="para66"></a><span class="paranum">৬৬</span>. যো পন ভিক্খু জানং থেয্যসত্থেন সদ্ধিং সংৰিধায একদ্ধানমগ্গং পটিপজ্জেয্য অন্তমসো গামন্তরম্পি, পাচিত্তিযং।</p>
<p class="centered">সংৰিধানসিক্খাপদং</p>
<p class="bodytext"><a name="para67"></a><span class="paranum">৬৭</span>. যো পন ভিক্খু মাতুগামেন সদ্ধিং সংৰিধায একদ্ধানমগ্গং পটিপজ্জেয্য অন্তমসো গামন্তরম্পি, পাচিত্তিযং।</p>
<p class="centered">অরিট্ঠসিক্খাপদং</p>
<p class="bodytext"><a name="para68"></a><span class="paranum">৬৮</span>. যো <a name="M0.0023"></a> পন ভিক্খু এৰং ৰদেয্য ‘‘তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযাযা’’তি, সো ভিক্খু ভিক্খূহি এৰমস্স ৰচনীযো ‘‘মাযস্মা এৰং অৰচ, মা ভগৰন্তং অব্ভাচিক্খি, ন হি সাধু ভগৰতো অব্ভক্খানং, ন হি ভগৰা এৰং ৰদেয্য, অনেকপরিযাযেনাৰুসো অন্তরাযিকা ধম্মা অন্তরাযিকা ৰুত্তা ভগৰতা, অলঞ্চ পন তে পটিসেৰতো অন্তরাযাযা’’তি। এৰঞ্চ সো ভিক্খু ভিক্খূহি ৰুচ্চমানো তথেৰ পগ্গণ্হেয্য, সো ভিক্খু ভিক্খূহি যাৰততিযং সমনুভাসিতব্বো তস্স পটিনিস্সগ্গায। যাৰততিযঞ্চে সমনুভাসিযমানো তং পটিনিস্সজ্জেয্য, ইচ্চেতং কুসলং। নো চে পটিনিস্সজ্জেয্য, পাচিত্তিযং।</p>
<p class="centered">উক্খিত্তসম্ভোগসিক্খাপদং</p>
<p class="bodytext"><a name="para69"></a><span class="paranum">৬৯</span>. যো পন ভিক্খু জানং তথাৰাদিনা ভিক্খুনা অকটানুধম্মেন তং দিট্ঠিং অপ্পটিনিস্সট্ঠেন সদ্ধিং সম্ভুঞ্জেয্য ৰা, সংৰসেয্য ৰা, সহ ৰা সেয্যং কপ্পেয্য, পাচিত্তিযং।</p>
<p class="centered">কণ্টকসিক্খাপদং</p>
<p class="bodytext"><a name="para70"></a><span class="paranum">৭০</span>. সমণুদ্দেসোপি <a name="V0.0025"></a> চে এৰং ৰদেয্য ‘‘তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযাযা’’তি, সো সমণুদ্দেসো ভিক্খূহি এৰমস্স ৰচনীযো ‘‘মাৰুসো, সমণুদ্দেস এৰং অৰচ, মা ভগৰন্তং অব্ভাচিক্খি, ন হি সাধু ভগৰতো অব্ভক্খানং, ন হি ভগৰা এৰং ৰদেয্য, অনেকপরিযাযেনাৰুসো, সমণুদ্দেস অন্তরাযিকা ধম্মা অন্তরাযিকা ৰুত্তা ভগৰতা, অলঞ্চ পন তে পটিসেৰতো অন্তরাযাযা’’তি, এৰঞ্চ সো সমণুদ্দেসো ভিক্খূহি ৰুচ্চমানো তথেৰ পগ্গণ্হেয্য, সো সমণুদ্দেসো ভিক্খূহি এৰমস্স ৰচনীযো ‘‘অজ্জতগ্গে তে, আৰুসো, সমণুদ্দেস ন চেৰ সো ভগৰা সত্থা অপদিসিতব্বো, যম্পি চঞ্ঞে সমণুদ্দেসা লভন্তি ভিক্খূহি সদ্ধিং দিরত্ততিরত্তং সহসেয্যং, সাপি তে নত্থি, চর পিরে, ৰিনস্সা’’তি। যো পন ভিক্খু জানং তথানাসিতং সমণুদ্দেসং উপলাপেয্য ৰা, উপট্ঠাপেয্য ৰা, সম্ভুঞ্জেয্য ৰা, সহ ৰা সেয্যং কপ্পেয্য, পাচিত্তিযং।</p>
<p class="centered">সপ্পাণকৰগ্গো সত্তমো।</p>
<p class="centered">সহধম্মিকসিক্খাপদং</p>
<p class="bodytext"><a name="para71"></a><span class="paranum">৭১</span>. যো <a name="M0.0024"></a> পন ভিক্খু ভিক্খূহি সহধম্মিকং ৰুচ্চমানো এৰং ৰদেয্য ‘‘ন তাৰাহং, আৰুসো, এতস্মিং সিক্খাপদে সিক্খিস্সামি, যাৰ ন অঞ্ঞং ভিক্খুং ব্যত্তং ৰিনযধরং পরিপুচ্ছামী’’তি, পাচিত্তিযং। সিক্খমানেন, ভিক্খৰে, ভিক্খুনা অঞ্ঞাতব্বং পরিপুচ্ছিতব্বং পরিপঞ্হিতব্বং, অযং তত্থ সামীচি।</p>
<p class="centered">ৰিলেখনসিক্খাপদং</p>
<p class="bodytext"><a name="para72"></a><span class="paranum">৭২</span>. যো পন ভিক্খু পাতিমোক্খে উদ্দিস্সমানে এৰং ৰদেয্য ‘‘কিং পনিমেহি খুদ্দানুখুদ্দকেহি সিক্খাপদেহি উদ্দিট্ঠেহি, যাৰদেৰ কুক্কুচ্চায ৰিহেসায ৰিলেখায সংৰত্তন্তী’’তি, সিক্খাপদৰিৰণ্ণকে পাচিত্তিযং।</p>
<p class="centered">মোহনসিক্খাপদং</p>
<p class="bodytext"><a name="para73"></a><span class="paranum">৭৩</span>. যো পন ভিক্খু অন্বদ্ধমাসং পাতিমোক্খে উদ্দিস্সমানে এৰং ৰদেয্য ‘‘ইদানেৰ খো অহং জানামি, অযম্পি কির ধম্মো সুত্তাগতো সুত্তপরিযাপন্নো অন্বদ্ধমাসং উদ্দেসং আগচ্ছতী’’তি। তঞ্চে ভিক্খুং অঞ্ঞে ভিক্খূ জানেয্যুং নিসিন্নপুব্বং ইমিনা ভিক্খুনা দ্বত্তিক্খত্তুং <a name="V0.0026"></a> পাতিমোক্খে উদ্দিস্সমানে, কো পন ৰাদো ভিয্যো, ন চ তস্স ভিক্খুনো অঞ্ঞাণকেন মুত্তি অত্থি, যঞ্চ তত্থ আপত্তিং আপন্নো, তঞ্চ যথাধম্মো কারেতব্বো, উত্তরি চস্স মোহো আরোপেতব্বো ‘‘তস্স তে, আৰুসো, অলাভা, তস্স তে দুল্লদ্ধং, যং ত্বং পাতিমোক্খে উদ্দিস্সমানেন সাধুকং অট্ঠিং কত্বা মনসি করোসী’’তি, ইদং তস্মিং মোহনকে পাচিত্তিযং।</p>
<p class="centered">পহারসিক্খাপদং</p>
<p class="bodytext"><a name="para74"></a><span class="paranum">৭৪</span>. যো পন ভিক্খু ভিক্খুস্স কুপিতো অনত্তমনো পহারং দদেয্য, পাচিত্তিযং।</p>
<p class="centered">তলসত্তিকসিক্খাপদং</p>
<p class="bodytext"><a name="para75"></a><span class="paranum">৭৫</span>. যো পন ভিক্খু ভিক্খুস্স কুপিতো অনত্তমনো তলসত্তিকং উগ্গিরেয্য, পাচিত্তিযং।</p>
<p class="centered">অমূলকসিক্খাপদং</p>
<p class="bodytext"><a name="para76"></a><span class="paranum">৭৬</span>. যো পন ভিক্খু ভিক্খুং অমূলকেন সঙ্ঘাদিসেসেন অনুদ্ধংসেয্য, পাচিত্তিযং।</p>
<p class="centered">সঞ্চিচ্চসিক্খাপদং</p>
<p class="bodytext"><a name="para77"></a><span class="paranum">৭৭</span>. যো <a name="M0.0025"></a> পন ভিক্খু ভিক্খুস্স সঞ্চিচ্চ কুক্কুচ্চং উপদহেয্য ‘‘ইতিস্স মুহুত্তম্পি অফাসু ভৰিস্সতী’’তি এতদেৰ পচ্চযং করিত্বা অনঞ্ঞং, পাচিত্তিযং।</p>
<p class="centered">উপস্সুতিসিক্খাপদং</p>
<p class="bodytext"><a name="para78"></a><span class="paranum">৭৮</span>. যো পন ভিক্খু ভিক্খূনং ভণ্ডনজাতানং কলহজাতানং ৰিৰাদাপন্নানং উপস্সুতিং তিট্ঠেয্য ‘‘যং ইমে ভণিস্সন্তি, তং সোস্সামী’’তি এতদেৰ পচ্চযং করিত্বা অনঞ্ঞং, পাচিত্তিযং।</p>
<p class="centered">কম্মপ্পটিবাহনসিক্খাপদং</p>
<p class="bodytext"><a name="para79"></a><span class="paranum">৭৯</span>. যো পন ভিক্খু ধম্মিকানং কম্মানং ছন্দং দত্বা পচ্ছা খীযনধম্মং আপজ্জেয্য, পাচিত্তিযং।</p>
<p class="centered">ছন্দংঅদত্বাগমনসিক্খাপদং</p>
<p class="bodytext"><a name="para80"></a><span class="paranum">৮০</span>. যো <a name="V0.0027"></a> পন ভিক্খু সঙ্ঘে ৰিনিচ্ছযকথায ৰত্তমানায ছন্দং অদত্বা উট্ঠাযাসনা পক্কমেয্য, পাচিত্তিযং।</p>
<p class="centered">দুব্বলসিক্খাপদং</p>
<p class="bodytext"><a name="para81"></a><span class="paranum">৮১</span>. যো পন ভিক্খু সমগ্গেন সঙ্ঘেন চীৰরং দত্বা পচ্ছা খীযনধম্মং আপজ্জেয্য ‘‘যথাসন্থুতং ভিক্খূ সঙ্ঘিকং লাভং পরিণামেন্তী’’তি, পাচিত্তিযং।</p>
<p class="centered">পরিণামনসিক্খাপদং</p>
<p class="bodytext"><a name="para82"></a><span class="paranum">৮২</span>. যো পন ভিক্খু জানং সঙ্ঘিকং লাভং পরিণতং পুগ্গলস্স পরিণামেয্য, পাচিত্তিযং।</p>
<p class="centered">সহধম্মিকৰগ্গো অট্ঠমো।</p>
<p class="centered">অন্তেপুরসিক্খাপদং</p>
<p class="bodytext"><a name="para83"></a><span class="paranum">৮৩</span>. যো পন ভিক্খু রঞ্ঞো খত্তিযস্স মুদ্ধাভিসিত্তস্স অনিক্খন্তরাজকে অনিগ্গতরতনকে পুব্বে অপ্পটিসংৰিদিতো ইন্দখীলং অতিক্কামেয্য, পাচিত্তিযং।</p>
<p class="centered">রতনসিক্খাপদং</p>
<p class="bodytext"><a name="para84"></a><span class="paranum">৮৪</span>. যো <a name="M0.0026"></a> পন ভিক্খু রতনং ৰা রতনসম্মতং ৰা অঞ্ঞত্র অজ্ঝারামা ৰা অজ্ঝাৰসথা ৰা উগ্গণ্হেয্য ৰা উগ্গণ্হাপেয্য ৰা, পাচিত্তিযং। রতনং ৰা পন ভিক্খুনা রতনসম্মতং ৰা অজ্ঝারামে ৰা অজ্ঝাৰসথে ৰা উগ্গহেত্বা ৰা উগ্গহাপেত্বা ৰা নিক্খিপিতব্বং ‘‘যস্স ভৰিস্সতি, সো হরিস্সতী’’তি, অযং তত্থ সামীচি।</p>
<p class="centered">ৰিকালগামপ্পৰেসনসিক্খাপদং</p>
<p class="bodytext"><a name="para85"></a><span class="paranum">৮৫</span>. যো পন ভিক্খু সন্তং ভিক্খুং অনাপুচ্ছাৰিকালে গামং পৰিসেয্য অঞ্ঞত্র তথারূপা অচ্চাযিকা করণীযা, পাচিত্তিযং।</p>
<p class="centered">সূচিঘরসিক্খাপদং</p>
<p class="bodytext"><a name="para86"></a><span class="paranum">৮৬</span>. যো <a name="V0.0028"></a> পন ভিক্খু অট্ঠিমযং ৰা দন্তমযং ৰা ৰিসাণমযং ৰা সূচিঘরং কারাপেয্য, ভেদনকং পাচিত্তিযং।</p>
<p class="centered">মঞ্চপীঠসিক্খাপদং</p>
<p class="bodytext"><a name="para87"></a><span class="paranum">৮৭</span>. নৰং পন ভিক্খুনা মঞ্চং ৰা পীঠং ৰা কারযমানেন অট্ঠঙ্গুলপাদকং কারেতব্বং সুগতঙ্গুলেন অঞ্ঞত্র হেট্ঠিমায অটনিযা। তং অতিক্কামযতো ছেদনকং পাচিত্তিযং।</p>
<p class="centered">তূলোনদ্ধসিক্খাপদং</p>
<p class="bodytext"><a name="para88"></a><span class="paranum">৮৮</span>. যো পন ভিক্খু মঞ্চং ৰা পীঠং ৰা তূলোনদ্ধং কারাপেয্য, উদ্দালনকং পাচিত্তিযং।</p>
<p class="centered">নিসীদনসিক্খাপদং</p>
<p class="bodytext"><a name="para89"></a><span class="paranum">৮৯</span>. নিসীদনং পন ভিক্খুনা কারযমানেন পমাণিকং কারেতব্বং, তত্রিদং পমাণং, দীঘসো দ্বে ৰিদত্থিযো সুগতৰিদত্থিযা, তিরিযং দিযড্ঢং, দসা ৰিদত্থি। তং অতিক্কামযতো ছেদনকং পাচিত্তিযং।</p>
<p class="centered">কণ্ডুপ্পটিচ্ছাদিসিক্খাপদং</p>
<p class="bodytext"><a name="para90"></a><span class="paranum">৯০</span>. কণ্ডুপ্পটিচ্ছাদিং পন ভিক্খুনা কারযমানেন পমাণিকা কারেতব্বা, তত্রিদং পমাণং, দীঘসো চতস্সো ৰিদত্থিযো সুগতৰিদত্থিযা, তিরিযং দ্বে ৰিদত্থিযো। তং অতিক্কামযতো ছেদনকং পাচিত্তিযং।</p>
<p class="centered">ৰস্সিকসাটিকসিক্খাপদং</p>
<p class="bodytext"><a name="para91"></a><span class="paranum">৯১</span>. ৰস্সিকসাটিকং <a name="M0.0027"></a> পন ভিক্খুনা কারযমানেন পমাণিকা কারেতব্বা, তত্রিদং পমাণং, দীঘসো ছ ৰিদত্থিযো সুগতৰিদত্থিযা, তিরিযং অড্ঢতেয্যা। তং অতিক্কামযতো ছেদনকং পাচিত্তিযং।</p>
<p class="centered">নন্দসিক্খাপদং</p>
<p class="bodytext"><a name="para92"></a><span class="paranum">৯২</span>. যো পন ভিক্খু সুগতচীৰরপ্পমাণং চীৰরং কারাপেয্য, অতিরেকং ৰা, ছেদনকং পাচিত্তিযং <a name="V0.0029"></a>। তত্রিদং সুগতস্স সুগতচীৰরপ্পমাণং, দীঘসো নৰ ৰিদত্থিযো সুগতৰিদত্থিযা, তিরিযং ছ ৰিদত্থিযো, ইদং সুগতস্স সুগতচীৰরপ্পমাণন্তি।</p>
<p class="centered">রতনৰগ্গো নৰমো।</p>
<p class="bodytext">উদ্দিট্ঠা খো আযস্মন্তো দ্বেনৰুতি পাচিত্তিযা ধম্মা। তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">পাচিত্তিযা নিট্ঠিতা।</p>
<p class="subhead">পাটিদেসনীযা</p>
<p class="centered">ইমে খো পনাযস্মন্তো চত্তারো পাটিদেসনীযা</p>
<p class="centered">ধম্মা উদ্দেসং আগচ্ছন্তি।</p>
<p class="centered">পঠমপাটিদেসনীযসিক্খাপদং</p>
<p class="bodytext"><a name="para1"></a><span class="paranum">১</span>. যো পন ভিক্খু অঞ্ঞাতিকায ভিক্খুনিযা অন্তরঘরং পৰিট্ঠায হত্থতো খাদনীযং ৰা ভোজনীযং ৰা সহত্থা পটিগ্গহেত্বা খাদেয্য ৰা ভুঞ্জেয্য ৰা, পটিদেসেতব্বং তেন ভিক্খুনা ‘‘গারয্হং, আৰুসো, ধম্মং আপজ্জিং অসপ্পাযং পাটিদেসনীযং, তং পটিদেসেমী’’তি।</p>
<p class="centered">দুতিযপাটিদেসনীযসিক্খাপদং</p>
<p class="bodytext"><a name="para2"></a><span class="paranum">২</span>. ভিক্খূ পনেৰ কুলেসু নিমন্তিতা ভুঞ্জন্তি, তত্র চে সা ভিক্খুনী ৰোসাসমানরূপা ঠিতা হোতি ‘‘ইধ সূপং দেথ, ইধ ওদনং দেথা’’তি। তেহি ভিক্খূহি সা ভিক্খুনী অপসাদেতব্বা ‘‘অপসক্ক তাৰ ভগিনি, যাৰ <a name="M0.0028"></a> ভিক্খূ ভুঞ্জন্তী’’তি। একস্সপি চে ভিক্খুনো ন পটিভাসেয্য তং ভিক্খুনিং অপসাদেতুং ‘‘অপসক্ক তাৰ ভগিনি, যাৰ ভিক্খূ ভুঞ্জন্তী’’তি, পটিদেসেতব্বং তেহি ভিক্খূহি ‘‘গারয্হং, আৰুসো, ধম্মং আপজ্জিম্হা অসপ্পাযং পাটিদেসনীযং, তং পটিদেসেমা’’তি।</p>
<p class="centered">ততিযপাটিদেসনীযসিক্খাপদং</p>
<p class="bodytext"><a name="para3"></a><span class="paranum">৩</span>. যানি <a name="V0.0030"></a> খো পন তানি সেক্খসম্মতানি কুলানি, যো পন ভিক্খু তথারূপেসু সেক্খসম্মতেসু কুলেসু পুব্বে অনিমন্তিতো অগিলানো খাদনীযং ৰা, ভোজনীযং ৰা সহত্থা পটিগ্গহেত্বা খাদেয্য ৰা, ভুঞ্জেয্য ৰা, পটিদেসেতব্বং তেন ভিক্খুনা ‘‘গারয্হং, আৰুসো, ধম্মং আপজ্জিং অসপ্পাযং পাটিদেসনীযং, তং পটিদেসেমী’’তি।</p>
<p class="centered">চতুত্থপাটিদেসনীযসিক্খাপদং</p>
<p class="bodytext"><a name="para4"></a><span class="paranum">৪</span>. যানি খো পন তানি আরঞ্ঞকানি সেনাসনানি সাসঙ্কসম্মতানি সপ্পটিভযানি, যো পন ভিক্খু তথারূপেসু সেনাসনেসু পুব্বে অপ্পটিসংৰিদিতং খাদনীযং ৰা, ভোজনীযং ৰা অজ্ঝারামে সহত্থা পটিগ্গহেত্বা অগিলানো খাদেয্য ৰা, ভুঞ্জেয্য ৰা, পটিদেসেতব্বং তেন ভিক্খুনা ‘‘গারয্হং, আৰুসো, ধম্মং আপজ্জিং অসপ্পাযং পাটিদেসনীযং, তং পটিদেসেমী’’তি।</p>
<p class="bodytext">উদ্দিট্ঠা খো আযস্মন্তো চত্তারো পাটিদেসনীযা ধম্মা। তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">পাটিদেসনীযা নিট্ঠিতা।</p>
<p class="subhead">সেখিযা</p>
<p class="bodytext">ইমে খো পনাযস্মন্তো সেখিযা ধম্মা উদ্দেসং আগচ্ছন্তি।</p>
<p class="centered">পরিমণ্ডলসিক্খাপদং</p>
<p class="bodytext"><a name="para1"></a><span class="paranum">১</span>. পরিমণ্ডলং নিৰাসেস্সামীতি সিক্খা করণীযা।</p>
<p class="bodytext"><a name="para2"></a><span class="paranum">২</span>. পরিমণ্ডলং পারুপিস্সামীতি সিক্খা করণীযা।</p>
<p class="centered">সুপ্পটিচ্ছন্নসিক্খাপদং</p>
<p class="bodytext"><a name="para3"></a><span class="paranum">৩</span>. সুপ্পটিচ্ছন্নো <a name="M0.0029"></a> <a name="V0.0031"></a> অন্তরঘরে গমিস্সামীতি সিক্খা করণীযা।</p>
<p class="bodytext"><a name="para4"></a><span class="paranum">৪</span>. সুপ্পটিচ্ছন্নো অন্তরঘরে নিসীদিস্সামীতি সিক্খা করণীযা।</p>
<p class="centered">সুসংৰুতসিক্খাপদং</p>
<p class="bodytext"><a name="para5"></a><span class="paranum">৫</span>. সুসংৰুতো অন্তরঘরে গমিস্সামীতি সিক্খা করণীযা।</p>
<p class="bodytext"><a name="para6"></a><span class="paranum">৬</span>. সুসংৰুতো অন্তরঘরে নিসীদিস্সামীতি সিক্খা করণীযা।</p>
<p class="centered">ওক্খিত্তচক্খুসিক্খাপদং</p>
<p class="bodytext"><a name="para7"></a><span class="paranum">৭</span>. ওক্খিত্তচক্খু অন্তরঘরে গমিস্সামীতি সিক্খা করণীযা।</p>
<p class="bodytext"><a name="para8"></a><span class="paranum">৮</span>. ওক্খিত্তচক্খু অন্তরঘরে নিসীদিস্সামীতি সিক্খা করণীযা।</p>
<p class="centered">উক্খিত্তকসিক্খাপদং</p>
<p class="bodytext"><a name="para9"></a><span class="paranum">৯</span>. ন উক্খিত্তকায অন্তরঘরে গমিস্সামীতি সিক্খা করণীযা।</p>
<p class="bodytext"><a name="para10"></a><span class="paranum">১০</span>. ন উক্খিত্তকায অন্তরঘরে নিসীদিস্সামীতি সিক্খা করণীযা।</p>
<p class="centered">পরিমণ্ডলৰগ্গো পঠমো।</p>
<p class="centered">উজ্জগ্ঘিকসিক্খাপদং</p>
<p class="bodytext"><a name="para11"></a><span class="paranum">১১</span>. ন উজ্জগ্ঘিকায অন্তরঘরে গমিস্সামীতি সিক্খা করণীযা।</p>
<p class="bodytext"><a name="para12"></a><span class="paranum">১২</span>. ন উজ্জগ্ঘিকায অন্তরঘরে নিসীদিস্সামীতি সিক্খা করণীযা।</p>
<p class="bodytext">উচ্চসদ্দসিক্খাপদং</p>
<p class="bodytext"><a name="para13"></a><span class="paranum">১৩</span>. অপ্পসদ্দো অন্তরঘরে গমিস্সামীতি সিক্খা করণীযা।</p>
<p class="bodytext"><a name="para14"></a><span class="paranum">১৪</span>. অপ্পসদ্দো <a name="V0.0032"></a> অন্তরঘরে নিসীদিস্সামীতি সিক্খা করণীযা।</p>
<p class="centered">কাযপ্পচালকসিক্খাপদং</p>
<p class="bodytext"><a name="para15"></a><span class="paranum">১৫</span>. ন কাযপ্পচালকং অন্তরঘরে গমিস্সামীতি সিক্খা করণীযা।</p>
<p class="bodytext"><a name="para16"></a><span class="paranum">১৬</span>. ন কাযপ্পচালকং অন্তরঘরে নিসীদিস্সামীতি সিক্খা করণীযা।</p>
<p class="centered">বাহুপ্পচালকসিক্খাপদং</p>
<p class="bodytext"><a name="para17"></a><span class="paranum">১৭</span>. ন বাহুপ্পচালকং অন্তরঘরে গমিস্সামীতি সিক্খা করণীযা।</p>
<p class="bodytext"><a name="para18"></a><span class="paranum">১৮</span>. ন বাহুপ্পচালকং অন্তরঘরেনিসীদিস্সামীতি সিক্খা করণীযা।</p>
<p class="centered">সীসপ্পচালকসিক্খাপদং</p>
<p class="bodytext"><a name="para19"></a><span class="paranum">১৯</span>. ন <a name="M0.0030"></a> সীসপ্পচালকং অন্তরঘরে গমিস্সামীতি সিক্খা করণীযা।</p>
<p class="bodytext"><a name="para20"></a><span class="paranum">২০</span>. ন সীসপ্পচালকং অন্তরঘরে নিসীদিস্সামীতি সিক্খা করণীযা।</p>
<p class="centered">উজ্জগ্ঘিকৰগ্গো দুতিযো।</p>
<p class="centered">খম্ভকতসিক্খাপদং</p>
<p class="bodytext"><a name="para21"></a><span class="paranum">২১</span>. ন খম্ভকতো অন্তরঘরে গমিস্সামীতি সিক্খা করণীযা।</p>
<p class="bodytext"><a name="para22"></a><span class="paranum">২২</span>. ন খম্ভকতো অন্তরঘরে নিসীদিস্সামীতি সিক্খা করণীযা।</p>
<p class="centered">ওগুণ্ঠিতসিক্খাপদং</p>
<p class="bodytext"><a name="para23"></a><span class="paranum">২৩</span>. ন ওগুণ্ঠিতো অন্তরঘরে গমিস্সামীতি সিক্খা করণীযা।</p>
<p class="bodytext"><a name="para24"></a><span class="paranum">২৪</span>. ন ওগুণ্ঠিতো অন্তরঘরে নিসীদিস্সামীতি সিক্খা করণীযা।</p>
<p class="centered">উক্কুটিকসিক্খাপদং</p>
<p class="bodytext"><a name="para25"></a><span class="paranum">২৫</span>. ন <a name="V0.0033"></a> উক্কুটিকায অন্তরঘরে গমিস্সামীতি সিক্খা করণীযা।</p>
<p class="centered">পল্লত্থিকসিক্খাপদং</p>
<p class="bodytext"><a name="para26"></a><span class="paranum">২৬</span>. ন পল্লত্থিকায অন্তরঘরে নিসীদিস্সামীতি সিক্খা করণীযা।</p>
<p class="centered">সক্কচ্চপটিগ্গহণসিক্খাপদং</p>
<p class="bodytext"><a name="para27"></a><span class="paranum">২৭</span>. সক্কচ্চং পিণ্ডপাতং পটিগ্গহেস্সামীতি সিক্খা করণীযা।</p>
<p class="centered">পত্তসঞ্ঞীপটিগ্গহণসিক্খাপদং</p>
<p class="bodytext"><a name="para28"></a><span class="paranum">২৮</span>. পত্তসঞ্ঞী পিণ্ডপাতং পটিগ্গহেস্সামীতি সিক্খা করণীযা।</p>
<p class="centered">সমসূপকপটিগ্গহণসিক্খাপদং</p>
<p class="bodytext"><a name="para29"></a><span class="paranum">২৯</span>. সমসূপকং পিণ্ডপাতং পটিগ্গহেস্সামীতি সিক্খা করণীযা।</p>
<p class="centered">সমতিত্তিকসিক্খাপদং</p>
<p class="bodytext"><a name="para30"></a><span class="paranum">৩০</span>. সমতিত্তিকং পিণ্ডপাতং পটিগ্গহেস্সামীতি সিক্খা করণীযা।</p>
<p class="centered">খম্ভকতৰগ্গো ততিযো।</p>
<p class="centered">সক্কচ্চভুঞ্জনসিক্খাপদং</p>
<p class="bodytext"><a name="para31"></a><span class="paranum">৩১</span>. সক্কচ্চং <a name="M0.0031"></a> পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">পত্তসঞ্ঞীভুঞ্জনসিক্খাপদং</p>
<p class="bodytext"><a name="para32"></a><span class="paranum">৩২</span>. পত্তসঞ্ঞী পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">সপদানসিক্খাপদং</p>
<p class="bodytext"><a name="para33"></a><span class="paranum">৩৩</span>. সপদানং পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">সমসূপকসিক্খাপদং</p>
<p class="bodytext"><a name="para34"></a><span class="paranum">৩৪</span>. সমসূপকং <a name="V0.0034"></a> পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">নথূপকতসিক্খাপদং</p>
<p class="bodytext"><a name="para35"></a><span class="paranum">৩৫</span>. ন থূপকতো ওমদ্দিত্বা পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">ওদনপ্পটিচ্ছাদনসিক্খাপদং</p>
<p class="bodytext"><a name="para36"></a><span class="paranum">৩৬</span>. ন সূপং ৰা ব্যঞ্জনং ৰা ওদনেন পটিচ্ছাদেস্সামি ভিয্যোকম্যতং উপাদাযাতি সিক্খা করণীযা।</p>
<p class="centered">সূপোদনৰিঞ্ঞত্তিসিক্খাপদং</p>
<p class="bodytext"><a name="para37"></a><span class="paranum">৩৭</span>. ন সূপং ৰা ওদনং ৰা অগিলানো অত্তনো অত্থায ৰিঞ্ঞাপেত্বা ভুঞ্জিস্সামীতি সিক্খা করণীযা।</p>
<p class="centered">উজ্ঝানসঞ্ঞীসিক্খাপদং</p>
<p class="bodytext"><a name="para38"></a><span class="paranum">৩৮</span>. ন উজ্ঝানসঞ্ঞী পরেসং পত্তং ওলোকেস্সামীতি সিক্খা করণীযা।</p>
<p class="centered">কবল়সিক্খাপদং</p>
<p class="bodytext"><a name="para39"></a><span class="paranum">৩৯</span>. নাতিমহন্তং কবল়ং করিস্সামীতি সিক্খা করণীযা।</p>
<p class="centered">আলোপসিক্খাপদং</p>
<p class="bodytext"><a name="para40"></a><span class="paranum">৪০</span>. পরিমণ্ডলং আলোপং করিস্সামীতি সিক্খা করণীযা।</p>
<p class="centered">সক্কচ্চৰগ্গো চতুত্থো।</p>
<p class="centered">অনাহটসিক্খাপদং</p>
<p class="bodytext"><a name="para41"></a><span class="paranum">৪১</span>. ন <a name="M0.0032"></a> অনাহটে কবল়ে মুখদ্বারং ৰিৰরিস্সামীতি সিক্খা করণীযা।</p>
<p class="centered">ভুঞ্জমানসিক্খাপদং</p>
<p class="bodytext"><a name="para42"></a><span class="paranum">৪২</span>. ন ভুঞ্জমানো সব্বহত্থং মুখে পক্খিপিস্সামীতি সিক্খা করণীযা।</p>
<p class="centered">সকবল়সিক্খাপদং</p>
<p class="bodytext"><a name="para43"></a><span class="paranum">৪৩</span>. ন <a name="V0.0035"></a> সকবল়েন মুখেন ব্যাহরিস্সামীতি সিক্খা করণীযা।</p>
<p class="centered">পিণ্ডুক্খেপকসিক্খাপদং</p>
<p class="bodytext"><a name="para44"></a><span class="paranum">৪৪</span>. ন পিণ্ডুক্খেপকং ভুঞ্জিস্সামীতি সিক্খা করণীযা।</p>
<p class="centered">কবল়াৰচ্ছেদকসিক্খাপদং</p>
<p class="bodytext"><a name="para45"></a><span class="paranum">৪৫</span>. ন কবল়াৰচ্ছেদকং ভুঞ্জিস্সামীতি সিক্খা করণীযা।</p>
<p class="centered">অৰগণ্ডকারকসিক্খাপদং</p>
<p class="bodytext"><a name="para46"></a><span class="paranum">৪৬</span>. ন অৰগণ্ডকারকং ভুঞ্জিস্সামীতি সিক্খা করণীযা।</p>
<p class="centered">হত্থনিদ্ধুনকসিক্খাপদং</p>
<p class="bodytext"><a name="para47"></a><span class="paranum">৪৭</span>. ন হত্থনিদ্ধুনকং ভুঞ্জিস্সামীতি সিক্খা করণীযা।</p>
<p class="centered">সিত্থাৰকারকসিক্খাপদং</p>
<p class="bodytext"><a name="para48"></a><span class="paranum">৪৮</span>. ন সিত্থাৰকারকং ভুঞ্জিস্সামীতি সিক্খা করণীযা।</p>
<p class="centered">জিব্হানিচ্ছারকসিক্খাপদং</p>
<p class="bodytext"><a name="para49"></a><span class="paranum">৪৯</span>. ন জিব্হানিচ্ছারকং ভুঞ্জিস্সামীতি সিক্খা করণীযা।</p>
<p class="centered">চপুচপুকারকসিক্খাপদং</p>
<p class="bodytext"><a name="para50"></a><span class="paranum">৫০</span>. ন চপুচপুকারকং ভুঞ্জিস্সামীতি সিক্খা করণীযা।</p>
<p class="centered">কবল়ৰগ্গো পঞ্চমো।</p>
<p class="centered">সুরুসুরুকারকসিক্খাপদং</p>
<p class="bodytext"><a name="para51"></a><span class="paranum">৫১</span>. ন সুরুসুরুকারকং ভুঞ্জিস্সামীতি সিক্খা করণীযা।</p>
<p class="centered">হত্থনিল্লেহকসিক্খাপদং</p>
<p class="bodytext"><a name="para52"></a><span class="paranum">৫২</span>. ন হত্থনিল্লেহকং ভুঞ্জিস্সামীতি সিক্খা করণীযা।</p>
<p class="centered">পত্তনিল্লেহকসিক্খাপদং</p>
<p class="bodytext"><a name="para53"></a><span class="paranum">৫৩</span>. ন <a name="M0.0033"></a> <a name="V0.0036"></a> পত্তনিল্লেহকং ভুঞ্জিস্সামীতি সিক্খা করণীযা।</p>
<p class="centered">ওট্ঠনিল্লেহকসিক্খাপদং</p>
<p class="bodytext"><a name="para54"></a><span class="paranum">৫৪</span>. ন ওট্ঠনিল্লেহকং ভুঞ্জিস্সামীতি সিক্খা করণীযা।</p>
<p class="centered">সামিসসিক্খাপদং</p>
<p class="bodytext"><a name="para55"></a><span class="paranum">৫৫</span>. ন সামিসেন হত্থেন পানীযথালকং পটিগ্গহেস্সামীতি সিক্খা করণীযা।</p>
<p class="centered">সসিত্থকসিক্খাপদং</p>
<p class="bodytext"><a name="para56"></a><span class="paranum">৫৬</span>. ন সসিত্থকং পত্তধোৰনং অন্তরঘরে ছড্ডেস্সামীতি সিক্খা করণীযা।</p>
<p class="centered">ছত্তপাণিসিক্খাপদং</p>
<p class="bodytext"><a name="para57"></a><span class="paranum">৫৭</span>. ন ছত্তপাণিস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">দণ্ডপাণিসিক্খাপদং</p>
<p class="bodytext"><a name="para58"></a><span class="paranum">৫৮</span>. ন দণ্ডপাণিস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">সত্থপাণিসিক্খাপদং</p>
<p class="bodytext"><a name="para59"></a><span class="paranum">৫৯</span>. ন সত্থপাণিস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">আৰুধপাণিসিক্খাপদং</p>
<p class="bodytext"><a name="para60"></a><span class="paranum">৬০</span>. ন আৰুধপাণিস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">সুরুসুরুৰগ্গো ছট্ঠো।</p>
<p class="centered">পাদুকসিক্খাপদং</p>
<p class="bodytext"><a name="para61"></a><span class="paranum">৬১</span>. ন <a name="M0.0034"></a> পাদুকারুল়্হস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">উপাহনসিক্খাপদং</p>
<p class="bodytext"><a name="para62"></a><span class="paranum">৬২</span>. ন <a name="V0.0037"></a> উপাহনারুল়্হস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">যানসিক্খাপদং</p>
<p class="bodytext"><a name="para63"></a><span class="paranum">৬৩</span>. ন যানগতস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">সযনসিক্খাপদং</p>
<p class="bodytext"><a name="para64"></a><span class="paranum">৬৪</span>. ন সযনগতস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">পল্লত্থিকসিক্খাপদং</p>
<p class="bodytext"><a name="para65"></a><span class="paranum">৬৫</span>. ন পল্লত্থিকায নিসিন্নস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ৰেঠিতসিক্খাপদং</p>
<p class="bodytext"><a name="para66"></a><span class="paranum">৬৬</span>. ন ৰেঠিতসীসস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ওগুণ্ঠিতসিক্খাপদং</p>
<p class="bodytext"><a name="para67"></a><span class="paranum">৬৭</span>. ন ওগুণ্ঠিতসীসস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ছমাসিক্খাপদং</p>
<p class="bodytext"><a name="para68"></a><span class="paranum">৬৮</span>. ন ছমাযং নিসীদিত্বা আসনে নিসিন্নস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">নীচাসনসিক্খাপদং</p>
<p class="bodytext"><a name="para69"></a><span class="paranum">৬৯</span>. ন নীচে আসনে নিসীদিত্বা উচ্চে আসনে নিসিন্নস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ঠিতসিক্খাপদং</p>
<p class="bodytext"><a name="para70"></a><span class="paranum">৭০</span>. ন ঠিতো নিসিন্নস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">পচ্ছতোগমনসিক্খাপদং</p>
<p class="bodytext"><a name="para71"></a><span class="paranum">৭১</span>. ন <a name="M0.0035"></a> <a name="V0.0038"></a> পচ্ছতো গচ্ছন্তো পুরতো গচ্ছন্তস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">উপ্পথেনগমনসিক্খাপদং</p>
<p class="bodytext"><a name="para72"></a><span class="paranum">৭২</span>. ন উপ্পথেন গচ্ছন্তো পথেন গচ্ছন্তস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ঠিতোউচ্চারসিক্খাপদং</p>
<p class="bodytext"><a name="para73"></a><span class="paranum">৭৩</span>. ন ঠিতো অগিলানো উচ্চারং ৰা পস্সাৰং ৰা করিস্সামীতি সিক্খা করণীযা।</p>
<p class="centered">হরিতেউচ্চারসিক্খাপদং</p>
<p class="bodytext"><a name="para74"></a><span class="paranum">৭৪</span>. ন হরিতে অগিলানো উচ্চারং ৰা পস্সাৰং ৰা খেল়ং ৰা করিস্সামীতি সিক্খা করণীযা।</p>
<p class="centered">উদকেউচ্চারসিক্খাপদং</p>
<p class="bodytext"><a name="para75"></a><span class="paranum">৭৫</span>. ন উদকে অগিলানো উচ্চারং ৰা পস্সাৰং ৰা খেল়ং ৰা করিস্সামীতি সিক্খা করণীযা।</p>
<p class="centered">পাদুকৰগ্গো সত্তমো।</p>
<p class="bodytext">উদ্দিট্ঠা খো আযস্মন্তো সেখিযা ধম্মা। তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">সেখিযা নিট্ঠিতা।</p>
<p class="subhead">অধিকরণসমথা</p>
<p class="centered">ইমে খো পনাযস্মন্তো সত্ত অধিকরণসমথা</p>
<p class="centered">ধম্মা উদ্দেসং আগচ্ছন্তি।</p>
<p class="bodytext">উপ্পন্নুপ্পন্নানং <a name="V0.0039"></a> অধিকরণানং সমথায ৰূপসমায সম্মুখাৰিনযো দাতব্বো।</p>
<p class="bodytext">সতিৰিনযো দাতব্বো।</p>
<p class="bodytext">অমূল়্হৰিনযো দাতব্বো।</p>
<p class="bodytext">পটিঞ্ঞায <a name="M0.0036"></a> কারেতব্বং।</p>
<p class="bodytext">যেভুয্যসিকা।</p>
<p class="bodytext">তস্সপাপিযসিকা।</p>
<p class="bodytext">তিণৰত্থারকোতি।</p>
<p class="bodytext">উদ্দিট্ঠা খো আযস্মন্তো সত্ত অধিকরণসমথা ধম্মা। তত্থাযস্মন্তে, পুচ্ছামি কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামীতি।</p>
<p class="centered">অধিকরণসমথা নিট্ঠিতা।</p>
<p class="bodytext">উদ্দিট্ঠং খো আযস্মন্তো নিদানং,</p>
<p class="bodytext">উদ্দিট্ঠা চত্তারো পারাজিকা ধম্মা,</p>
<p class="bodytext">উদ্দিট্ঠা তেরস সঙ্ঘাদিসেসা ধম্মা,</p>
<p class="bodytext">উদ্দিট্ঠা দ্বে অনিযতা ধম্মা,</p>
<p class="bodytext">উদ্দিট্ঠা তিংস নিস্সগ্গিযা পাচিত্তিযা ধম্মা,</p>
<p class="bodytext">উদ্দিট্ঠা দ্বেনৰুতি পাচিত্তিযা ধম্মা,</p>
<p class="bodytext">উদ্দিট্ঠা চত্তারো পাটিদেসনীযা ধম্মা,</p>
<p class="bodytext">উদ্দিট্ঠা সেখিযা ধম্মা,</p>
<p class="bodytext">উদ্দিট্ঠা সত্ত অধিকরণসমথা ধম্মা, এত্তকং তস্স ভগৰতো সুত্তাগতং সুত্তপরিযাপন্নং অন্বদ্ধমাসং <a name="V0.0040"></a> উদ্দেসং আগচ্ছতি, তত্থ সব্বেহেৰ সমগ্গেহি সম্মোদমানেহি অৰিৰদমানেহি সিক্খিতব্বন্তি।</p>
<p class="centered">ৰিত্থারুদ্দেসো পঞ্চমো।</p>
<p class="centered">ভিক্খুপাতিমোক্খং নিট্ঠিতং।</p></div>
<p class="chapter">ভিক্খুনীপাতিমোক্খপাল়ি</p>
<div class="chaptxt">
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="centered">পুব্বকরণং-৪</p>
<p class="gatha1">সম্মজ্জনী <a name="M0.0037"></a> <a name="V0.0041"></a> পদীপো চ, উদকং আসনেন চ।</p>
<p class="gathalast">উপোসথস্স এতানি, <span class="bld">‘‘পুব্বকরণ’’</span>ন্তি ৰুচ্চতি॥</p>
<p class="centered">পুব্বকিচ্চং-৫</p>
<p class="gatha1">ছন্দ, পারিসুদ্ধি, উতুক্খানং, ভিক্খুনিগণনা চ ওৰাদো।</p>
<p class="gathalast">উপোসথস্স এতানি, <span class="bld">‘‘পুব্বকিচ্চ’’</span>ন্তি ৰুচ্চতি॥</p>
<p class="centered">পত্তকল্লঅঙ্গা-৪</p>
<p class="gatha1">উপোসথো, যাৰতিকা চ ভিক্খুনী কম্মপ্পত্তা।</p>
<p class="gatha1">সভাগাপত্তিযো চ ন ৰিজ্জন্তি।</p>
<p class="gathalast">ৰজ্জনীযা চ পুগ্গলা তস্মিং ন হোন্তি, <span class="bld">‘‘পত্তকল্ল’’</span>ন্তি ৰুচ্চতি॥</p>
<p class="bodytext">পুব্বকরণপুব্বকিচ্চানি সমাপেত্বা দেসিতাপত্তিকস্স সমগ্গস্স ভিক্খুনিসঙ্ঘস্স অনুমতিযা পাতিমোক্খং উদ্দিসিতুং আরাধনং করোম।</p>
<p class="subhead">নিদানুদ্দেসো</p>
<p class="bodytext">সুণাতু <a name="V0.0042"></a> মে অয্যে সঙ্ঘো, অজ্জুপোসথো পন্নরসো, যদি সঙ্ঘস্স পত্তকল্লং, সঙ্ঘো উপোসথং করেয্য, পাতিমোক্খং উদ্দিসেয্য।</p>
<p class="bodytext">কিং সঙ্ঘস্স পুব্বকিচ্চং? পারিসুদ্ধিং অয্যাযো আরোচেথ, পাতিমোক্খং উদ্দিসিস্সামি, তং সব্বাৰ সন্তা সাধুকং সুণোম মনসি করোম। যস্সা সিযা আপত্তি, সা আৰিকরেয্য, অসন্তিযা আপত্তিযা তুণ্হী ভৰিতব্বং, তুণ্হীভাৰেন খো পনায্যাযো, ‘‘পরিসুদ্ধা’’তি ৰেদিস্সামি। যথা খো পন পচ্চেকপুট্ঠস্সা ৰেয্যাকরণং হোতি, এৰমেৰং এৰরূপায পরিসায যাৰততিযং অনুসাৰিতং হোতি। যা পন ভিক্খুনী যাৰততিযং অনুসাৰিযমানে সরমানা সন্তিং আপত্তিং নাৰিকরেয্য, সম্পজানমুসাৰাদস্সা হোতি। সম্পজানমুসাৰাদো খো পনায্যাযো, অন্তরাযিকো ধম্মো <a name="M0.0038"></a> ৰুত্তো ভগৰতা, তস্মা সরমানায ভিক্খুনিযা আপন্নায ৰিসুদ্ধাপেক্খায সন্তী আপত্তি আৰিকাতব্বা, আৰিকতা হিস্সা ফাসু হোতি।</p>
<p class="bodytext">উদ্দিট্ঠং খো, অয্যাযো, নিদানং। তত্থায্যাযো পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থায্যাযো, তস্মা তুণ্হী, এৰমেতং ধারযামীতি।</p>
<p class="centered">নিদানং নিট্ঠিতং।</p>
<p class="subhead">পারাজিকুদ্দেসো</p>
<p class="centered">তত্রিমে অট্ঠ পারাজিকা ধম্মা উদ্দেসং আগচ্ছন্তি।</p>
<p class="centered">মেথুনধম্মসিক্খাপদং</p>
<p class="bodytext"><a name="para1"></a><span class="paranum">১</span>. যা পন ভিক্খুনী ছন্দসো মেথুনং ধম্মং পটিসেৰেয্য, অন্তমসো তিরচ্ছানগতেনপি, পারাজিকা হোতি অসংৰাসা।</p>
<p class="centered">অদিন্নাদানসিক্খাপদং</p>
<p class="bodytext"><a name="para2"></a><span class="paranum">২</span>. যা <a name="V0.0043"></a> পন ভিক্খুনী গামা ৰা অরঞ্ঞা ৰা অদিন্নং থেয্যসঙ্খাতং আদিযেয্য, যথারূপে অদিন্নাদানে রাজানো চোরং গহেত্বা হনেয্যুং ৰা বন্ধেয্যুং ৰা পব্বাজেয্যুং ৰা চোরাসি বালাসি মূল়্হাসি থেনাসীতি, তথারূপং ভিক্খুনী অদিন্নং আদিযমানা অযম্পি পারাজিকা হোতি অসংৰাসা।</p>
<p class="centered">মনুস্সৰিগ্গহসিক্খাপদং</p>
<p class="bodytext"><a name="para3"></a><span class="paranum">৩</span>. যা পন ভিক্খুনী সঞ্চিচ্চ মনুস্সৰিগ্গহং জীৰিতা ৰোরোপেয্য, সত্থহারকং ৰাস্স পরিযেসেয্য, মরণৰণ্ণং ৰা সংৰণ্ণেয্য, মরণায ৰা সমাদপেয্য ‘‘অম্ভো পুরিস, কিং তুয্হিমিনা পাপকেন দুজ্জীৰিতেন, মতং তে জীৰিতা সেয্যো’’তি, ইতি চিত্তমনা চিত্তসঙ্কপ্পা অনেকপরিযাযেন মরণৰণ্ণং ৰা সংৰণ্ণেয্য, মরণায ৰা সমাদপেয্য, অযম্পি পারাজিকা হোতি অসংৰাসা।</p>
<p class="centered">উত্তরিমনুস্সধম্মসিক্খাপদং</p>
<p class="bodytext"><a name="para4"></a><span class="paranum">৪</span>. যা পন ভিক্খুনী অনভিজানং উত্তরিমনুস্সধম্মং অত্তুপনাযিকং অলমরিযঞাণদস্সনং সমুদাচরেয্য ‘‘ইতি জানামি, ইতি পস্সামী’’তি, ততো <a name="M0.0039"></a> অপরেন সমযেন সমনুগ্গাহীযমানা ৰা অসমনুগ্গাহীযমানা ৰা আপন্না ৰিসুদ্ধাপেক্খা এৰং ৰদেয্য ‘‘অজানমেৰং, অয্যে, অৰচং জানামি, অপস্সং পস্সামি, তুচ্ছং মুসা ৰিলপি’’ন্তি, অঞ্ঞত্র অধিমানা, অযম্পি পারাজিকা হোতি অসংৰাসা।</p>
<p class="centered">উব্ভজাণুমণ্ডলিকাসিক্খাপদং</p>
<p class="bodytext"><a name="para5"></a><span class="paranum">৫</span>. যা পন ভিক্খুনী অৰস্সুতা অৰস্সুতস্স পুরিসপুগ্গলস্স, অধক্খকং উব্ভজাণুমণ্ডলং আমসনং ৰা পরামসনং ৰা গহণং ৰা ছুপনং ৰা পটিপীল়নং ৰা সাদিযেয্য, অযম্পি পারাজিকা হোতি অসংৰাসা উব্ভজাণুমণ্ডলিকা।</p>
<p class="centered">ৰজ্জপ্পটিচ্ছাদিকাসিক্খাপদং</p>
<p class="bodytext"><a name="para6"></a><span class="paranum">৬</span>. যা পন ভিক্খুনী জানং পারাজিকং ধম্মং অজ্ঝাপন্নং ভিক্খুনিং নেৰত্তনা পটিচোদেয্য, ন গণস্স আরোচেয্য, যদা চ সা ঠিতা ৰা অস্স চুতা ৰা নাসিতা ৰা অৰস্সটা ৰা, সা পচ্ছা এৰং ৰদেয্য ‘‘পুব্বেৰাহং, অয্যে, অঞ্ঞাসিং এতং ভিক্খুনিং ‘এৰরূপা চ <a name="V0.0044"></a> এৰরূপা চ সা ভগিনী’তি, নো চ খো অত্তনা পটিচোদেস্সং, ন গণস্স আরোচেস্স’’ন্তি, অযম্পি পারাজিকা হোতি অসংৰাসা ৰজ্জপ্পটিচ্ছাদিকা।</p>
<p class="centered">উক্খিত্তানুৰত্তিকাসিক্খাপদং</p>
<p class="bodytext"><a name="para7"></a><span class="paranum">৭</span>. যা পন ভিক্খুনী সমগ্গেন সঙ্ঘেন উক্খিত্তং ভিক্খুং ধম্মেন ৰিনযেন সত্থুসাসনেন অনাদরং অপ্পটিকারং অকতসহাযং তমনুৰত্তেয্য, সা ভিক্খুনী ভিক্খুনীহি এৰমস্স ৰচনীযা ‘‘এসো খো, অয্যে, ভিক্খু সমগ্গেন সঙ্ঘেন উক্খিত্তো, ধম্মেন ৰিনযেন সত্থুসাসনেন অনাদরো অপ্পটিকারো অকতসহাযো, মায্যে, এতং ভিক্খুং অনুৰত্তী’’তি, এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযং চে সমনুভাসিযমানা তং পটিনিস্সজ্জেয্য, ইচ্চেতং কুসলং, নো চে পটিনিস্সজ্জেয্য, অযম্পি পারাজিকা হোতি অসংৰাসা উক্খিত্তানুৰত্তিকা।</p>
<p class="centered">অট্ঠৰত্থুকাসিক্খাপদং</p>
<p class="bodytext"><a name="para8"></a><span class="paranum">৮</span>. যা <a name="M0.0040"></a> পন ভিক্খুনী অৰস্সুতা অৰস্সুতস্স পুরিসপুগ্গলস্স হত্থগ্গহণং ৰা সাদিযেয্য, সঙ্ঘাটিকণ্ণগ্গহণং ৰা সাদিযেয্য, সন্তিট্ঠেয্য ৰা, সল্লপেয্য ৰা, সঙ্কেতং ৰা গচ্ছেয্য, পুরিসস্স ৰা অব্ভাগমনং সাদিযেয্য, ছন্নং ৰা অনুপৰিসেয্য, কাযং ৰা তদত্থায উপসংহরেয্য এতস্স অসদ্ধম্মস্স পটিসেৰনত্থায, অযম্পি পারাজিকা হোতি অসংৰাসা অট্ঠৰত্থুকা।</p>
<p class="bodytext">উদ্দিট্ঠা খো, অয্যাযো, অট্ঠ পারাজিকা ধম্মা। যেসং ভিক্খুনী অঞ্ঞতরং ৰা অঞ্ঞতরং ৰা আপজ্জিত্বা ন লভতি ভিক্খুনীহি সদ্ধিং সংৰাসং যথা পুরে, তথা পচ্ছা, পারাজিকা হোতি অসংৰাসা। তত্থায্যাযো, পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থায্যাযো, তস্মা তুণ্হী, এৰমেতং ধারযামীতি।</p>
<p class="centered">পারাজিকং নিট্ঠিতং।</p>
<p class="subhead">সঙ্ঘাদিসেসুদ্দেসো</p>
<p class="centered">ইমে খো পনায্যাযো সত্তরস সঙ্ঘাদিসেসা</p>
<p class="centered">ধম্মা উদ্দেসং আগচ্ছন্তি।</p>
<p class="centered">উস্সযৰাদিকাসিক্খাপদং</p>
<p class="bodytext"><a name="para1"></a><span class="paranum">১</span>. যা <a name="V0.0045"></a> পন ভিক্খুনী উস্সযৰাদিকা ৰিহরেয্য গহপতিনা ৰা গহপতিপুত্তেন ৰা দাসেন ৰা কম্মকারেন ৰা অন্তমসো সমণপরিব্বাজকেনাপি, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">চোরীৰুট্ঠাপিকাসিক্খাপদং</p>
<p class="bodytext"><a name="para2"></a><span class="paranum">২</span>. যা পন ভিক্খুনী জানং চোরিং ৰজ্ঝং ৰিদিতং অনপলোকেত্বা রাজানং ৰা সঙ্ঘং ৰা গণং ৰা পূগং ৰা সেণিং ৰা, অঞ্ঞত্র কপ্পা ৰুট্ঠাপেয্য, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">একগামন্তরগমনসিক্খাপদং</p>
<p class="bodytext"><a name="para3"></a><span class="paranum">৩</span>. যা <a name="M0.0041"></a> পন ভিক্খুনী একা ৰা গামন্তরং গচ্ছেয্য, একা ৰা নদীপারং গচ্ছেয্য, একা ৰা রত্তিং ৰিপ্পৰসেয্য, একা ৰা গণম্হা ওহিযেয্য, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">উক্খিত্তকওসারণসিক্খাপদং</p>
<p class="bodytext"><a name="para4"></a><span class="paranum">৪</span>. যা পন ভিক্খুনী সমগ্গেন সঙ্ঘেন উক্খিত্তং ভিক্খুনিং ধম্মেন ৰিনযেন সত্থুসাসনেন অনপলোকেত্বা কারকসঙ্ঘং, অনঞ্ঞায গণস্স ছন্দং ওসারেয্য, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">ভোজনপটিগ্গহণপঠমসিক্খাপদং</p>
<p class="bodytext"><a name="para5"></a><span class="paranum">৫</span>. যা পন ভিক্খুনী অৰস্সুতা অৰস্সুতস্স পুরিসপুগ্গলস্স হত্থতো খাদনীযং ৰা, ভোজনীযং ৰা সহত্থা পটিগ্গহেত্বা খাদেয্য ৰা ভুঞ্জেয্য ৰা, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">ভোজনপটিগ্গহণদুতিযসিক্খাপদং</p>
<p class="bodytext"><a name="para6"></a><span class="paranum">৬</span>. যা <a name="V0.0046"></a> পন ভিক্খুনী এৰং ৰদেয্য ‘‘কিং তে, অয্যে, এসো পুরিসপুগ্গলো করিস্সতি অৰস্সুতো ৰা অনৰস্সুতো ৰা, যতো ত্বং অনৰস্সুতা, ইঙ্ঘ, অয্যে, যং তে এসো পুরিসপুগ্গলো দেতি খাদনীযং ৰা ভোজনীযং ৰা, তং ত্বং সহত্থা পটিগ্গহেত্বা খাদ ৰা ভুঞ্জ ৰা’’তি, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">সঞ্চরিত্তসিক্খাপদং</p>
<p class="bodytext"><a name="para7"></a><span class="paranum">৭</span>. যা পন ভিক্খুনী সঞ্চরিত্তং সমাপজ্জেয্য ইত্থিযা ৰা পুরিসমতিং, পুরিসস্স ৰা ইত্থিমতিং, জাযত্তনে ৰা জারত্তনে ৰা অন্তমসো তঙ্খণিকাযপি, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">দুট্ঠদোসসিক্খাপদং</p>
<p class="bodytext"><a name="para8"></a><span class="paranum">৮</span>. যা পন ভিক্খুনী ভিক্খুনিং দুট্ঠা দোসা অপ্পতীতা অমূলকেন পারাজিকেন ধম্মেন অনুদ্ধংসেয্য ‘‘অপ্পেৰ নাম নং ইমম্হা ব্রহ্মচরিযা চাৰেয্য’’ন্তি, ততো অপরেন সমযেন সমনুগ্গাহীযমানা ৰা অস মনুগ্গাহীযমানা ৰা অমূলকঞ্চেৰ তং অধিকরণং হোতি, ভিক্খুনী চ দোসং <a name="M0.0042"></a> পতিট্ঠাতি, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">অঞ্ঞভাগিযসিক্খাপদং</p>
<p class="bodytext"><a name="para9"></a><span class="paranum">৯</span>. যা পন ভিক্খুনী ভিক্খুনিং দুট্ঠা দোসা অপ্পতীতা অঞ্ঞভাগিযস্স অধিকরণস্স কিঞ্চিদেসং লেসমত্তং উপাদায পারাজিকেন ধম্মেন অনুদ্ধংসেয্য ‘‘অপ্পেৰ নাম নং ইমম্হা ব্রহ্মচরিযা চাৰেয্য’’ন্তি, ততো অপরেন সমযেন সমনুগ্গাহীযমানা ৰা অসমনুগ্গাহীযমানা ৰা অঞ্ঞভাগিযঞ্চেৰ তং অধিকরণং হোতি। কোচিদেসো লেসমত্তো উপাদিন্নো, ভিক্খুনী চ দোসং পতিট্ঠাতি, অযম্পি ভিক্খুনী পঠমাপত্তিকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">সিক্খংপচ্চাচিক্খণসিক্খাপদং</p>
<p class="bodytext"><a name="para10"></a><span class="paranum">১০</span>. যা পন ভিক্খুনী কুপিতা অনত্তমনা এৰং ৰদেয্য ‘‘বুদ্ধং পচ্চাচিক্খামি ধম্মং পচ্চাচিক্খামি, সঙ্ঘং পচ্চাচিক্খামি, সিক্খং পচ্চাচিক্খামি, কিন্নুমাৰ সমণিযো যা সমণিযো সক্যধীতরো, সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা, তাসাহং <a name="V0.0047"></a> সন্তিকে ব্রহ্মচরিযং চরিস্সামী’’তি। সা ভিক্খুনী ভিক্খুনীহি এৰমস্স ৰচনীযা ‘‘মায্যে কুপিতা অনত্তমনা এৰং অৰচ ‘বুদ্ধং পচ্চাচিক্খামি, ধম্মং পচ্চাচিক্খামি, সঙ্ঘং পচ্চাচিক্খামি, সিক্খং পচ্চাচিক্খামি, কিন্নুমাৰ সমণিযো যা সমণিযো সক্যধীতরো, সন্তঞ্ঞাপি সমণিযো লজ্জিনিযো কুক্কুচ্চিকা সিক্খাকামা, তাসাহং সন্তিকে ব্রহ্মচরিযং চরিস্সামী’তি, অভিরমায্যে, স্বাক্খাতো ধম্মো, চর ব্রহ্মচরিযং সম্মা দুক্খস্স অন্তকিরিযাযা’’তি, এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা তং পটিনিস্সজ্জেয্য, ইচ্চেতং কুসলং, নো চে পটিনিস্সজ্জেয্য, অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">অধিকরণকুপিতসিক্খাপদং</p>
<p class="bodytext"><a name="para11"></a><span class="paranum">১১</span>. যা পন ভিক্খুনী কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং ৰদেয্য ‘‘ছন্দগামিনিযো চ ভিক্খুনিযো, দোসগামিনিযো চ ভিক্খুনিযো, মোহগামিনিযো চ ভিক্খুনিযো, ভযগামিনিযো চ ভিক্খুনিযো’’তি, সা ভিক্খুনী ভিক্খুনীহি এৰমস্স ৰচনীযা ‘‘মায্যে, কিস্মিঞ্চিদেৰ অধিকরণে পচ্চাকতা কুপিতা অনত্তমনা এৰং অৰচ ‘ছন্দগামিনিযো <a name="M0.0043"></a> চ ভিক্খুনিযো, দোসগামিনিযো চ ভিক্খুনিযো, মোহগামিনিযো চ ভিক্খুনিযো, ভযগামিনিযো চ ভিক্খুনিযো’তি, অয্যা খো ছন্দাপি গচ্ছেয্য, দোসাপি গচ্ছেয্য, মোহাপি গচ্ছেয্য, ভযাপি গচ্ছেয্যা’’তি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা তং পটিনিস্সজ্জেয্য, ইচ্চেতং কুসলং, নো চে পটিনিস্সজ্জেয্য, অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">পাপসমাচারপঠমসিক্খাপদং</p>
<p class="bodytext"><a name="para12"></a><span class="paranum">১২</span>. ভিক্খুনিযো পনেৰ সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা, তা ভিক্খুনিযো ভিক্খুনীহি এৰমস্সু ৰচনীযা ‘‘ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা, ৰিৰিচ্চথায্যে, ৰিৰেকঞ্ঞেৰ ভগিনীনং সঙ্ঘো ৰণ্ণেতী’’তি, এৰঞ্চ তা ভিক্খুনিযো ভিক্খুনীহি ৰুচ্চমানা তথেৰ পগ্গণ্হেয্যুং, তা ভিক্খুনিযো ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে <a name="V0.0048"></a> সমনুভাসিযমানা তং পটিনিস্সজ্জেয্যুং, ইচ্চেতং কুসলং, নো চে পটিনিস্সজ্জেয্যুং, ইমাপি ভিক্খুনিযো যাৰততিযকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">পাপসমাচারদুতিযসিক্খাপদং</p>
<p class="bodytext"><a name="para13"></a><span class="paranum">১৩</span>. যা পন ভিক্খুনী এৰং ৰদেয্য ‘‘সংসট্ঠাৰ, অয্যে, তুম্হে ৰিহরথ, মা তুম্হে নানা ৰিহরিত্থ, সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা, তা সঙ্ঘো ন কিঞ্চি আহ তুম্হঞ্ঞেৰ সঙ্ঘো উঞ্ঞায পরিভৰেন অক্খন্তিযা ৰেভস্সিযা দুব্বল্যা এৰমাহ – ‘ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা, ৰিৰিচ্চথায্যে, ৰিৰেকঞ্ঞেৰ ভগিনীনং সঙ্ঘো ৰণ্ণেতী’’’তি, সা ভিক্খুনী ভিক্খুনীহি এৰমস্স ৰচনীযা ‘‘মায্যে, এৰং অৰচ, সংসট্ঠাৰ অয্যে তুম্হে ৰিহরথ, মা তুম্হে নানা ৰিহরিত্থ, সন্তি সঙ্ঘে অঞ্ঞাপি ভিক্খুনিযো এৰাচারা এৰংসদ্দা এৰংসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা, তা <a name="M0.0044"></a> সঙ্ঘো ন কিঞ্চি আহ, তুম্হঞ্ঞেৰ সঙ্ঘো উঞ্ঞায পরিভৰেন অক্খন্তিযা ৰেভস্সিযা দুব্বল্যা এৰমাহ – ‘ভগিনিযো খো সংসট্ঠা ৰিহরন্তি পাপাচারা পাপসদ্দা পাপসিলোকা ভিক্খুনিসঙ্ঘস্স ৰিহেসিকা অঞ্ঞমঞ্ঞিস্সা ৰজ্জপ্পটিচ্ছাদিকা, ৰিৰিচ্চথায্যে, ৰিৰেকঞ্ঞেৰ ভগিনীনং সঙ্ঘো ৰণ্ণেতী’’’তি, এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা তং পটিনিস্সজ্জেয্য, ইচ্চেতং কুসলং, নো চে পটিনিস্সজ্জেয্য, অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">সঙ্ঘভেদকসিক্খাপদং</p>
<p class="bodytext"><a name="para14"></a><span class="paranum">১৪</span>. যা পন ভিক্খুনী সমগ্গস্স সঙ্ঘস্স ভেদায পরক্কমেয্য, ভেদনসংৰত্তনিকং ৰা অধিকরণং সমাদায পগ্গয্হ তিট্ঠেয্য, সা ভিক্খুনী ভিক্খুনীহি এৰমস্স ৰচনীযা ‘‘মায্যা, সমগ্গস্স সঙ্ঘস্স ভেদায পরক্কমি, ভেদনসংৰত্তনিকং ৰা অধিকরণং সমাদায পগ্গয্হ অট্ঠাসি, সমেতায্যা, সঙ্ঘেন, সমগ্গো হি সঙ্ঘো সম্মোদমানো অৰিৰদমানো একুদ্দেসো ফাসু ৰিহরতী’’তি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা <a name="V0.0049"></a> তং পটিনিস্সজ্জেয্য, ইচ্চেতং কুসলং। নো চে পটিনিস্সজ্জেয্য, অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">ভেদানুৰত্তকসিক্খাপদং</p>
<p class="bodytext"><a name="para15"></a><span class="paranum">১৫</span>. তস্সাযেৰ খো পন ভিক্খুনিযা ভিক্খুনিযো হোন্তি অনুৰত্তিকা ৰগ্গৰাদিকা একা ৰা দ্বে ৰা তিস্সো ৰা, তা এৰং ৰদেয্যুং ‘‘মায্যাযো, এতং ভিক্খুনিং কিঞ্চি অৰচুত্থ ধম্মৰাদিনী চেসা ভিক্খুনী, ৰিনযৰাদিনী চেসা ভিক্খুনী, অম্হাকঞ্চেসা ভিক্খুনী ছন্দঞ্চ রুচিঞ্চ আদায ৰোহরতি, জানাতি, নো ভাসতি, অম্হাকম্পেতং খমতী’’তি, তা ভিক্খুনিযো ভিক্খুনীহি এৰমস্সু ৰচনীযা ‘‘মায্যাযো, এৰং অৰচুত্থ, ন চেসা ভিক্খুনী ধম্মৰাদিনী, ন চেসা ভিক্খুনী ৰিনযৰাদিনী, মায্যানম্পি সঙ্ঘভেদো রুচ্চিত্থ, সমেতায্যানং সঙ্ঘেন, সমগ্গো হি সঙ্ঘো সম্মোদমানো অৰিৰদমানো একুদ্দেসো ফাসু ৰিহরতী’’তি, এৰঞ্চ তা ভিক্খুনিযো ভিক্খুনীহি ৰুচ্চমানা তথেৰ পগ্গণ্হেয্যুং, তা ভিক্খুনিযো ভিক্খুনীহি <a name="M0.0045"></a> যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা তং পটিনিস্সজ্জেয্যুং। ইচ্চেতং কুসলং। নো চে পটিনিস্সজ্জেয্যুং, ইমাপি ভিক্খুনিযো যাৰততিযকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">দুব্বচসিক্খাপদং</p>
<p class="bodytext"><a name="para16"></a><span class="paranum">১৬</span>. ভিক্খুনী পনেৰ দুব্বচজাতিকা হোতি উদ্দেসপরিযাপন্নেসু সিক্খাপদেসু ভিক্খুনীহি সহধম্মিকং ৰুচ্চমানা অত্তানং অৰচনীযং করোতি ‘‘মা মং অয্যাযো কিঞ্চি অৰচুত্থ কল্যাণং ৰা পাপকং ৰা, অহম্পায্যাযো, ন কিঞ্চি ৰক্খামি কল্যাণং ৰা পাপকং ৰা, ৰিরমথায্যাযো, মম ৰচনাযা’’তি, সা ভিক্খুনী ভিক্খুনীহি এৰমস্স ৰচনীযা ‘‘মায্যা, অত্তানং অৰচনীযং অকাসি, ৰচনীযমেৰ, অয্যা, অত্তানং করোতু, অয্যাপি ভিক্খুনিযো ৰদতু সহধম্মেন, ভিক্খুনিযোপি অয্যং ৰক্খন্তি সহধম্মেন, এৰং সংৰদ্ধা হি তস্স ভগৰতো পরিসা যদিদং অঞ্ঞমঞ্ঞৰচনেন অঞ্ঞমঞ্ঞৰুট্ঠাপনেনা’’তি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা তং পটিনিস্সজ্জেয্য, ইচ্চেতং কুসলং। নো চে পটিনিস্সজ্জেয্য, অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">কুলদূসকসিক্খাপদং</p>
<p class="bodytext"><a name="para17"></a><span class="paranum">১৭</span>. ভিক্খুনী <a name="V0.0050"></a> পনেৰ অঞ্ঞতরং গামং ৰা নিগমং ৰা উপনিস্সায ৰিহরতি কুলদূসিকা পাপসমাচারা, তস্সা খো পাপকা সমাচারা দিস্সন্তি চেৰ সুয্যন্তি চ, কুলানি চ তায দুট্ঠানি দিস্সন্তি চেৰ সুয্যন্তি চ, সা ভিক্খুনী ভিক্খুনীহি এৰমস্স ৰচনীযা ‘‘অয্যা, খো কুলদূসিকা পাপসমাচারা, অয্যায খো পাপকা সমাচারা দিস্সন্তি চেৰ সুয্যন্তি চ, কুলানি চায্যায, দুট্ঠানি দিস্সন্তি চেৰ সুয্যন্তি চ, পক্কমতায্যা ইমম্হা আৰাসা, অলং তে ইধ ৰাসেনা’’তি। এৰঞ্চ সা ভিক্খুনী ভিক্খুনীহি ৰুচ্চমানা তা ভিক্খুনিযো এৰং ৰদেয্য ‘‘ছন্দগামিনিযো চ ভিক্খুনিযো, দোসগামিনিযো চ ভিক্খুনিযো, মোহগামিনিযো চ ভিক্খুনিযো, ভযগামিনিযো চ ভিক্খুনিযো, তাদিসিকায আপত্তিযা একচ্চং পব্বাজেন্তি একচ্চং ন পব্বাজেন্তী’’তি, সা ভিক্খুনী ভিক্খুনীহি এৰমস্স ৰচনীযা ‘‘মায্যা, এৰং অৰচ, ন চ ভিক্খুনিযো ছন্দগামিনিযো, ন চ ভিক্খুনিযো দোসগামিনিযো <a name="M0.0046"></a>, ন চ ভিক্খুনিযো মোহগামিনিযো, ন চ ভিক্খুনিযো ভযগামিনিযো, অয্যা খো কুলদূসিকা পাপসমাচারা, অয্যায খো পাপকা সমাচারা দিস্সন্তি চেৰ সুয্যন্তি চ, কুলানি চায্যায দুট্ঠানি দিস্সন্তি চেৰ সুয্যন্তি চ, পক্কমতায্যা, ইমম্হা আৰাসা অলং তে ইধ ৰাসেনা’’তি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা তং পটিনিস্সজ্জেয্য, ইচ্চেতং কুসলং। নো চে পটিনিস্সজ্জেয্য, অযম্পি ভিক্খুনী যাৰততিযকং ধম্মং আপন্না নিস্সারণীযং সঙ্ঘাদিসেসং।</p>
<p class="centered">উদ্দিট্ঠা খো অয্যাযো সত্তরস সঙ্ঘাদিসেসা ধম্মা নৰ পঠমাপত্তিকা, অট্ঠ যাৰততিযকা,</p>
<p class="bodytext">যেসং ভিক্খুনী অঞ্ঞতরং ৰা অঞ্ঞতরং ৰা আপজ্জতি, তায ভিক্খুনিযা উভতোসঙ্ঘে পক্খমানত্তং চরিতব্বং। চিণ্ণমানত্তা ভিক্খুনী যত্থ সিযা ৰীসতিগণো ভিক্খুনিসঙ্ঘো, তত্থ সা ভিক্খুনী অব্ভেতব্বা। একাযপি চে ঊনো ৰীসতিগণো ভিক্খুনিসঙ্ঘো তং ভিক্খুনিং অব্ভেয্য, সা চ ভিক্খুনী অনব্ভিতা, তা চ ভিক্খুনিযো গারয্হা, অযং তত্থ সামীচি। তত্থায্যাযো পুচ্ছামি, কচ্চিত্থ পরিসুদ্ধা, দুতিযম্পি, পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থায্যাযো, তস্মা তুণ্হী, এৰমেতং ধারযামীতি।</p>
<p class="centered">সঙ্ঘাদিসেসো নিট্ঠিতো।</p>
<p class="subhead">নিস্সগ্গিয পাচিত্তিযা</p>
<p class="centered">ইমে খো পনায্যাযো তিংস নিস্সগ্গিযা পাচিত্তিযা</p>
<p class="centered">ধম্মা উদ্দেসং আগচ্ছন্তি।</p>
<p class="centered">পত্তসন্নিচযসিক্খাপদং</p>
<p class="bodytext"><a name="para1"></a><span class="paranum">১</span>. যা <a name="V0.0051"></a> পন ভিক্খুনী পত্তসন্নিচযং করেয্য, নিস্সগ্গিযং পাচিত্তিযং।</p>
<p class="centered">অকালচীৰরভাজনসিক্খাপদং</p>
<p class="bodytext"><a name="para2"></a><span class="paranum">২</span>. যা পন ভিক্খুনী অকালচীৰরং ‘‘কালচীৰর’’ন্তি অধিট্ঠহিত্বা ভাজাপেয্য, নিস্সগ্গিযং পাচিত্তিযং।</p>
<p class="centered">চীৰরপরিৰত্তনসিক্খাপদং</p>
<p class="bodytext"><a name="para3"></a><span class="paranum">৩</span>. যা <a name="M0.0047"></a> পন ভিক্খুনী ভিক্খুনিযা সদ্ধিং চীৰরং পরিৰত্তেত্বা সা পচ্ছা এৰং ৰদেয্য ‘‘হন্দায্যে, তুয্হং চীৰরং, আহর মেতং চীৰরং, যং তুয্হং তুয্হমেৰেতং, যং ময্হং ময্হমেৰেতং, আহর মেতং চীৰরং, সকং পচ্চাহরা’’তি অচ্ছিন্দেয্য ৰা অচ্ছিন্দাপেয্য ৰা, নিস্সগ্গিযং পাচিত্তিযং।</p>
<p class="centered">অঞ্ঞৰিঞ্ঞাপনসিক্খাপদং</p>
<p class="bodytext"><a name="para4"></a><span class="paranum">৪</span>. যা পন ভিক্খুনী অঞ্ঞং ৰিঞ্ঞাপেত্বা অঞ্ঞং ৰিঞ্ঞাপেয্য, নিস্সগ্গিযং পাচিত্তিযং।</p>
<p class="centered">অঞ্ঞচেতাপন সিক্খাপদং</p>
<p class="bodytext"><a name="para5"></a><span class="paranum">৫</span>. যা পন ভিক্খুনী অঞ্ঞং চেতাপেত্বা অঞ্ঞং চেতাপেয্য, নিস্সগ্গিযং পাচিত্তিযং।</p>
<p class="centered">পঠমসঙ্ঘিকচেতাপনসিক্খাপদং</p>
<p class="bodytext"><a name="para6"></a><span class="paranum">৬</span>. যা পন ভিক্খুনী অঞ্ঞদত্থিকেন পরিক্খারেন অঞ্ঞুদ্দিসিকেন সঙ্ঘিকেন অঞ্ঞং চেতাপেয্য, নিস্সগ্গিযং পাচিত্তিযং।</p>
<p class="centered">দুতিযসঙ্ঘিকচেতাপনসিক্খাপদং</p>
<p class="bodytext"><a name="para7"></a><span class="paranum">৭</span>. যা <a name="V0.0052"></a> পন ভিক্খুনী অঞ্ঞদত্থিকেন পরিক্খারেন অঞ্ঞুদ্দিসিকেন সঙ্ঘিকেন সঞ্ঞাচিকেন অঞ্ঞং চেতাপেয্য, নিস্সগ্গিযং পাচিত্তিযং।</p>
<p class="centered">পঠমগণিকচেতাপনসিক্খাপদং</p>
<p class="bodytext"><a name="para8"></a><span class="paranum">৮</span>. যা পন ভিক্খুনী অঞ্ঞদত্থিকেন পরিক্খারেন অঞ্ঞুদ্দিসিকেন মহাজনিকেন অঞ্ঞং চেতাপেয্য, নিস্সগ্গিযং পাচিত্তিযং।</p>
<p class="centered">দুতিযগণিকচেতাপনসিক্খাপদং</p>
<p class="bodytext"><a name="para9"></a><span class="paranum">৯</span>. যা পন ভিক্খুনী অঞ্ঞদত্থিকেন পরিক্খারেন অঞ্ঞুদ্দিসিকেন মহাজনিকেন সঞ্ঞাচিকেন অঞ্ঞং চেতাপেয্য, নিস্সগ্গিযং পাচিত্তিযং।</p>
<p class="centered">পুগ্গলিকচেতাপনসিক্খাপদং</p>
<p class="bodytext"><a name="para10"></a><span class="paranum">১০</span>. যা পন ভিক্খুনী অঞ্ঞদত্থিকেন পরিক্খারেন অঞ্ঞুদ্দিসিকেন পুগ্গলিকেন সঞ্ঞাচিকেন অঞ্ঞং চেতাপেয্য, নিস্সগ্গিযং পাচিত্তিযং।</p>
<p class="centered">পত্তৰগ্গো পঠমো।</p>
<p class="centered">গরুপাৰুরণসিক্খাপদং</p>
<p class="bodytext"><a name="para11"></a><span class="paranum">১১</span>. গরুপাৰুরণং <a name="M0.0048"></a> পন ভিক্খুনিযা চেতাপেন্তিযা চতুক্কংসপরমং চেতাপেতব্বং। ততো চে উত্তরি চেতাপেয্য, নিস্সগ্গিযং পাচিত্তিযং।</p>
<p class="centered">লহুপাৰুরণসিক্খাপদং</p>
<p class="bodytext"><a name="para12"></a><span class="paranum">১২</span>. লহুপাৰুরণং পন ভিক্খুনিযা চেতাপেন্তিযা অড্ঢতেয্যকংসপরমং চেতাপেতব্বং। ততো চে উত্তরি চেতাপেয্য, নিস্সগ্গিযং পাচিত্তিযং।</p>
<p class="centered">কথিনসিক্খাপদং</p>
<p class="bodytext"><a name="para13"></a><span class="paranum">১৩</span>. নিট্ঠিতচীৰরস্মিং ভিক্খুনিযা উব্ভতস্মিং কথিনে দসাহপরমং অতিরেকচীৰরং ধারেতব্বং। তং অতিক্কামেন্তিযা, নিস্সগ্গিযং পাচিত্তিযং।</p>
<p class="centered">উদোসিতসিক্খাপদং</p>
<p class="bodytext"><a name="para14"></a><span class="paranum">১৪</span>. নিট্ঠিতচীৰরস্মিং <a name="V0.0053"></a> ভিক্খুনিযা উব্ভতস্মিং কথিনে একরত্তম্পি চে ভিক্খুনী তিচীৰরেন ৰিপ্পৰসেয্য, অঞ্ঞত্র ভিক্খুনিসম্মুতিযা নিস্সগ্গিযং পাচিত্তিযং।</p>
<p class="centered">অকালচীৰরসিক্খাপদং</p>
<p class="bodytext"><a name="para15"></a><span class="paranum">১৫</span>. নিট্ঠিতচীৰরস্মিং ভিক্খুনিযা উব্ভতস্মিং কথিনে ভিক্খুনিযা পনেৰ অকালচীৰরং উপ্পজ্জেয্য, আকঙ্খমানায ভিক্খুনিযা পটিগ্গহেতব্বং, পটিগ্গহেত্বা খিপ্পমেৰ কারেতব্বং, নো চস্স পারিপূরি, মাসপরমং তায ভিক্খুনিযা তং চীৰরং নিক্খিপিতব্বং ঊনস্স পারিপূরিযা সতিযা পচ্চাসায। ততো চে উত্তরি নিক্খিপেয্য সতিযাপি পচ্চাসায, নিস্সগ্গিযং পাচিত্তিযং।</p>
<p class="centered">অঞ্ঞাতকৰিঞ্ঞত্তিসিক্খাপদং</p>
<p class="bodytext"><a name="para16"></a><span class="paranum">১৬</span>. যা পন ভিক্খুনী অঞ্ঞাতকং গহপতিং ৰা গহপতানিং ৰা চীৰরং ৰিঞ্ঞাপেয্য অঞ্ঞত্র সমযা, নিস্সগ্গিযং পাচিত্তিযং। তত্থাযং সমযো অচ্ছিন্নচীৰরা ৰা হোতি ভিক্খুনী, নট্ঠচীৰরা ৰা, অযং তত্থ সমযো।</p>
<p class="centered">ততুত্তরিসিক্খাপদং</p>
<p class="bodytext"><a name="para17"></a><span class="paranum">১৭</span>. তঞ্চে অঞ্ঞাতকো গহপতি ৰা গহপতানী ৰা বহূহি চীৰরেহি অভিহট্ঠুং পৰারেয্য, সন্তরুত্তরপরমং তায ভিক্খুনিযা ততো চীৰরং সাদিতব্বং। ততো চে উত্তরি সাদিযেয্য, নিস্সগ্গিযং পাচিত্তিযং।</p>
<p class="centered">পঠমউপক্খটসিক্খাপদং</p>
<p class="bodytext"><a name="para18"></a><span class="paranum">১৮</span>. ভিক্খুনিং <a name="M0.0049"></a> পনেৰ উদ্দিস্স অঞ্ঞাতকস্স গহপতিস্স ৰা গহপতানিযা ৰা চীৰরচেতাপন্নং উপক্খটং হোতি ‘‘ইমিনা চীৰরচেতাপন্নেন চীৰরং চেতাপেত্বা ইত্থন্নামং ভিক্খুনিং চীৰরেন অচ্ছাদেস্সামী’’তি। তত্র চেসা ভিক্খুনী পুব্বে অপ্পৰারিতা উপসঙ্কমিত্বা চীৰরে ৰিকপ্পং আপজ্জেয্য ‘‘সাধু ৰত, মং আযস্মা ইমিনা চীৰরচেতাপন্নেন এৰরূপং ৰা এৰরূপং ৰা চীৰরং চেতাপেত্বা অচ্ছাদেহী’’তি কল্যাণকম্যতং উপাদায, নিস্সগ্গিযং পাচিত্তিযং।</p>
<p class="centered">দুতিযউপক্খটসিক্খাপদং</p>
<p class="bodytext"><a name="para19"></a><span class="paranum">১৯</span>. ভিক্খুনিং <a name="V0.0054"></a> পনেৰ উদ্দিস্স উভিন্নং অঞ্ঞাতকানং গহপতীনং ৰা গহপতানীনং ৰা পচ্চেকচীৰরচেতাপন্নানি উপক্খটানি হোন্তি ‘‘ইমেহি মযং পচ্চেকচীৰরচেতাপন্নেহি পচ্চেকচীৰরানি চেতাপেত্বা ইত্থন্নামং ভিক্খুনিং চীৰরেহি অচ্ছাদেস্সামা’’তি। তত্র চেসা ভিক্খূনী পুব্বে অপ্পৰারিতা উপসঙ্কমিত্বা চীৰরে ৰিকপ্পং আপজ্জেয্য ‘‘সাধু ৰত মং আযস্মন্তো ইমেহি পচ্চেকচীৰরচেতাপন্নেহি এৰরূপং ৰা এৰরূপং ৰা চীৰরং চেতাপেত্বা অচ্ছাদেথ উভোৰ সন্তা একেনা’’তি কল্যাণকম্যতং উপাদায, নিস্সগ্গিযং পাচিত্তিযং।</p>
<p class="centered">রাজসিক্খাপদং</p>
<p class="bodytext"><a name="para20"></a><span class="paranum">২০</span>. ভিক্খুনিং পনেৰ উদ্দিস্স রাজা ৰা রাজভোগ্গো ৰা ব্রাহ্মণো ৰা গহপতিকো ৰা দূতেন চীৰরচেতাপন্নং পহিণেয্য ‘‘ইমিনা চীৰরচেতাপন্নেন চীৰরং চেতাপেত্বা ইত্থন্নামং ভিক্খুনিং চীৰরেন অচ্ছাদেহী’’তি। সো চে দূতো তং ভিক্খুনিং উপসঙ্কমিত্বা এৰং ৰদেয্য ‘‘ইদং খো, অয্যে, অয্যং উদ্দিস্স চীৰরচেতাপন্নং আভতং, পটিগ্গণ্হাতায্যা চীৰরচেতাপন্ন’’ন্তি। তায ভিক্খুনিযা সো দূতো এৰমস্স ৰচনীযো ‘‘ন খো মযং, আৰুসো, চীৰরচেতাপন্নং পটিগ্গণ্হাম, চীৰরঞ্চ খো মযং পটিগ্গণ্হাম কালেন কপ্পিয’’ন্তি। সো চে দূতো তং ভিক্খুনিং এৰং ৰদেয্য ‘‘অত্থি পনায্যায, কোচি ৰেয্যাৰচ্চকরো’’তি, চীৰরত্থিকায, ভিক্খৰে, ভিক্খুনিযা ৰেয্যাৰচ্চকরো নিদ্দিসিতব্বো আরামিকো ৰা উপাসকো ৰা ‘‘এসো খো, আৰুসো, ভিক্খুনীনং ৰেয্যাৰচ্চকরো’’তি। সো চে দূতো তং ৰেয্যাৰচ্চকরং সঞ্ঞাপেত্বা তং ভিক্খুনিং উপসঙ্কমিত্বা এৰং ৰদেয্য ‘‘যং খো, অয্যে, অয্যা ৰেয্যাৰচ্চকরং নিদ্দিসি, সঞ্ঞত্তো সো মযা, উপসঙ্কমতায্যা <a name="M0.0050"></a> কালেন, চীৰরেন তং অচ্ছাদেস্সতী’’তি। চীৰরত্থিকায, ভিক্খৰে, ভিক্খুনিযা ৰেয্যাৰচ্চকরো উপসঙ্কমিত্বা দ্বত্তিক্খত্তুং চোদেতব্বো সারেতব্বো ‘‘অত্থো মে, আৰুসো, চীৰরেনা’’তি, দ্বত্তিক্খত্তুং চোদযমানা সারযমানা তং চীৰরং অভিনিপ্ফাদেয্য, ইচ্চেতং কুসলং, নো চে অভিনিপ্ফাদেয্য, চতুক্খত্তুং পঞ্চক্খত্তুং ছক্খত্তুপরমং তুণ্হীভূতায উদ্দিস্স ঠাতব্বং, চতুক্খত্তুং পঞ্চক্খত্তুং ছক্খত্তুপরমং তুণ্হীভূতা উদ্দিস্স তিট্ঠমানা তং চীৰরং অভিনিপ্ফাদেয্য, ইচ্চেতং কুসলং। ততো চে উত্তরি ৰাযমমানা তং চীৰরং অভিনিপ্ফাদেয্য, নিস্সগ্গিযং পাচিত্তিযং। নো চে অভিনিপ্ফাদেয্য, যতস্সা চীৰরচেতাপন্নং আভতং, তত্থ সামং ৰা গন্তব্বং, দূতো ৰা পাহেতব্বো ‘‘যং খো তুম্হে আযস্মন্তো ভিক্খুনিং উদ্দিস্স চীৰরচেতাপন্নং <a name="V0.0055"></a> পহিণিত্থ, ন তং তস্সা ভিক্খুনিযা কিঞ্চি অত্থং অনুভোতি, যুঞ্জন্তাযস্মন্তো সকং, মা ৰো সকং ৰিনস্সা’’তি, অযং তত্থ সামীচি।</p>
<p class="centered">চীৰরৰগ্গো দুতিযো।</p>
<p class="centered">রূপিযসিক্খাপদং</p>
<p class="bodytext"><a name="para21"></a><span class="paranum">২১</span>. যা পন ভিক্খুনী জাতরূপরজতং উগ্গণ্হেয্য ৰা উগ্গণ্হাপেয্য ৰা উপনিক্খিত্তং ৰা সাদিযেয্য, নিস্সগ্গিযং পাচিত্তিযং।</p>
<p class="centered">রূপিযসংৰোহারসিক্খাপদং</p>
<p class="bodytext"><a name="para22"></a><span class="paranum">২২</span>. যা পন ভিক্খুনী নানপ্পকারকং রূপিযসংৰোহারং সমাপজ্জেয্য, নিস্সগ্গিযং পাচিত্তিযং।</p>
<p class="centered">কযৰিক্কযসিক্খাপদং</p>
<p class="bodytext"><a name="para23"></a><span class="paranum">২৩</span>. যা পন ভিক্খুনী নানপ্পকারকং কযৰিক্কযং সমাপজ্জেয্য, নিস্সগ্গিযং পাচিত্তিযং।</p>
<p class="centered">ঊনপঞ্চবন্ধনসিক্খাপদং</p>
<p class="bodytext"><a name="para24"></a><span class="paranum">২৪</span>. যা পন ভিক্খুনী ঊনপঞ্চবন্ধনেন পত্তেন অঞ্ঞং নৰং পত্তং চেতাপেয্য, নিস্সগ্গিযং পাচিত্তিযং। তায ভিক্খুনিযা সো পত্তো ভিক্খুনিপরিসায নিস্সজ্জিতব্বো, যো চ তস্সা ভিক্খুনিপরিসায পত্তপরিযন্তো, সো তস্সা ভিক্খুনিযা পদাতব্বো ‘‘অযং তে ভিক্খুনি পত্তো যাৰভেদনায ধারেতব্বো’’তি, অযং তত্থ সামীচি।</p>
<p class="centered">ভেসজ্জসিক্খাপদং</p>
<p class="bodytext"><a name="para25"></a><span class="paranum">২৫</span>. যানি <a name="M0.0051"></a> খো পন তানি গিলানানং ভিক্খুনীনং পটিসাযনীযানি ভেসজ্জানি, সেয্যথিদং – সপ্পি নৰনীতং তেলং মধু ফাণিতং, তানি পটিগ্গহেত্বা সত্তাহপরমং সন্নিধিকারকং পরিভুঞ্জিতব্বানি। তং অতিক্কামেন্তিযা, নিস্সগ্গিযং পাচিত্তিযং।</p>
<p class="centered">চীৰরঅচ্ছিন্দনসিক্খাপদং</p>
<p class="bodytext"><a name="para26"></a><span class="paranum">২৬</span>. যা পন ভিক্খুনী ভিক্খুনিযা সামং চীৰরং দত্বা কুপিতা অনত্তমনা অচ্ছিন্দেয্য ৰা অচ্ছিন্দাপেয্য ৰা, নিস্সগ্গিযং পাচিত্তিযং।</p>
<p class="centered">সুত্তৰিঞ্ঞত্তিসিক্খাপদং</p>
<p class="bodytext"><a name="para27"></a><span class="paranum">২৭</span>. যা <a name="V0.0056"></a> পন ভিক্খুনী সামং সুত্তং ৰিঞ্ঞাপেত্বা তন্তৰাযেহি চীৰরং ৰাযাপেয্য, নিস্সগ্গিযং পাচিত্তিযং।</p>
<p class="centered">মহাপেসকারসিক্খাপদং</p>
<p class="bodytext"><a name="para28"></a><span class="paranum">২৮</span>. ভিক্খুনিং পনেৰ উদ্দিস্স অঞ্ঞাতকো গহপতি ৰা গহপতানী ৰা তন্তৰাযেহি চীৰরং ৰাযাপেয্য, তত্র চেসা ভিক্খুনী পুব্বে অপ্পৰারিতা তন্তৰাযে উপসঙ্কমিত্বা চীৰরে ৰিকপ্পং আপজ্জেয্য ‘‘ইদং খো আৰুসো চীৰরং মং উদ্দিস্স ৰিয্যতি, আযতঞ্চ করোথ, ৰিত্থতঞ্চ অপ্পিতঞ্চ সুৰীতঞ্চ সুপ্পৰাযিতঞ্চ সুৰিলেখিতঞ্চ সুৰিতচ্ছিতঞ্চ করোথ, অপ্পেৰ নাম মযম্পি আযস্মন্তানং কিঞ্চিমত্তং অনুপদজ্জেয্যামা’’তি, এৰঞ্চ সা ভিক্খুনী ৰত্বা কিঞ্চিমত্তং অনুপদজ্জেয্য অন্তমসো পিণ্ডপাতমত্তম্পি, নিস্সগ্গিযং পাচিত্তিযং।</p>
<p class="centered">অচ্চেকচীৰরসিক্খাপদং</p>
<p class="bodytext"><a name="para29"></a><span class="paranum">২৯</span>. দসাহানাগতং কত্তিকতেমাসিকপুণ্ণমং ভিক্খুনিযা পনেৰ অচ্চেকচীৰরং উপ্পজ্জেয্য, অচ্চেকং মঞ্ঞমানায ভিক্খুনিযা পটিগ্গহেতব্বং, পটিগ্গহেত্বা যাৰ চীৰরকালসমযং নিক্খিপিতব্বং। ততো চে উত্তরি নিক্খিপেয্য, নিস্সগ্গিযং পাচিত্তিযং।</p>
<p class="centered">পরিণতসিক্খাপদং</p>
<p class="bodytext"><a name="para30"></a><span class="paranum">৩০</span>. যা পন ভিক্খুনী জানং সঙ্ঘিকং লাভং পরিণতং অত্তনো পরিণামেয্য, নিস্সগ্গিযং পাচিত্তিযং।</p>
<p class="centered">পত্তৰগ্গো ততিযো।</p>
<p class="bodytext">উদ্দিট্ঠা <a name="M0.0052"></a> খো, অয্যাযো, তিংস নিস্সগ্গিযা পাচিত্তিযা ধম্মা। তত্থায্যাযো, পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থায্যাযো, তস্মা তুণ্হী, এৰমেতং ধারযামীতি।</p>
<p class="centered">নিস্সগ্গিযপাচিত্তিযা নিট্ঠিতা।</p>
<p class="subhead">সুদ্ধপাচিত্তিযা</p>
<p class="centered">ইমে খো পনায্যাযো, ছসট্ঠিসতা পাচিত্তিযা</p>
<p class="centered">ধম্মা উদ্দেসং আগচ্ছন্তি।</p>
<p class="centered">লসুণসিক্খাপদং</p>
<p class="bodytext"><a name="para1"></a><span class="paranum">১</span>. যা <a name="V0.0057"></a> পন ভিক্খুনী লসুণং খাদেয্য পাচিত্তিযং।</p>
<p class="centered">সম্বাধলোমসিক্খাপদং</p>
<p class="bodytext"><a name="para2"></a><span class="paranum">২</span>. যা পন ভিক্খুনী সম্বাধে লোমং সংহরাপেয্য, পাচিত্তিযং।</p>
<p class="centered">তলঘাতকসিক্খাপদং</p>
<p class="bodytext"><a name="para3"></a><span class="paranum">৩</span>. তলঘাতকে পাচিত্তিযং।</p>
<p class="centered">জতুমট্ঠকসিক্খাপদং</p>
<p class="bodytext"><a name="para4"></a><span class="paranum">৪</span>. জতুমট্ঠকে পাচিত্তিযং।</p>
<p class="centered">উদকসুদ্ধিকসিক্খাপদং</p>
<p class="bodytext"><a name="para5"></a><span class="paranum">৫</span>. উদকসুদ্ধিকং পন ভিক্খুনিযা আদিযমানায দ্বঙ্গুলপব্বপরমং আদাতব্বং। তং অতিক্কামেন্তিযা পাচিত্তিযং।</p>
<p class="centered">উপতিট্ঠনসিক্খাপদং</p>
<p class="bodytext"><a name="para6"></a><span class="paranum">৬</span>. যা পন ভিক্খুনী ভিক্খুস্স ভুঞ্জন্তস্স পানীযেন ৰা ৰিধূপনেন ৰা উপতিট্ঠেয্য, পাচিত্তিযং।</p>
<p class="centered">আমকধঞ্ঞসিক্খাপদং</p>
<p class="bodytext"><a name="para7"></a><span class="paranum">৭</span>. যা পন ভিক্খুনী আমকধঞ্ঞং ৰিঞ্ঞত্বা ৰা ৰিঞ্ঞাপেত্বা ৰা ভজ্জিত্বা ৰা ভজ্জাপেত্বা ৰা কোট্টেত্বা ৰা কোট্টাপেত্বা ৰা পচিত্বা ৰা পচাপেত্বা ৰা ভুঞ্জেয্য, পাচিত্তিযং।</p>
<p class="centered">পঠমউচ্চারছড্ডনসিক্খাপদং</p>
<p class="bodytext"><a name="para8"></a><span class="paranum">৮</span>. যা <a name="M0.0053"></a> <a name="V0.0058"></a> পন ভিক্খুনী উচ্চারং ৰা পস্সাৰং ৰা সঙ্কারং ৰা ৰিঘাসং ৰা তিরোকুট্টে ৰা তিরোপাকারে ৰা ছড্ডেয্য ৰা ছড্ডাপেয্য ৰা, পাচিত্তিযং।</p>
<p class="centered">দুতিযউচ্চারছড্ডনসিক্খাপদং</p>
<p class="bodytext"><a name="para9"></a><span class="paranum">৯</span>. যা পন ভিক্খুনী উচ্চারং ৰা পস্সাৰং ৰা সঙ্কারং ৰা ৰিঘাসং ৰা হরিতে ছড্ডেয্য ৰা ছড্ডাপেয্য ৰা, পাচিত্তিযং।</p>
<p class="centered">নচ্চগীতসিক্খাপদং</p>
<p class="bodytext"><a name="para10"></a><span class="paranum">১০</span>. যা পন ভিক্খুনী নচ্চং ৰা গীতং ৰা ৰাদিতং ৰা দস্সনায গচ্ছেয্য, পাচিত্তিযং।</p>
<p class="centered">লসুণৰগ্গো পঠমো।</p>
<p class="centered">রত্তন্ধকারসিক্খাপদং</p>
<p class="bodytext"><a name="para11"></a><span class="paranum">১১</span>. যা পন ভিক্খুনী রত্তন্ধকারে অপ্পদীপে পুরিসেন সদ্ধিং একেনেকা সন্তিট্ঠেয্য ৰা সল্লপেয্য ৰা, পাচিত্তিযং।</p>
<p class="centered">পটিচ্ছন্নোকাসসিক্খাপদং</p>
<p class="bodytext"><a name="para12"></a><span class="paranum">১২</span>. যা পন ভিক্খুনী পটিচ্ছন্নে ওকাসে পুরিসেন সদ্ধিং একেনেকা সন্তিট্ঠেয্য ৰা সল্লপেয্য ৰা, পাচিত্তিযং।</p>
<p class="centered">অজ্ঝোকাসসল্লপনসিক্খাপদং</p>
<p class="bodytext"><a name="para13"></a><span class="paranum">১৩</span>. যা পন ভিক্খুনী অজ্ঝোকাসে পুরিসেন সদ্ধিং একেনেকা সন্তিট্ঠেয্য ৰা সল্লপেয্য ৰা, পাচিত্তিযং।</p>
<p class="centered">দুতিযিকউয্যোজনসিক্খাপদং</p>
<p class="bodytext"><a name="para14"></a><span class="paranum">১৪</span>. যা পন ভিক্খুনী রথিকায ৰা ব্যূহে ৰা সিঙ্ঘাটকে ৰা পুরিসেন সদ্ধিং একেনেকা সন্তিট্ঠেয্য ৰা সল্লপেয্য ৰা নিকণ্ণিকং ৰা জপ্পেয্য দুতিযিকং ৰা ভিক্খুনিং উয্যোজেয্য, পাচিত্তিযং।</p>
<p class="centered">অনাপুচ্ছাপক্কমনসিক্খাপদং</p>
<p class="bodytext"><a name="para15"></a><span class="paranum">১৫</span>. যা <a name="V0.0059"></a> পন ভিক্খুনী পুরেভত্তং কুলানি উপসঙ্কমিত্বা আসনে নিসীদিত্বা সামিকে অনাপুচ্ছা পক্কমেয্য, পাচিত্তিযং।</p>
<p class="centered">অনাপুচ্ছাঅভিনিসীদনসিক্খাপদং</p>
<p class="bodytext"><a name="para16"></a><span class="paranum">১৬</span>. যা <a name="M0.0054"></a> পন ভিক্খুনী পচ্ছাভত্তং কুলানি উপসঙ্কমিত্বা সামিকে অনাপুচ্ছা আসনে অভিনিসীদেয্য ৰা অভিনিপজ্জেয্য ৰা, পাচিত্তিযং।</p>
<p class="centered">অনাপুচ্ছাসন্থরণসিক্খাপদং</p>
<p class="bodytext"><a name="para17"></a><span class="paranum">১৭</span>. যা পন ভিক্খুনী ৰিকালে কুলানি উপসঙ্কমিত্বা সামিকে অনাপুচ্ছা সেয্যং সন্থরিত্বা ৰা সন্থরাপেত্বা ৰা অভিনিসীদেয্য ৰা অভিনিপজ্জেয্য ৰা, পাচিত্তিযং।</p>
<p class="centered">পরউজ্ঝাপনকসিক্খাপদং</p>
<p class="bodytext"><a name="para18"></a><span class="paranum">১৮</span>. যা পন ভিক্খুনী দুগ্গহিতেন দূপধারিতেন পরং উজ্ঝাপেয্য, পাচিত্তিযং।</p>
<p class="centered">পরঅভিসপনসিক্খাপদং</p>
<p class="bodytext"><a name="para19"></a><span class="paranum">১৯</span>. যা পন ভিক্খুনী অত্তানং ৰা পরং ৰা নিরযেন ৰা ব্রহ্মচরিযেন ৰা অভিসপেয্য, পাচিত্তিযং।</p>
<p class="centered">রোদনসিক্খাপদং</p>
<p class="bodytext"><a name="para20"></a><span class="paranum">২০</span>. যা পন ভিক্খুনী অত্তানং ৰধিত্বা ৰধিত্বা রোদেয্য, পাচিত্তিযং।</p>
<p class="centered">রত্তন্ধকারৰগ্গো দুতিযো।</p>
<p class="centered">নগ্গসিক্খাপদং</p>
<p class="bodytext"><a name="para21"></a><span class="paranum">২১</span>. যা পন ভিক্খুনী নগ্গা নহাযেয্য, পাচিত্তিযং।</p>
<p class="centered">উদকসাটিকসিক্খাপদং</p>
<p class="bodytext"><a name="para22"></a><span class="paranum">২২</span>. উদকসাটিকং পন ভিক্খুনিযা কারযমানায পমাণিকা কারেতব্বা, তত্রিদং পমাণং <a name="V0.0060"></a>, দীঘসো চতস্সো ৰিদত্থিযো সুগতৰিদত্থিযা, তিরিযং দ্বে ৰিদত্থিযো। তং অতিক্কামেন্তিযা ছেদনকং পাচিত্তিযং।</p>
<p class="centered">চীৰরসিব্বনসিক্খাপদং</p>
<p class="bodytext"><a name="para23"></a><span class="paranum">২৩</span>. যা পন ভিক্খুনী ভিক্খুনিযা চীৰরং ৰিসিব্বেত্বা ৰা ৰিসিব্বাপেত্বা ৰা সা পচ্ছা অনন্তরাযিকিনী নেৰ সিব্বেয্য, ন সিব্বাপনায উস্সুক্কং করেয্য অঞ্ঞত্র চতূহপঞ্চাহা, পাচিত্তিযং।</p>
<p class="centered">সঙ্ঘাটিচারসিক্খাপদং</p>
<p class="bodytext"><a name="para24"></a><span class="paranum">২৪</span>. যা <a name="M0.0055"></a> পন ভিক্খুনী পঞ্চাহিকং সঙ্ঘাটিচারং অতিক্কামেয্য, পাচিত্তিযং।</p>
<p class="centered">চীৰরসঙ্কমনীযসিক্খাপদং</p>
<p class="bodytext"><a name="para25"></a><span class="paranum">২৫</span>. যা পন ভিক্খুনী চীৰরসঙ্কমনীযং ধারেয্য, পাচিত্তিযং।</p>
<p class="centered">গণচীৰরসিক্খাপদং</p>
<p class="bodytext"><a name="para26"></a><span class="paranum">২৬</span>. যা পন ভিক্খুনী গণস্স চীৰরলাভং অন্তরাযং করেয্য, পাচিত্তিযং।</p>
<p class="centered">পটিবাহনসিক্খাপদং</p>
<p class="bodytext"><a name="para27"></a><span class="paranum">২৭</span>. যা পন ভিক্খুনী ধম্মিকং চীৰরৰিভঙ্গং পটিবাহেয্য, পাচিত্তিযং।</p>
<p class="centered">চীৰরদানসিক্খাপদং</p>
<p class="bodytext"><a name="para28"></a><span class="paranum">২৮</span>. যা পন ভিক্খুনী অগারিকস্স ৰা পরিব্বাজকস্স ৰা পরিব্বাজিকায ৰা সমণচীৰরং দদেয্য, পাচিত্তিযং।</p>
<p class="centered">কালঅতিক্কমনসিক্খাপদং</p>
<p class="bodytext"><a name="para29"></a><span class="paranum">২৯</span>. যা পন ভিক্খুনী দুব্বলচীৰরপচ্চাসায চীৰরকালসমযং অতিক্কামেয্য, পাচিত্তিযং।</p>
<p class="centered">কথিনুদ্ধারসিক্খাপদং</p>
<p class="bodytext"><a name="para30"></a><span class="paranum">৩০</span>. যা <a name="V0.0061"></a> পন ভিক্খুনী ধম্মিকং কথিনুদ্ধারং পটিবাহেয্য, পাচিত্তিযং।</p>
<p class="centered">নগ্গৰগ্গো ততিযো।</p>
<p class="centered">একমঞ্চতুৰট্টনসিক্খাপদং</p>
<p class="bodytext"><a name="para31"></a><span class="paranum">৩১</span>. যা পন ভিক্খুনিযো দ্বে একমঞ্চে তুৰট্টেয্যুং, পাচিত্তিযং।</p>
<p class="centered">একত্থরণতুৰট্টনসিক্খাপদং</p>
<p class="bodytext"><a name="para32"></a><span class="paranum">৩২</span>. যা পন ভিক্খুনিযো দ্বে একত্থরণপাৰুরণা তুৰট্টেয্যুং, পাচিত্তিযং।</p>
<p class="centered">অফাসুকরণসিক্খাপদং</p>
<p class="bodytext"><a name="para33"></a><span class="paranum">৩৩</span>. যা পন ভিক্খুনী ভিক্খুনিযা সঞ্চিচ্চ অফাসুং করেয্য, পাচিত্তিযং।</p>
<p class="centered">নউপট্ঠাপনসিক্খাপদং</p>
<p class="bodytext"><a name="para34"></a><span class="paranum">৩৪</span>. যা <a name="M0.0056"></a> পন ভিক্খুনী দুক্খিতং সহজীৰিনিং নেৰ উপট্ঠহেয্য, ন উপট্ঠাপনায উস্সুক্কং করেয্য, পাচিত্তিযং।</p>
<p class="centered">নিক্কড্ঢনসিক্খাপদং</p>
<p class="bodytext"><a name="para35"></a><span class="paranum">৩৫</span>. যা পন ভিক্খুনী ভিক্খুনিযা উপস্সযং দত্বা কুপিতা অনত্তমনা নিক্কড্ঢেয্য ৰা নিক্কড্ঢাপেয্য ৰা, পাচিত্তিযং।</p>
<p class="centered">সংসট্ঠসিক্খাপদং</p>
<p class="bodytext"><a name="para36"></a><span class="paranum">৩৬</span>. যা পন ভিক্খুনী সংসট্ঠা ৰিহরেয্য গহপতিনা ৰা গহপতিপুত্তেন ৰা, সা ভিক্খুনী ভিক্খুনীহি এৰমস্স ৰচনীযা ‘‘মায্যে, সংসট্ঠা ৰিহরি গহপতিনাপি গহপতিপুত্তেনাপি, ৰিৰিচ্চায্যে, ৰিৰেকঞ্ঞেৰ ভগিনিযা সঙ্ঘো ৰণ্ণেতী’’তি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায, যাৰততিযঞ্চে সমনুভাসিযমানা তং পটিনিস্সজ্জেয্য, ইচ্চেতং কুসলং। নো চে পটিনিস্সজ্জেয্য, পাচিত্তিযং।</p>
<p class="centered">অন্তোরট্ঠসিক্খাপদং</p>
<p class="bodytext"><a name="para37"></a><span class="paranum">৩৭</span>. যা <a name="V0.0062"></a> পন ভিক্খুনী অন্তোরট্ঠে সাসঙ্কসম্মতে সপ্পটিভযে অসত্থিকা চারিকং চরেয্য, পাচিত্তিযং।</p>
<p class="centered">তিরোরট্ঠসিক্খাপদং</p>
<p class="bodytext"><a name="para38"></a><span class="paranum">৩৮</span>. যা পন ভিক্খুনী তিরোরট্ঠে সাসঙ্কসম্মতে সপ্পটিভযে অসত্থিকা চারিকং চরেয্য, পাচিত্তিযং।</p>
<p class="centered">অন্তোৰস্সসিক্খাপদং</p>
<p class="bodytext"><a name="para39"></a><span class="paranum">৩৯</span>. যা পন ভিক্খুনী অন্তোৰস্সং চারিকং চরেয্য, পাচিত্তিযং।</p>
<p class="centered">চারিকনপক্কমনসিক্খাপদং</p>
<p class="bodytext"><a name="para40"></a><span class="paranum">৪০</span>. যা পন ভিক্খুনী ৰস্সংৰুট্ঠা চারিকং ন পক্কমেয্য অন্তমসো ছপ্পঞ্চযোজনানিপি, পাচিত্তিযং।</p>
<p class="centered">তুৰট্টৰগ্গো চতুত্থো।</p>
<p class="centered">রাজাগারসিক্খাপদং</p>
<p class="bodytext"><a name="para41"></a><span class="paranum">৪১</span>. যা <a name="M0.0057"></a> পন ভিক্খুনী রাজাগারং ৰা চিত্তাগারং ৰা আরামং ৰা উয্যানং ৰা পোক্খরণিং ৰা দস্সনায গচ্ছেয্য, পাচিত্তিযং।</p>
<p class="centered">আসন্দিপরিভুঞ্জনসিক্খাপদং</p>
<p class="bodytext"><a name="para42"></a><span class="paranum">৪২</span>. যা পন ভিক্খুনী আসন্দিং ৰা পল্লঙ্কং ৰা পরিভুঞ্জেয্য, পাচিত্তিযং।</p>
<p class="centered">সুত্তকন্তনসিক্খাপদং</p>
<p class="bodytext"><a name="para43"></a><span class="paranum">৪৩</span>. যা পন ভিক্খুনী সুত্তং কন্তেয্য, পাচিত্তিযং।</p>
<p class="centered">গিহিৰেয্যাৰচ্চসিক্খাপদং</p>
<p class="bodytext"><a name="para44"></a><span class="paranum">৪৪</span>. যা পন ভিক্খুনী গিহিৰেয্যাৰচ্চং করেয্য, পাচিত্তিযং।</p>
<p class="centered">অধিকরণসিক্খাপদং</p>
<p class="bodytext"><a name="para45"></a><span class="paranum">৪৫</span>. যা <a name="V0.0063"></a> পন ভিক্খুনী ভিক্খুনিযা ‘‘এহায্যে, ইমং অধিকরণং ৰূপসমেহী’’তি ৰুচ্চমানা ‘‘সাধূ’’তি পটিস্সুণিত্বা সা পচ্ছা অনন্তরাযিকিনী নেৰ ৰূপসমেয্য, ন ৰূপসমায উস্সুক্কং করেয্য, পাচিত্তিযং।</p>
<p class="centered">ভোজনদানসিক্খাপদং</p>
<p class="bodytext"><a name="para46"></a><span class="paranum">৪৬</span>. যা পন ভিক্খুনী অগারিকস্স ৰা পরিব্বাজকস্স ৰা পরিব্বাজিকায ৰা সহত্থা খাদনীযং ৰা ভোজনীযং ৰা দদেয্য, পাচিত্তিযং।</p>
<p class="centered">আৰসথচীৰরসিক্খাপদং</p>
<p class="bodytext"><a name="para47"></a><span class="paranum">৪৭</span>. যা পন ভিক্খুনী আৰসথচীৰরং অনিস্সজ্জেত্বা পরিভুঞ্জেয্য, পাচিত্তিযং।</p>
<p class="centered">আৰসথৰিহারসিক্খাপদং</p>
<p class="bodytext"><a name="para48"></a><span class="paranum">৪৮</span>. যা পন ভিক্খুনী আৰসথং অনিস্সজ্জিত্বা চারিকং পক্কমেয্য, পাচিত্তিযং।</p>
<p class="centered">তিরচ্ছানৰিজ্জাপরিযাপুণনসিক্খাপদং</p>
<p class="bodytext"><a name="para49"></a><span class="paranum">৪৯</span>. যা পন ভিক্খুনী তিরচ্ছানৰিজ্জং পরিযাপুণেয্য, পাচিত্তিযং।</p>
<p class="centered">তিরচ্ছানৰিজ্জাৰাচনসিক্খাপদং</p>
<p class="bodytext"><a name="para50"></a><span class="paranum">৫০</span>. যা পন ভিক্খুনী তিরচ্ছানৰিজ্জং ৰাচেয্য, পাচিত্তিযং।</p>
<p class="centered">চিত্তাগারৰগ্গো পঞ্চমো।</p>
<p class="centered">আরামপৰিসনসিক্খাপদং</p>
<p class="bodytext"><a name="para51"></a><span class="paranum">৫১</span>. যা <a name="M0.0058"></a> পন ভিক্খুনী জানং সভিক্খুকং আরামং অনাপুচ্ছা পৰিসেয্য, পাচিত্তিযং।</p>
<p class="centered">ভিক্খুঅক্কোসনসিক্খাপদং</p>
<p class="bodytext"><a name="para52"></a><span class="paranum">৫২</span>. যা পন ভিক্খুনী ভিক্খুং অক্কোসেয্য ৰা পরিভাসেয্য ৰা, পাচিত্তিযং।</p>
<p class="centered">গণপরিভাসনসিক্খাপদং</p>
<p class="bodytext"><a name="para53"></a><span class="paranum">৫৩</span>. যা <a name="V0.0064"></a> পন ভিক্খুনী চণ্ডীকতা গণং পরিভাসেয্য, পাচিত্তিযং।</p>
<p class="centered">পৰারিতসিক্খাপদং</p>
<p class="bodytext"><a name="para54"></a><span class="paranum">৫৪</span>. যা পন ভিক্খুনী নিমন্তিতা ৰা পৰারিতা ৰা খাদনীযং ৰা ভোজনীযং ৰা খাদেয্য ৰা ভুঞ্জেয্য ৰা, পাচিত্তিযং।</p>
<p class="centered">কুলমচ্ছরিনীসিক্খাপদং</p>
<p class="bodytext"><a name="para55"></a><span class="paranum">৫৫</span>. যা পন ভিক্খুনী কুলমচ্ছরিনী অস্স, পাচিত্তিযং।</p>
<p class="centered">অভিক্খুকাৰাসসিক্খাপদং</p>
<p class="bodytext"><a name="para56"></a><span class="paranum">৫৬</span>. যা পন ভিক্খুনী অভিক্খুকে আৰাসে ৰস্সং ৰসেয্য, পাচিত্তিযং।</p>
<p class="centered">অপৰারণাসিক্খাপদং</p>
<p class="bodytext"><a name="para57"></a><span class="paranum">৫৭</span>. যা পন ভিক্খুনী ৰস্সংৰুট্ঠা উভতোসঙ্ঘে তীহি ঠানেহি ন পৰারেয্য দিট্ঠেন ৰা সুতেন ৰা পরিসঙ্কায ৰা, পাচিত্তিযং।</p>
<p class="centered">ওৰাদসিক্খাপদং</p>
<p class="bodytext"><a name="para58"></a><span class="paranum">৫৮</span>. যা পন ভিক্খুনী ওৰাদায ৰা সংৰাসায ৰা ন গচ্ছেয্য, পাচিত্তিযং।</p>
<p class="centered">ওৰাদূপসঙ্কমনসিক্খাপদং</p>
<p class="bodytext"><a name="para59"></a><span class="paranum">৫৯</span>. অন্বদ্ধমাসং ভিক্খুনিযা ভিক্খুসঙ্ঘতো দ্বে ধম্মা পচ্চাসীসিতব্বা উপোসথপুচ্ছকঞ্চ ওৰাদূপসঙ্কমনঞ্চ। তং অতিক্কামেন্তিযা পাচিত্তিযং।</p>
<p class="centered">পসাখেজাতসিক্খাপদং</p>
<p class="bodytext"><a name="para60"></a><span class="paranum">৬০</span>. যা পন ভিক্খুনী পসাখে জাতং গণ্ডং ৰা রুধিতং ৰা অনপলোকেত্বা সঙ্ঘং ৰা গণং ৰা পুরিসেন সদ্ধিং একেনেকা ভেদাপেয্য ৰা <a name="M0.0059"></a> ফালাপেয্য ৰা ধোৰাপেয্য ৰা আলিম্পাপেয্য ৰা বন্ধাপেয্য ৰা মোচাপেয্য ৰা, পাচিত্তিযং।</p>
<p class="centered">আরামৰগ্গো ছট্ঠো।</p>
<p class="centered">গব্ভিনীসিক্খাপদং</p>
<p class="bodytext"><a name="para61"></a><span class="paranum">৬১</span>. যা <a name="V0.0065"></a> পন ভিক্খুনী গব্ভিনিং ৰুট্ঠাপেয্য, পাচিত্তিযং।</p>
<p class="centered">পাযন্তীসিক্খাপদং</p>
<p class="bodytext"><a name="para62"></a><span class="paranum">৬২</span>. যা পন ভিক্খুনী পাযন্তিং ৰুট্ঠাপেয্য, পাচিত্তিযং।</p>
<p class="centered">পঠমসিক্খমানসিক্খাপদং</p>
<p class="bodytext"><a name="para63"></a><span class="paranum">৬৩</span>. যা পন ভিক্খুনী দ্বে ৰস্সানি ছসু ধম্মেসু অসিক্খিতসিক্খং সিক্খমানং ৰুট্ঠাপেয্য, পাচিত্তিযং।</p>
<p class="centered">দুতিযসিক্খমানসিক্খাপদং</p>
<p class="bodytext"><a name="para64"></a><span class="paranum">৬৪</span>. যা পন ভিক্খুনী দ্বে ৰস্সানি ছসু ধম্মেসু সিক্খিতসিক্খং সিক্খমানং সঙ্ঘেন অসম্মতং ৰুট্ঠাপেয্য, পাচিত্তিযং।</p>
<p class="centered">পঠমগিহিগতসিক্খাপদং</p>
<p class="bodytext"><a name="para65"></a><span class="paranum">৬৫</span>. যা পন ভিক্খুনী ঊনদ্বাদসৰস্সং গিহিগতং ৰুট্ঠাপেয্য, পাচিত্তিযং।</p>
<p class="centered">দুতিযগিহিগতসিক্খাপদং</p>
<p class="bodytext"><a name="para66"></a><span class="paranum">৬৬</span>. যা পন ভিক্খুনী পরিপুণ্ণদ্বাদসৰস্সং গিহিগতং দ্বে ৰস্সানি ছসু ধম্মেসু অসিক্খিতসিক্খং ৰুট্ঠাপেয্য, পাচিত্তিযং।</p>
<p class="centered">ততিযগিহিগতসিক্খাপদং</p>
<p class="bodytext"><a name="para67"></a><span class="paranum">৬৭</span>. যা পন ভিক্খুনী পরিপুণ্ণদ্বাদসৰস্সং গিহিগতং দ্বে ৰস্সানি ছসু ধম্মেসু সিক্খিতসিক্খং সঙ্ঘেন অসম্মতং ৰুট্ঠাপেয্য, পাচিত্তিযং।</p>
<p class="centered">পঠমসহজীৰিনীসিক্খাপদং</p>
<p class="bodytext"><a name="para68"></a><span class="paranum">৬৮</span>. যা পন ভিক্খুনী সহজীৰিনিং ৰুট্ঠাপেত্বা দ্বে ৰস্সানি নেৰ অনুগ্গণ্হেয্য ন অনুগ্গণ্হাপেয্য, পাচিত্তিযং।</p>
<p class="centered">পৰত্তিনীনানুবন্ধনসিক্খাপদং</p>
<p class="bodytext"><a name="para69"></a><span class="paranum">৬৯</span>. যা পন ভিক্খুনী ৰুট্ঠাপিতং পৰত্তিনিং দ্বে ৰস্সানি নানুবন্ধেয্য, পাচিত্তিযং।</p>
<p class="centered">দুতিযসহজীৰিনীসিক্খাপদং</p>
<p class="bodytext"><a name="para70"></a><span class="paranum">৭০</span>. যা <a name="M0.0060"></a> <a name="V0.0066"></a> পন ভিক্খুনী সহজীৰিনিং ৰুট্ঠাপেত্বা নেৰ ৰূপকাসেয্য ন ৰূপকাসাপেয্য অন্তমসো ছপ্পঞ্চযোজনানিপি, পাচিত্তিযং।</p>
<p class="centered">গব্ভিনিৰগ্গো সত্তমো।</p>
<p class="centered">পঠমকুমারিভূতসিক্খাপদং</p>
<p class="bodytext"><a name="para71"></a><span class="paranum">৭১</span>. যা পন ভিক্খুনী ঊনৰীসতিৰস্সং কুমারিভূতং ৰুট্ঠাপেয্য, পাচিত্তিযং।</p>
<p class="centered">দুতিযকুমারিভূতসিক্খাপদং</p>
<p class="bodytext"><a name="para72"></a><span class="paranum">৭২</span>. যা পন ভিক্খুনী পরিপুণ্ণৰীসতিৰস্সং কুমারিভূতং দ্বে ৰস্সানি ছসু ধম্মেসু অসিক্খিতসিক্খং ৰুট্ঠাপেয্য, পাচিত্তিযং।</p>
<p class="centered">ততিযকুমারিভূতসিক্খাপদং</p>
<p class="bodytext"><a name="para73"></a><span class="paranum">৭৩</span>. যা পন ভিক্খুনী পরিপুণ্ণৰীসতিৰস্সং কুমারিভূতং দ্বে ৰস্সানি ছসু ধম্মেসু সিক্খিতসিক্খং সঙ্ঘেন অসম্মতং ৰুট্ঠাপেয্য, পাচিত্তিযং।</p>
<p class="centered">ঊনদ্বাদসৰস্সসিক্খাপদং</p>
<p class="bodytext"><a name="para74"></a><span class="paranum">৭৪</span>. যা পন ভিক্খুনী ঊনদ্বাদসৰস্সা ৰুট্ঠাপেয্য, পাচিত্তিযং।</p>
<p class="centered">পরিপুণ্ণদ্বাদসৰস্সসিক্খাপদং</p>
<p class="bodytext"><a name="para75"></a><span class="paranum">৭৫</span>. যা পন ভিক্খুনী পরিপুণ্ণদ্বাদসৰস্সা সঙ্ঘেন অসম্মতা ৰুট্ঠাপেয্য, পাচিত্তিযং।</p>
<p class="centered">খিয্যনধম্মসিক্খাপদং</p>
<p class="bodytext"><a name="para76"></a><span class="paranum">৭৬</span>. যা পন ভিক্খুনী ‘‘অলং তাৰ তে, অয্যে, ৰুট্ঠাপিতেনা’’তি ৰুচ্চমানা ‘‘সাধূ’’তি পটিস্সুণিত্বা সা পচ্ছা খিয্যনধম্মং আপজ্জেয্য, পাচিত্তিযং।</p>
<p class="centered">পঠমসিক্খমাননৰুট্ঠাপনসিক্খাপদং</p>
<p class="bodytext"><a name="para77"></a><span class="paranum">৭৭</span>. যা পন ভিক্খুনী সিক্খমানং ‘‘সচে মে ত্বং, অয্যে, চীৰরং দস্সসি, এৰাহং তং <a name="V0.0067"></a> ৰুট্ঠাপেস্সামী’’তি ৰত্বা সা পচ্ছা অনন্তরাযিকিনী নেৰ ৰুট্ঠাপেয্য, ন ৰুট্ঠাপনায উস্সুক্কং করেয্য, পাচিত্তিযং।</p>
<p class="centered">দুতিযসিক্খমাননৰুট্ঠাপনসিক্খাপদং</p>
<p class="bodytext"><a name="para78"></a><span class="paranum">৭৮</span>. যা <a name="M0.0061"></a> পন ভিক্খুনী সিক্খমানং ‘‘সচে মং ত্বং, অয্যে, দ্বে ৰস্সানি অনুবন্ধিস্সসি, এৰাহং তং ৰুট্ঠাপেস্সামী’’তি ৰত্বা সা পচ্ছা অনন্তরাযিকিনী নেৰ ৰুট্ঠাপেয্য, ন ৰুট্ঠাপনায উস্সুক্কং করেয্য, পাচিত্তিযং।</p>
<p class="centered">সোকাৰাসসিক্খাপদং</p>
<p class="bodytext"><a name="para79"></a><span class="paranum">৭৯</span>. যা পন ভিক্খুনী পুরিসসংসট্ঠং কুমারকসংসট্ঠং চণ্ডিং সোকাৰাসং সিক্খমানং ৰুট্ঠাপেয্য, পাচিত্তিযং।</p>
<p class="centered">অননুঞ্ঞাতসিক্খাপদং</p>
<p class="bodytext"><a name="para80"></a><span class="paranum">৮০</span>. যা পন ভিক্খুনী মাতাপিতূহি ৰা সামিকেন ৰা অননুঞ্ঞাতং সিক্খমানং ৰুট্ঠাপেয্য, পাচিত্তিযং।</p>
<p class="centered">পারিৰাসিকসিক্খাপদং</p>
<p class="bodytext"><a name="para81"></a><span class="paranum">৮১</span>. যা পন ভিক্খুনী পারিৰাসিকছন্দদানেন সিক্খমানং ৰুট্ঠাপেয্য, পাচিত্তিযং।</p>
<p class="centered">অনুৰস্সসিক্খাপদং</p>
<p class="bodytext"><a name="para82"></a><span class="paranum">৮২</span>. যা পন ভিক্খুনী অনুৰস্সং ৰুট্ঠাপেয্য, পাচিত্তিযং।</p>
<p class="centered">একৰস্সসিক্খাপদং</p>
<p class="bodytext"><a name="para83"></a><span class="paranum">৮৩</span>. যা পন ভিক্খুনী একং ৰস্সং দ্বে ৰুট্ঠাপেয্য, পাচিত্তিযং।</p>
<p class="centered">কুমারিভূতৰগ্গো অট্ঠমো।</p>
<p class="centered">ছত্তুপাহনসিক্খাপদং</p>
<p class="bodytext"><a name="para84"></a><span class="paranum">৮৪</span>. যা পন ভিক্খুনী অগিলানা ছত্তুপাহনং ধারেয্য, পাচিত্তিযং।</p>
<p class="centered">যানসিক্খাপদং</p>
<p class="bodytext"><a name="para85"></a><span class="paranum">৮৫</span>. যা <a name="V0.0068"></a> পন ভিক্খুনী অগিলানা যানেন যাযেয্য, পাচিত্তিযং।</p>
<p class="centered">সঙ্ঘাণিসিক্খাপদং</p>
<p class="bodytext"><a name="para86"></a><span class="paranum">৮৬</span>. যা পন ভিক্খুনী সঙ্ঘাণিং ধারেয্য, পাচিত্তিযং।</p>
<p class="centered">ইত্থালঙ্কারসিক্খাপদং</p>
<p class="bodytext"><a name="para87"></a><span class="paranum">৮৭</span>. যা পন ভিক্খুনী ইত্থালঙ্কারং ধারেয্য, পাচিত্তিযং।</p>
<p class="centered">গন্ধৰণ্ণকসিক্খাপদং</p>
<p class="bodytext"><a name="para88"></a><span class="paranum">৮৮</span>. যা <a name="M0.0062"></a> পন ভিক্খুনী গন্ধৰণ্ণকেন নহাযেয্য, পাচিত্তিযং।</p>
<p class="centered">ৰাসিতকসিক্খাপদং</p>
<p class="bodytext"><a name="para89"></a><span class="paranum">৮৯</span>. যা পন ভিক্খুনী ৰাসিতকেন পিঞ্ঞাকেন নহাযেয্য, পাচিত্তিযং।</p>
<p class="centered">ভিক্খুনিউম্মদ্দাপনসিক্খাপদং</p>
<p class="bodytext"><a name="para90"></a><span class="paranum">৯০</span>. যা পন ভিক্খুনী ভিক্খুনিযা উম্মদ্দাপেয্য ৰা পরিমদ্দাপেয্য ৰা, পাচিত্তিযং।</p>
<p class="centered">সিক্খমানউম্মদ্দাপনসিক্খাপদং</p>
<p class="bodytext"><a name="para91"></a><span class="paranum">৯১</span>. যা পন ভিক্খুনী সিক্খমানায উম্মদ্দাপেয্য ৰা পরিমদ্দাপেয্য ৰা, পাচিত্তিযং।</p>
<p class="centered">সামণেরীউম্মদ্দাপনসিক্খাপদং</p>
<p class="bodytext"><a name="para92"></a><span class="paranum">৯২</span>. যা পন ভিক্খুনী সামণেরিযা উম্মদ্দাপেয্য ৰা পরিমদ্দাপেয্য ৰা, পাচিত্তিযং।</p>
<p class="centered">গিহিনিউম্মদ্দাপনসিক্খাপদং</p>
<p class="bodytext"><a name="para93"></a><span class="paranum">৯৩</span>. যা পন ভিক্খুনী গিহিনিযা উম্মদ্দাপেয্য ৰা পরিমদ্দাপেয্য ৰা, পাচিত্তিযং।</p>
<p class="centered">অনাপুচ্ছাসিক্খাপদং</p>
<p class="bodytext"><a name="para94"></a><span class="paranum">৯৪</span>. যা পন ভিক্খুনী ভিক্খুস্স পুরতো অনাপুচ্ছা আসনে নিসীদেয্য, পাচিত্তিযং।</p>
<p class="centered">পঞ্হাপুচ্ছনসিক্খাপদং</p>
<p class="bodytext"><a name="para95"></a><span class="paranum">৯৫</span>. যা <a name="V0.0069"></a> পন ভিক্খুনী অনোকাসকতং ভিক্খুং পঞ্হং পুচ্ছেয্য, পাচিত্তিযং।</p>
<p class="centered">অসংকচ্চিকসিক্খাপদং</p>
<p class="bodytext"><a name="para96"></a><span class="paranum">৯৬</span>. যা পন ভিক্খুনী অসংকচ্চিকা গামং পৰিসেয্য, পাচিত্তিযং।</p>
<p class="centered">ছত্তুপাহনৰগ্গো নৰমো।</p>
<p class="centered">মুসাৰাদসিক্খাপদং</p>
<p class="bodytext"><a name="para97"></a><span class="paranum">৯৭</span>. সম্পজানমুসাৰাদে <a name="M0.0063"></a> পাচিত্তিযং।</p>
<p class="centered">ওমসৰাদসিক্খাপদং</p>
<p class="bodytext"><a name="para98"></a><span class="paranum">৯৮</span>. ওমসৰাদে পাচিত্তিযং।</p>
<p class="centered">পেসুঞ্ঞসিক্খাপদং</p>
<p class="bodytext"><a name="para99"></a><span class="paranum">৯৯</span>. ভিক্খুনিপেসুঞ্ঞে পাচিত্তিযং।</p>
<p class="centered">পদসোধম্মসিক্খাপদং</p>
<p class="bodytext"><a name="para100"></a><span class="paranum">১০০</span>. যা পন ভিক্খুনী অনুপসম্পন্নং পদসো ধম্মং ৰাচেয্য, পাচিত্তিযং।</p>
<p class="centered">পঠমসহসেয্যসিক্খাপদং</p>
<p class="bodytext"><a name="para101"></a><span class="paranum">১০১</span>. যা পন ভিক্খুনী অনুপসম্পন্নায উত্তরিদিরত্ততিরত্তং সহসেয্যং কপ্পেয্য, পাচিত্তিযং।</p>
<p class="centered">দুতিযসহসেয্যসিক্খাপদং</p>
<p class="bodytext"><a name="para102"></a><span class="paranum">১০২</span>. যা পন ভিক্খুনী পুরিসেন সহসেয্যং কপ্পেয্য, পাচিত্তিযং।</p>
<p class="centered">ধম্মদেসনাসিক্খাপদং</p>
<p class="bodytext"><a name="para103"></a><span class="paranum">১০৩</span>. যা পন ভিক্খুনী পুরিসস্স উত্তরিছপ্পঞ্চৰাচাহি ধম্মং দেসেয্য অঞ্ঞত্র ৰিঞ্ঞুনা ইত্থিৰিগ্গহেন, পাচিত্তিযং।</p>
<p class="centered">ভূতারোচনসিক্খাপদং</p>
<p class="bodytext"><a name="para104"></a><span class="paranum">১০৪</span>. যা <a name="V0.0070"></a> পন ভিক্খুনী অনুপসম্পন্নায উত্তরিমনুস্সধম্মং আরোচেয্য, ভূতস্মিং পাচিত্তিযং।</p>
<p class="centered">দুট্ঠুল্লারোচনসিক্খাপদং</p>
<p class="bodytext"><a name="para105"></a><span class="paranum">১০৫</span>. যা পন ভিক্খুনী ভিক্খুনিযা দুট্ঠুল্লং আপত্তিং অনুপসম্পন্নায আরোচেয্য অঞ্ঞত্র ভিক্খুনিসম্মুতিযা, পাচিত্তিযং।</p>
<p class="centered">পথৰীখণনসিক্খাপদং</p>
<p class="bodytext"><a name="para106"></a><span class="paranum">১০৬</span>. যা পন ভিক্খুনী পথৰিং খণেয্য ৰা খণাপেয্য ৰা, পাচিত্তিযং।</p>
<p class="centered">মুসাৰাদৰগ্গো দসমো।</p>
<p class="centered">ভূতগামসিক্খাপদং</p>
<p class="bodytext"><a name="para107"></a><span class="paranum">১০৭</span>. ভূতগামপাতব্যতায <a name="M0.0064"></a> পাচিত্তিযং।</p>
<p class="centered">অঞ্ঞৰাদকসিক্খাপদং</p>
<p class="bodytext"><a name="para108"></a><span class="paranum">১০৮</span>. অঞ্ঞৰাদকে, ৰিহেসকে পাচিত্তিযং।</p>
<p class="centered">উজ্ঝাপনকসিক্খাপদং</p>
<p class="bodytext"><a name="para109"></a><span class="paranum">১০৯</span>. উজ্ঝাপনকে, খিয্যনকে পাচিত্তিযং।</p>
<p class="centered">পঠমসেনাসনসিক্খাপদং</p>
<p class="bodytext"><a name="para110"></a><span class="paranum">১১০</span>. যা পন ভিক্খুনী সঙ্ঘিকং মঞ্চং ৰা পীঠং ৰা ভিসিং ৰা কোচ্ছং ৰা অজ্ঝোকাসে সন্থরিত্বা ৰা সন্থরাপেত্বা ৰা তং পক্কমন্তী নেৰ উদ্ধরেয্য, ন উদ্ধরাপেয্য, অনাপুচ্ছং ৰা গচ্ছেয্য, পাচিত্তিযং।</p>
<p class="centered">দুতিযসেনাসনসিক্খাপদং</p>
<p class="bodytext"><a name="para111"></a><span class="paranum">১১১</span>. যা পন ভিক্খুনী সঙ্ঘিকে ৰিহারে সেয্যং সন্থরিত্বা ৰা সন্থরাপেত্বা ৰা তং পক্কমন্তী নেৰ উদ্ধরেয্য, ন উদ্ধরাপেয্য, অনাপুচ্ছং ৰা গচ্ছেয্য, পাচিত্তিযং।</p>
<p class="centered">অনুপখজ্জসিক্খাপদং</p>
<p class="bodytext"><a name="para112"></a><span class="paranum">১১২</span>. যা <a name="V0.0071"></a> পন ভিক্খুনী সঙ্ঘিকে ৰিহারে জানং পুব্বুপগতং ভিক্খুনিং অনুপখজ্জ সেয্যং কপ্পেয্য ‘‘যস্সা সম্বাধো ভৰিস্সতি, সা পক্কমিস্সতী’’তি এতদেৰ পচ্চযং করিত্বা অনঞ্ঞং, পাচিত্তিযং।</p>
<p class="centered">নিক্কড্ঢনসিক্খাপদং</p>
<p class="bodytext"><a name="para113"></a><span class="paranum">১১৩</span>. যা পন ভিক্খুনী ভিক্খুনিং কুপিতা অনত্তমনা সঙ্ঘিকা ৰিহারা নিক্কড্ঢেয্য ৰা নিক্কড্ঢাপেয্য ৰা, পাচিত্তিযং।</p>
<p class="centered">ৰেহাসকুটিসিক্খাপদং</p>
<p class="bodytext"><a name="para114"></a><span class="paranum">১১৪</span>. যা পন ভিক্খুনী সঙ্ঘিকে ৰিহারে উপরিৰেহাসকুটিযা আহচ্চপাদকং মঞ্চং ৰা পীঠং ৰা অভিনিসীদেয্য ৰা অভিনিপজ্জেয্য ৰা, পাচিত্তিযং।</p>
<p class="centered">মহল্লকৰিহারসিক্খাপদং</p>
<p class="bodytext"><a name="para115"></a><span class="paranum">১১৫</span>. মহল্লকং পন ভিক্খুনিযা ৰিহারং কারযমানায যাৰ দ্বারকোসা অগ্গল়ট্ঠপনায, আলোকসন্ধিপরিকম্মায দ্বত্তিচ্ছদনস্স পরিযাযং অপ্পহরিতে ঠিতায অধিট্ঠাতব্বং। ততো চে উত্তরি অপ্পহরিতেপি ঠিতা অধিট্ঠহেয্য, পাচিত্তিযং।</p>
<p class="centered">সপ্পাণকসিক্খাপদং</p>
<p class="bodytext"><a name="para116"></a><span class="paranum">১১৬</span>. যা <a name="M0.0065"></a> পন ভিক্খুনী জানং সপ্পাণকং উদকং তিণং ৰা মত্তিকং ৰা সিঞ্চেয্য ৰা সিঞ্চাপেয্য ৰা, পাচিত্তিযং।</p>
<p class="centered">ভূতগামৰগ্গো একাদসমো।</p>
<p class="centered">আৰসথপিণ্ডসিক্খাপদং</p>
<p class="bodytext"><a name="para117"></a><span class="paranum">১১৭</span>. অগিলানায ভিক্খুনিযা একো আৰসথপিণ্ডো ভুঞ্জিতব্বো। ততো চে উত্তরি ভুঞ্জেয্য, পাচিত্তিযং।</p>
<p class="centered">গণভোজনসিক্খাপদং</p>
<p class="bodytext"><a name="para118"></a><span class="paranum">১১৮</span>. গণভোজনে অঞ্ঞত্র সমযা পাচিত্তিযং। তত্থাযং সমযো, গিলানসমযো, চীৰরদানসমযো <a name="V0.0072"></a>, চীৰরকারসমযো, অদ্ধানগমনসমযো, নাৰাভিরুহনসমযো, মহাসমযো, সমণভত্তসমযো, অযং তত্থ সমযো।</p>
<p class="centered">কাণমাতুসিক্খাপদং</p>
<p class="bodytext"><a name="para119"></a><span class="paranum">১১৯</span>. ভিক্খুনিং পনেৰ কুলং উপগতং পূৰেহি ৰা মন্থেহি ৰা অভিহট্ঠুং পৰারেয্য, আকঙ্খমানায ভিক্খুনিযা দ্বত্তিপত্তপূরা পটিগ্গহেতব্বা। ততো চে উত্তরি পটিগ্গণ্হেয্য, পাচিত্তিযং। দ্বত্তিপত্তপূরে পটিগ্গহেত্বা ততো নীহরিত্বা ভিক্খুনীহি সদ্ধিং সংৰিভজিতব্বং, অযং তত্থ সামীচি।</p>
<p class="centered">ৰিকালভোজনসিক্খাপদং</p>
<p class="bodytext"><a name="para120"></a><span class="paranum">১২০</span>. যা পন ভিক্খুনী ৰিকালে খাদনীযং ৰা ভোজনীযং ৰা খাদেয্য ৰা ভুঞ্জেয্য ৰা, পাচিত্তিযং।</p>
<p class="centered">সন্নিধিকারকসিক্খাপদং</p>
<p class="bodytext"><a name="para121"></a><span class="paranum">১২১</span>. যা পন ভিক্খুনী সন্নিধিকারকং খাদনীযং ৰা ভোজনীযং ৰা খাদেয্য ৰা ভুঞ্জেয্য ৰা, পাচিত্তিযং।</p>
<p class="centered">দন্তপোনসিক্খাপদং</p>
<p class="bodytext"><a name="para122"></a><span class="paranum">১২২</span>. যা পন ভিক্খুনী অদিন্নং মুখদ্বারং আহারং আহরেয্য অঞ্ঞত্র উদকদন্তপোনা, পাচিত্তিযং।</p>
<p class="centered">উয্যোজনসিক্খাপদং</p>
<p class="bodytext"><a name="para123"></a><span class="paranum">১২৩</span>. যা <a name="M0.0066"></a> পন ভিক্খুনী ভিক্খুনিং ‘‘এহায্যে, গামং ৰা নিগমং ৰা পিণ্ডায পৰিসিস্সামা’’তি তস্সা দাপেত্বা ৰা অদাপেত্বা ৰা উয্যোজেয্য ‘‘গচ্ছায্যে, ন মে তযা সদ্ধিং কথা ৰা নিসজ্জা ৰা ফাসু হোতি, একিকায মে কথা ৰা নিসজ্জা ৰা ফাসু হোতী’’তি এতদেৰ পচ্চযং করিত্বা অনঞ্ঞং, পাচিত্তিযং।</p>
<p class="centered">সভোজনসিক্খাপদং</p>
<p class="bodytext"><a name="para124"></a><span class="paranum">১২৪</span>. যা পন ভিক্খুনী সভোজনে কুলে অনুপখজ্জ নিসজ্জং কপ্পেয্য, পাচিত্তিযং।</p>
<p class="centered">রহোপটিচ্ছন্নসিক্খাপদং</p>
<p class="bodytext"><a name="para125"></a><span class="paranum">১২৫</span>. যা <a name="V0.0073"></a> পন ভিক্খুনী পুরিসেন সদ্ধিং রহো পটিচ্ছন্নে আসনে নিসজ্জং কপ্পেয্য, পাচিত্তিযং।</p>
<p class="centered">রহোনিসজ্জসিক্খাপদং</p>
<p class="bodytext"><a name="para126"></a><span class="paranum">১২৬</span>. যা পন ভিক্খুনী পুরিসেন সদ্ধিং একেনেকা রহো নিসজ্জং কপ্পেয্য, পাচিত্তিযং।</p>
<p class="centered">ভোজনৰগ্গো দ্বাদসমো।</p>
<p class="centered">চারিত্তসিক্খাপদং</p>
<p class="bodytext"><a name="para127"></a><span class="paranum">১২৭</span>. যা পন ভিক্খুনী নিমন্তিতা সভত্তা সমানা সন্তিং ভিক্খুনিং অনাপুচ্ছা পুরেভত্তং ৰা পচ্ছাভত্তং ৰা কুলেসু চারিত্তং আপজ্জেয্য অঞ্ঞত্র সমযা, পাচিত্তিযং। তত্থাযং সমযো, চীৰরদানসমযো, চীৰরকারসমযো, অযং তত্থ সমযো।</p>
<p class="centered">মহানামসিক্খাপদং</p>
<p class="bodytext"><a name="para128"></a><span class="paranum">১২৮</span>. অগিলানায ভিক্খুনিযা চতুমাসপ্পচ্চযপৰারণা সাদিতব্বা অঞ্ঞত্র পুনপৰারণায, অঞ্ঞত্র নিচ্চপৰারণায। ততো চে উত্তরি সাদিযেয্য, পাচিত্তিযং।</p>
<p class="centered">উয্যুত্তসেনাসিক্খাপদং</p>
<p class="bodytext"><a name="para129"></a><span class="paranum">১২৯</span>. যা পন ভিক্খুনী উয্যুত্তং সেনং দস্সনায গচ্ছেয্য অঞ্ঞত্র তথারূপপ্পচ্চযা, পাচিত্তিযং।</p>
<p class="centered">সেনাৰাসসিক্খাপদং</p>
<p class="bodytext"><a name="para130"></a><span class="paranum">১৩০</span>. সিযা <a name="M0.0067"></a> চ তস্সা ভিক্খুনিযা কোচিদেৰ পচ্চযো সেনং গমনায, দিরত্ততিরত্তং তায ভিক্খুনিযা সেনায ৰসিতব্বং। ততো চে উত্তরি ৰসেয্য, পাচিত্তিযং।</p>
<p class="centered">উয্যোধিকসিক্খাপদং</p>
<p class="bodytext"><a name="para131"></a><span class="paranum">১৩১</span>. দিরত্ততিরত্তং চে ভিক্খুনী সেনায ৰসমানা উয্যোধিকং ৰা বলগ্গং ৰা সেনাব্যূহং ৰা অনীকদস্সনং ৰা গচ্ছেয্য, পাচিত্তিযং।</p>
<p class="centered">সুরাপানসিক্খাপদং</p>
<p class="bodytext"><a name="para132"></a><span class="paranum">১৩২</span>. সুরামেরযপানে <a name="V0.0074"></a> পাচিত্তিযং।</p>
<p class="centered">অঙ্গুলিপতোদকসিক্খাপদং</p>
<p class="bodytext"><a name="para133"></a><span class="paranum">১৩৩</span>. অঙ্গুলিপতোদকে পাচিত্তিযং।</p>
<p class="centered">হসধম্মসিক্খাপদং</p>
<p class="bodytext"><a name="para134"></a><span class="paranum">১৩৪</span>. উদকে হসধম্মে পাচিত্তিযং।</p>
<p class="centered">অনাদরিযসিক্খাপদং</p>
<p class="bodytext"><a name="para135"></a><span class="paranum">১৩৫</span>. অনাদরিযে পাচিত্তিযং।</p>
<p class="centered">ভিংসাপনসিক্খাপদং</p>
<p class="bodytext"><a name="para136"></a><span class="paranum">১৩৬</span>. যা পন ভিক্খুনী ভিক্খুনিং ভিংসাপেয্য, পাচিত্তিযং।</p>
<p class="centered">চারিত্তৰগ্গো তেরসমো।</p>
<p class="centered">জোতিসিক্খাপদং</p>
<p class="bodytext"><a name="para137"></a><span class="paranum">১৩৭</span>. যা পন ভিক্খুনী অগিলানা ৰিসিব্বনাপেক্খা জোতিং সমাদহেয্য ৰা সমাদহাপেয্য ৰা অঞ্ঞত্র তথারূপপ্পচ্চযা, পাচিত্তিযং।</p>
<p class="centered">নহানসিক্খাপদং</p>
<p class="bodytext"><a name="para138"></a><span class="paranum">১৩৮</span>. যা পন ভিক্খুনী ওরেনদ্ধমাসং নহাযেয্য অঞ্ঞত্র সমযা, পাচিত্তিযং। তত্থাযং সমযো ‘‘দিযড্ঢো মাসো সেসো গিম্হান’’ন্তি ‘‘ৰস্সানস্স পঠমো মাসো’’ ইচ্চেতে অড্ঢতেয্যমাসা উণ্হসমযো, পরিল়াহসমযো, গিলানসমযো, কম্মসমযো, অদ্ধানগমনসমযো, ৰাতৰুট্ঠিসমযো, অযং তত্থ সমযো।</p>
<p class="centered">দুব্বণ্ণকরণসিক্খাপদং</p>
<p class="bodytext"><a name="para139"></a><span class="paranum">১৩৯</span>. নৰং <a name="M0.0068"></a> পন ভিক্খুনিযা চীৰরলাভায তিণ্ণং দুব্বণ্ণকরণানং অঞ্ঞতরং দুব্বণ্ণকরণং <a name="V0.0075"></a> আদাতব্বং নীলং ৰা কদ্দমং ৰা কাল়সামং ৰা। অনাদা চে ভিক্খুনী তিণ্ণং দুব্বণ্ণকরণানং অঞ্ঞতরং দুব্বণ্ণকরণং নৰং চীৰরং পরিভুঞ্জেয্য, পাচিত্তিযং।</p>
<p class="centered">ৰিকপ্পনসিক্খাপদং</p>
<p class="bodytext"><a name="para140"></a><span class="paranum">১৪০</span>. যা পন ভিক্খুনী ভিক্খুস্স ৰা ভিক্খুনিযা ৰা সিক্খমানায ৰা সামণেরস্স ৰা সামণেরিযা ৰা সামং চীৰরং ৰিকপ্পেত্বা অপচ্চুদ্ধারণং পরিভুঞ্জেয্য, পাচিত্তিযং।</p>
<p class="centered">অপনিধাপনসিক্খাপদং</p>
<p class="bodytext"><a name="para141"></a><span class="paranum">১৪১</span>. যা পন ভিক্খুনী ভিক্খুনিযা পত্তং ৰা চীৰরং ৰা নিসীদনং ৰা সূচিঘরং ৰা কাযবন্ধনং ৰা অপনিধেয্য ৰা অপনিধাপেয্য ৰা অন্তমসো হসাপেক্খাপি, পাচিত্তিযং।</p>
<p class="centered">সঞ্চিচ্চসিক্খাপদং</p>
<p class="bodytext"><a name="para142"></a><span class="paranum">১৪২</span>. যা পন ভিক্খুনী সঞ্চিচ্চ পাণং জীৰিতা ৰোরোপেয্য, পাচিত্তিযং।</p>
<p class="centered">সপ্পাণকসিক্খাপদং</p>
<p class="bodytext"><a name="para143"></a><span class="paranum">১৪৩</span>. যা পন ভিক্খুনী জানং সপ্পাণকং উদকং পরিভুঞ্জেয্য, পাচিত্তিযং।</p>
<p class="centered">উক্কোটনসিক্খাপদং</p>
<p class="bodytext"><a name="para144"></a><span class="paranum">১৪৪</span>. যা পন ভিক্খুনী জানং যথাধম্মং নিহতাধিকরণং পুনকম্মায উক্কোটেয্য, পাচিত্তিযং।</p>
<p class="centered">থেয্যসত্থসিক্খাপদং</p>
<p class="bodytext"><a name="para145"></a><span class="paranum">১৪৫</span>. যা পন ভিক্খুনী জানং থেয্যসত্থেন সদ্ধিং সংৰিধায একদ্ধানমগ্গং পটিপজ্জেয্য অন্তমসো গামন্তরম্পি, পাচিত্তিযং।</p>
<p class="centered">অরিট্ঠসিক্খাপদং</p>
<p class="bodytext"><a name="para146"></a><span class="paranum">১৪৬</span>. যা পন ভিক্খুনী এৰং ৰদেয্য ‘‘তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযাযা’’তি। সা ভিক্খুনী ভিক্খুনীহি এৰমস্স ৰচনীযা ‘‘মায্যে এৰং অৰচ, মা ভগৰন্তং অব্ভাচিক্খি, ন <a name="V0.0076"></a> হি সাধু ভগৰতো অব্ভক্খানং, ন হি ভগৰা এৰং ৰদেয্য, অনেকপরিযাযেনায্যে অন্তরাযিকা ধম্মা অন্তরাযিকা ৰুত্তা ভগৰতা, অলঞ্চ পন তে পটিসেৰতো <a name="M0.0069"></a> অন্তরাযাযা’’তি। এৰঞ্চ সা ভিক্খুনী ভিক্খুনীহি ৰুচ্চমানা তথেৰ পগ্গণ্হেয্য, সা ভিক্খুনী ভিক্খুনীহি যাৰততিযং সমনুভাসিতব্বা তস্স পটিনিস্সগ্গায। যাৰততিযঞ্চে সমনুভাসিযমানা তং পটিনিস্সজ্জেয্য, ইচ্চেতং কুসলং। নো চে পটিনিস্সজ্জেয্য, পাচিত্তিযং।</p>
<p class="centered">জোতিৰগ্গো চুদ্দসমো।</p>
<p class="centered">উক্খিত্তসম্ভোগসিক্খাপদং</p>
<p class="bodytext"><a name="para147"></a><span class="paranum">১৪৭</span>. যা পন ভিক্খুনী জানং তথাৰাদিনিযা ভিক্খুনিযা অকটানুধম্মায তং দিট্ঠিং অপ্পটিনিস্সট্ঠায সদ্ধিং সম্ভুঞ্জেয্য ৰা, সংৰসেয্য ৰা, সহ ৰা সেয্যং কপ্পেয্য, পাচিত্তিযং।</p>
<p class="centered">কণ্টকসিক্খাপদং</p>
<p class="bodytext"><a name="para148"></a><span class="paranum">১৪৮</span>. সমণুদ্দেসাপি চে এৰং ৰদেয্য ‘‘তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযাযা’’তি। সা সমণুদ্দেসা ভিক্খুনীহি এৰমস্স ৰচনীযা ‘‘মায্যে, সমণুদ্দেসে এৰং অৰচ, মা ভগৰন্তং অব্ভাচিক্খি, ন হি সাধু ভগৰতো অব্ভক্খানং, ন হি ভগৰা এৰং ৰদেয্য, অনেকপরিযাযেনায্যে, সমণুদ্দেসে অন্তরাযিকা ধম্মা অন্তরাযিকা ৰুত্তা ভগৰতা, অলঞ্চ পন তে পটিসেৰতো অন্তরাযাযা’’তি। এৰঞ্চ সা সমণুদ্দেসা ভিক্খুনীহি ৰুচ্চমানা তথেৰ পগ্গণ্হেয্য, সা সমণুদ্দেসা ভিক্খুনীহি এৰমস্স ৰচনীযা ‘‘অজ্জতগ্গে তে, অয্যে, সমণুদ্দেসে ন চেৰ সো ভগৰা সত্থা অপদিসিতব্বো, যম্পি চঞ্ঞা সমণুদ্দেসা লভন্তি ভিক্খুনীহি সদ্ধিং দিরত্ততিরত্তং সহসেয্যং, সাপি তে নত্থি, চর পিরে, ৰিনস্সা’’তি। যা পন ভিক্খুনী জানং তথানাসিতং সমণুদ্দেসং উপলাপেয্য ৰা, উপট্ঠাপেয্য ৰা, সম্ভুঞ্জেয্য ৰা, সহ ৰা সেয্যং কপ্পেয্য, পাচিত্তিযং।</p>
<p class="centered">সহধম্মিকসিক্খাপদং</p>
<p class="bodytext"><a name="para149"></a><span class="paranum">১৪৯</span>. যা পন ভিক্খুনী ভিক্খুনীহি সহধম্মিকং ৰুচ্চমানা এৰং ৰদেয্য ‘‘ন তাৰাহং, অয্যে, এতস্মিং সিক্খাপদে সিক্খিস্সামি, যাৰ ন অঞ্ঞং ভিক্খুনিং ব্যত্তং ৰিনযধরং পরিপুচ্ছামী’’তি, পাচিত্তিযং। সিক্খমানায, ভিক্খৰে, ভিক্খুনিযা অঞ্ঞাতব্বং পরিপুচ্ছিতব্বং পরিপঞ্হিতব্বং, অযং তত্থ সামীচি।</p>
<p class="centered">ৰিলেখনসিক্খাপদং</p>
<p class="bodytext"><a name="para150"></a><span class="paranum">১৫০</span>. যা <a name="M0.0070"></a> <a name="V0.0077"></a> পন ভিক্খুনী পাতিমোক্খে উদ্দিস্সমানে এৰং ৰদেয্য ‘‘কিং পনিমেহি খুদ্দানুখুদ্দকেহি সিক্খাপদেহি উদ্দিট্ঠেহি, যাৰদেৰ কুক্কুচ্চায ৰিহেসায ৰিলেখায সংৰত্তন্তী’’তি, সিক্খাপদৰিৰণ্ণকে পাচিত্তিযং।</p>
<p class="centered">মোহনসিক্খাপদং</p>
<p class="bodytext"><a name="para151"></a><span class="paranum">১৫১</span>. যা পন ভিক্খুনী অন্বদ্ধমাসং পাতিমোক্খে উদ্দিস্সমানে এৰং ৰদেয্য ‘‘ইদানেৰ খো অহং, অয্যে, জানামি অযম্পি কির ধম্মো সুত্তাগতো সুত্তপরিযাপন্নো অন্বদ্ধমাসং উদ্দেসং আগচ্ছতী’’তি, তঞ্চে ভিক্খুনিং অঞ্ঞা ভিক্খুনিযো জানেয্যুং নিসিন্নপুব্বং ইমায ভিক্খুনিযা দ্বত্তিক্খত্তুং পাতিমোক্খে উদ্দিস্সমানে, কো পন ৰাদো ভিয্যো, ন চ তস্সা ভিক্খুনিযা অঞ্ঞাণকেন মুত্তি অত্থি, যঞ্চ তত্থ আপত্তিং আপন্না, তঞ্চ যথাধম্মো কারেতব্বো, উত্তরি চস্সা মোহো আরোপেতব্বো ‘‘তস্সা তে, অয্যে, অলাভা, তস্সা তে দুল্লদ্ধং, যং ত্বং পাতিমোক্খে উদ্দিস্সমানে ন সাধুকং অট্ঠিং কত্বা মনসি করোসী’’তি, ইদং তস্মিং মোহনকে পাচিত্তিযং।</p>
<p class="centered">পহারসিক্খাপদং</p>
<p class="bodytext"><a name="para152"></a><span class="paranum">১৫২</span>. যা পন ভিক্খুনী ভিক্খুনিযা কুপিতা অনত্তমনা পহারং দদেয্য, পাচিত্তিযং।</p>
<p class="centered">তলসত্তিকসিক্খাপদং</p>
<p class="bodytext"><a name="para153"></a><span class="paranum">১৫৩</span>. যা পন ভিক্খুনী ভিক্খুনিযা কুপিতা অনত্তমনা তলসত্তিকং উগ্গিরেয্য, পাচিত্তিযং।</p>
<p class="centered">অমূলকসিক্খাপদং</p>
<p class="bodytext"><a name="para154"></a><span class="paranum">১৫৪</span>. যা পন ভিক্খুনী ভিক্খুনিং অমূলকেন সঙ্ঘাদিসেসেন অনুদ্ধংসেয্য, পাচিত্তিযং।</p>
<p class="centered">সঞ্চিচ্চসিক্খাপদং</p>
<p class="bodytext"><a name="para155"></a><span class="paranum">১৫৫</span>. যা পন ভিক্খুনী ভিক্খুনিযা সঞ্চিচ্চ কুক্কুচ্চং উপদহেয্য ‘‘ইতিস্সা মুহুত্তম্পি অফাসু ভৰিস্সতী’’তি এতদেৰ পচ্চযং করিত্বা অনঞ্ঞং, পাচিত্তিযং।</p>
<p class="centered">উপস্সুতি সিক্খাপদং</p>
<p class="bodytext"><a name="para156"></a><span class="paranum">১৫৬</span>. যা <a name="M0.0071"></a> <a name="V0.0078"></a> পন ভিক্খুনী ভিক্খুনীনং ভণ্ডনজাতানং কলহজাতানং ৰিৰাদাপন্নানং উপস্সুতিং তিট্ঠেয্য ‘‘যং ইমা ভণিস্সন্তি, তং সোস্সামী’’তি এতদেৰ পচ্চযং করিত্বা অনঞ্ঞং, পাচিত্তিযং।</p>
<p class="centered">দিট্ঠিৰগ্গো পন্নরসমো।</p>
<p class="centered">কম্মপ্পটিবাহনসিক্খাপদং</p>
<p class="bodytext"><a name="para157"></a><span class="paranum">১৫৭</span>. যা পন ভিক্খুনী ধম্মিকানং কম্মানং ছন্দং দত্বা পচ্ছা খীযনধম্মং আপজ্জেয্য, পাচিত্তিযং।</p>
<p class="centered">ছন্দংঅদত্বাগমনসিক্খাপদং</p>
<p class="bodytext"><a name="para158"></a><span class="paranum">১৫৮</span>. যা পন ভিক্খুনী সঙ্ঘে ৰিনিচ্ছযকথায ৰত্তমানায ছন্দং অদত্বা উট্ঠাযাসনা পক্কমেয্য, পাচিত্তিযং।</p>
<p class="centered">দুব্বলসিক্খাপদং</p>
<p class="bodytext"><a name="para159"></a><span class="paranum">১৫৯</span>. যা পন ভিক্খুনী সমগ্গেন সঙ্ঘেন চীৰরং দত্বা পচ্ছা খীযনধম্মং আপজ্জেয্য ‘‘যথাসন্থুতং ভিক্খুনিযো সঙ্ঘিকং লাভং পরিণামেন্তী’’তি, পাচিত্তিযং।</p>
<p class="centered">পরিণামনসিক্খাপদং</p>
<p class="bodytext"><a name="para160"></a><span class="paranum">১৬০</span>. যা পন ভিক্খুনী জানং সঙ্ঘিকং লাভং পরিণতং পুগ্গলস্স পরিণামেয্য, পাচিত্তিযং।</p>
<p class="centered">রতনসিক্খাপদং</p>
<p class="bodytext"><a name="para161"></a><span class="paranum">১৬১</span>. যা পন ভিক্খুনী রতনং ৰা রতনসম্মতং ৰা অঞ্ঞত্র অজ্ঝারামা ৰা অজ্ঝাৰসথা ৰা উগ্গণ্হেয্য ৰা উগ্গণ্হাপেয্য ৰা, পাচিত্তিযং। রতনং ৰা পন ভিক্খুনিযা রতনসম্মতং ৰা অজ্ঝারামে ৰা অজ্ঝাৰসথে ৰা উগ্গহেত্বা ৰা উগ্গহাপেত্বা ৰা নিক্খিপিতব্বং ‘‘যস্স ভৰিস্সতি, সো হরিস্সতী’’তি, অযং তত্থ সামীচি।</p>
<p class="centered">সূচিঘরসিক্খাপদং</p>
<p class="bodytext"><a name="para162"></a><span class="paranum">১৬২</span>. যা <a name="M0.0072"></a> <a name="V0.0079"></a> পন ভিক্খুনী অট্ঠিমযং ৰা দন্তমযং ৰা ৰিসাণমযং ৰা সূচিঘরং কারাপেয্য, ভেদনকং পাচিত্তিযং।</p>
<p class="centered">মঞ্চপীঠসিক্খাপদং</p>
<p class="bodytext"><a name="para163"></a><span class="paranum">১৬৩</span>. নৰং পন ভিক্খুনিযা মঞ্চং ৰা পীঠং ৰা কারযমানায অট্ঠঙ্গুলপাদকং কারেতব্বং সুগতঙ্গুলেন অঞ্ঞত্র হেট্ঠিমায অটনিযা। তং অতিক্কামেন্তিযা ছেদনকং পাচিত্তিযং।</p>
<p class="centered">তূলোনদ্ধসিক্খাপদং</p>
<p class="bodytext"><a name="para164"></a><span class="paranum">১৬৪</span>. যা পন ভিক্খুনী মঞ্চং ৰা পীঠং ৰা তূলোনদ্ধং কারাপেয্য, উদ্দালনকং পাচিত্তিযং।</p>
<p class="centered">কণ্ডুপ্পটিচ্ছাদিসিক্খাপদং</p>
<p class="bodytext"><a name="para165"></a><span class="paranum">১৬৫</span>. কণ্ডুপ্পটিচ্ছাদিং পন ভিক্খুনিযা কারযমানায পমাণিকা কারেতব্বা, তত্রিদং পমাণং, দীঘসো চতস্সো ৰিদত্থিযো সুগতৰিদত্থিযা, তিরিযং দ্বে ৰিদত্থিযো। তং অতিক্কামেন্তিযা ছেদনকং পাচিত্তিযং।</p>
<p class="centered">নন্দসিক্খাপদং</p>
<p class="bodytext"><a name="para166"></a><span class="paranum">১৬৬</span>. যা পন ভিক্খুনী সুগতচীৰরপ্পমাণং চীৰরং কারাপেয্য, অতিরেকং ৰা, ছেদনকং পাচিত্তিযং। তত্রিদং সুগতস্স সুগতচীৰরপ্পমাণং, দীঘসো নৰ ৰিদত্থিযো সুগতৰিদত্থিযা, তিরিযং ছ ৰিদত্থিযো, ইদং সুগতস্স সুগতচীৰরপ্পমাণন্তি।</p>
<p class="centered">ধম্মিকৰগ্গো সোল়সমো।</p>
<p class="bodytext">উদ্দিট্ঠা খো, অয্যাযো, ছসট্ঠিসতা পাচিত্তিযা ধম্মা। তত্থায্যাযো, পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থায্যাযো, তস্মা তুণ্হী, এৰমেতং ধারযামীতি।</p>
<p class="centered">পাচিত্তিযা নিট্ঠিতা।</p>
<p class="subhead">পাটিদেসনীযা</p>
<p class="centered">ইমে খো পনায্যাযো অট্ঠ পাটিদেসনীযা</p>
<p class="centered">ধম্মা উদ্দেসং আগচ্ছন্তি।</p>
<p class="centered">সপ্পিৰিঞ্ঞাপনসিক্খাপদং</p>
<p class="bodytext"><a name="para1"></a><span class="paranum">১</span>. যা <a name="M0.0073"></a> <a name="V0.0080"></a> পন ভিক্খুনী অগিলানা সপ্পিং ৰিঞ্ঞাপেত্বা ভুঞ্জেয্য, পটিদেসেতব্বং তায ভিক্খুনিযা ‘‘গারয্হং, অয্যে, ধম্মং আপজ্জিং অসপ্পাযং পাটিদেসনীযং, তং পটিদেসেমী’’তি।</p>
<p class="centered">তেলৰিঞ্ঞাপনসিক্খাপদং</p>
<p class="bodytext"><a name="para2"></a><span class="paranum">২</span>. যা পন ভিক্খুনী অগিলানা তেলং ৰিঞ্ঞাপেত্বা ভুঞ্জেয্য…পে॰… তং পটিদেসেমীতি।</p>
<p class="centered">মধুৰিঞ্ঞাপনসিক্খাপদং</p>
<p class="bodytext"><a name="para3"></a><span class="paranum">৩</span>. যা পন ভিক্খুনী অগিলানা মধুং ৰিঞ্ঞাপেত্বা ভুঞ্জেয্য…পে॰… তং পটিদেসেমীতি।</p>
<p class="centered">ফাণিতৰিঞ্ঞাপনসিক্খাপদং</p>
<p class="bodytext"><a name="para4"></a><span class="paranum">৪</span>. যা পন ভিক্খুনী অগিলানা ফাণিতং ৰিঞ্ঞাপেত্বা ভুঞ্জেয্য…পে॰… তং পটিদেসেমীতি।</p>
<p class="bodytext">মচ্ছৰিঞ্ঞাপনসিক্খাপদং</p>
<p class="bodytext"><a name="para5"></a><span class="paranum">৫</span>. যা পন ভিক্খুনী অগিলানা মচ্ছং ৰিঞ্ঞাপেত্বা ভুঞ্জেয্য…পে॰… তং পটিদেসেমীতি।</p>
<p class="centered">মংসৰিঞ্ঞাপনসিক্খাপদং</p>
<p class="bodytext"><a name="para6"></a><span class="paranum">৬</span>. যা পন ভিক্খুনী অগিলানা মংসং ৰিঞ্ঞাপেত্বা ভুঞ্জেয্য…পে॰… তং পটিদেসেমীতি।</p>
<p class="centered">খীরৰিঞ্ঞাপনসিক্খাপদং</p>
<p class="bodytext"><a name="para7"></a><span class="paranum">৭</span>. যা <a name="V0.0081"></a> পন ভিক্খুনী অগিলানা খীরং ৰিঞ্ঞাপেত্বা ভুঞ্জেয্য…পে॰… তং পটিদেসেমীতি।</p>
<p class="centered">দধিৰিঞ্ঞাপনসিক্খাপদং</p>
<p class="bodytext"><a name="para8"></a><span class="paranum">৮</span>. যা পন ভিক্খুনী অগিলানা দধিং ৰিঞ্ঞাপেত্বা ভুঞ্জেয্য, পটিদেসেতব্বং তায ভিক্খুনিযা ‘‘গারয্হং, অয্যে, ধম্মং আপজ্জিং অসপ্পাযং পাটিদেসনীযং, তং পটিদেসেমী’’তি।</p>
<p class="bodytext">উদ্দিট্ঠা <a name="M0.0074"></a> খো, অয্যাযো, অট্ঠ পাটিদেসনীযা ধম্মা। তত্থায্যাযো, পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থায্যাযো, তস্মা তুণ্হী, এৰমেতং ধারযামীতি।</p>
<p class="centered">পাটিদেসনীযা নিট্ঠিতা।</p>
<p class="subhead">সেখিযা</p>
<p class="centered">ইমে খো পনায্যাযো, সেখিযা ধম্মা উদ্দেসং আগচ্ছন্তি।</p>
<p class="centered">পরিমণ্ডলসিক্খাপদং</p>
<p class="bodytext"><a name="para1"></a><span class="paranum">১</span>. পরিমণ্ডলং নিৰাসেস্সামীতি সিক্খা করণীযা।</p>
<p class="bodytext"><a name="para2"></a><span class="paranum">২</span>. পরিমণ্ডলং পারুপিস্সামীতি সিক্খা করণীযা।</p>
<p class="centered">সুপ্পটিচ্ছন্নসিক্খাপদং</p>
<p class="bodytext"><a name="para3"></a><span class="paranum">৩</span>. সুপ্পটিচ্ছন্না অন্তরঘরে গমিস্সামীতি সিক্খা করণীযা।</p>
<p class="bodytext"><a name="para4"></a><span class="paranum">৪</span>. সুপ্পটিচ্ছন্না অন্তরঘরে নিসীদিস্সামীতি সিক্খা করণীযা।</p>
<p class="centered">সুসংৰুতসিক্খাপদং</p>
<p class="bodytext"><a name="para5"></a><span class="paranum">৫</span>. সুসংৰুতা <a name="V0.0082"></a> অন্তরঘরে গমিস্সামীতি সিক্খা করণীযা।</p>
<p class="bodytext"><a name="para6"></a><span class="paranum">৬</span>. সুসংৰুতা অন্তরঘরে নিসীদিস্সামীতি সিক্খা করণীযা।</p>
<p class="centered">ওক্খিত্তচক্খুসিক্খাপদং</p>
<p class="bodytext"><a name="para7"></a><span class="paranum">৭</span>. ওক্খিত্তচক্খুনী অন্তরঘরে গমিস্সামীতি সিক্খা করণীযা।</p>
<p class="bodytext"><a name="para8"></a><span class="paranum">৮</span>. ওক্খিত্তচক্খুনী অন্তরঘরে নিসীদিস্সামীতি সিক্খা করণীযা।</p>
<p class="centered">উক্খিত্তকসিক্খাপদং</p>
<p class="bodytext"><a name="para9"></a><span class="paranum">৯</span>. ন উক্খিত্তকায অন্তরঘরে গমিস্সামীতি সিক্খা করণীযা।</p>
<p class="bodytext"><a name="para10"></a><span class="paranum">১০</span>. ন উক্খিত্তকায অন্তরঘরে নিসীদিস্সামীতি সিক্খা করণীযা।</p>
<p class="centered">পরিমণ্ডলৰগ্গো পঠমো।</p>
<p class="centered">উজ্জগ্ঘিকসিক্খাপদং</p>
<p class="bodytext"><a name="para11"></a><span class="paranum">১১</span>. ন <a name="M0.0075"></a> উজ্জগ্ঘিকায অন্তরঘরে গমিস্সামীতি সিক্খা করণীযা।</p>
<p class="bodytext"><a name="para12"></a><span class="paranum">১২</span>. ন উজ্জগ্ঘিকায অন্তরঘরে নিসীদিস্সামীতি সিক্খা করণীযা।</p>
<p class="bodytext">উচ্চসদ্দসিক্খাপদং</p>
<p class="bodytext"><a name="para13"></a><span class="paranum">১৩</span>. অপ্পসদ্দা অন্তরঘরে গমিস্সামীতি সিক্খা করণীযা।</p>
<p class="bodytext"><a name="para14"></a><span class="paranum">১৪</span>. অপ্পসদ্দা অন্তরঘরে নিসীদিস্সামীতি সিক্খা করণীযা।</p>
<p class="centered">কাযপ্পচালকসিক্খাপদং</p>
<p class="bodytext"><a name="para15"></a><span class="paranum">১৫</span>. ন কাযপ্পচালকং অন্তরঘরে গমিস্সামীতি সিক্খা করণীযা।</p>
<p class="bodytext"><a name="para16"></a><span class="paranum">১৬</span>. ন <a name="V0.0083"></a> কাযপ্পচালকং অন্তরঘরে নিসীদিস্সামীতি সিক্খা করণীযা।</p>
<p class="centered">বাহুপ্পচালকসিক্খাপদং</p>
<p class="bodytext"><a name="para17"></a><span class="paranum">১৭</span>. ন বাহুপ্পচালকং অন্তরঘরে গমিস্সামীতি সিক্খা করণীযা।</p>
<p class="bodytext"><a name="para18"></a><span class="paranum">১৮</span>. ন বাহুপ্পচালকং অন্তরঘরে নিসীদিস্সামীতি সিক্খা করণীযা।</p>
<p class="centered">সীসপ্পচালকসিক্খাপদং</p>
<p class="bodytext"><a name="para19"></a><span class="paranum">১৯</span>. ন সীসপ্পচালকং অন্তরঘরে গমিস্সামীতি সিক্খা করণীযা।</p>
<p class="bodytext"><a name="para20"></a><span class="paranum">২০</span>. ন সীসপ্পচালকং অন্তরঘরে নিসীদিস্সামীতি সিক্খা করণীযা।</p>
<p class="centered">উজ্জগ্ঘিকৰগ্গো দুতিযো।</p>
<p class="centered">খম্ভকতসিক্খাপদং</p>
<p class="bodytext"><a name="para21"></a><span class="paranum">২১</span>. ন খম্ভকতা অন্তরঘরে গমিস্সামীতি সিক্খা করণীযা।</p>
<p class="bodytext"><a name="para22"></a><span class="paranum">২২</span>. ন খম্ভকতা অন্তরঘরে নিসীদিস্সামীতি সিক্খা করণীযা।</p>
<p class="centered">ওগুণ্ঠিতসিক্খাপদং</p>
<p class="bodytext"><a name="para23"></a><span class="paranum">২৩</span>. ন ওগুণ্ঠিতা অন্তরঘরে গমিস্সামীতি সিক্খা করণীযা।</p>
<p class="bodytext"><a name="para24"></a><span class="paranum">২৪</span>. ন ওগুণ্ঠিতা অন্তরঘরে নিসীদিস্সামীতি সিক্খা করণীযা।</p>
<p class="centered">উক্কুটিকসিক্খাপদং</p>
<p class="bodytext"><a name="para25"></a><span class="paranum">২৫</span>. ন উক্কুটিকায অন্তরঘরে গমিস্সামীতি সিক্খা করণীযা।</p>
<p class="centered">পল্লত্থিকসিক্খাপদং</p>
<p class="bodytext"><a name="para26"></a><span class="paranum">২৬</span>. ন <a name="M0.0076"></a> পল্লত্থিকায অন্তরঘরে নিসীদিস্সামীতি সিক্খা করণীযা।</p>
<p class="centered">সক্কচ্চপটিগ্গহণসিক্খাপদং</p>
<p class="bodytext"><a name="para27"></a><span class="paranum">২৭</span>. সক্কচ্চং <a name="V0.0084"></a> পিণ্ডপাতং পটিগ্গহেস্সামীতি সিক্খা করণীযা।</p>
<p class="centered">পত্তসঞ্ঞিনীপটিগ্গহণসিক্খাপদং</p>
<p class="bodytext"><a name="para28"></a><span class="paranum">২৮</span>. পত্তসঞ্ঞিনী পিণ্ডপাতং পটিগ্গহেস্সামীতি সিক্খা করণীযা।</p>
<p class="centered">সমসূপকপটিগ্গহণসিক্খাপদং</p>
<p class="bodytext"><a name="para29"></a><span class="paranum">২৯</span>. সমসূপকং পিণ্ডপাতং পটিগ্গহেস্সামীতি সিক্খা করণীযা।</p>
<p class="centered">সমতিত্তিকসিক্খাপদং</p>
<p class="bodytext"><a name="para30"></a><span class="paranum">৩০</span>. সমতিত্তিকং পিণ্ডপাতং পটিগ্গহেস্সামীতি সিক্খা করণীযা।</p>
<p class="centered">খম্ভকতৰগ্গো ততিযো।</p>
<p class="centered">সক্কচ্চভুঞ্জনসিক্খাপদং</p>
<p class="bodytext"><a name="para31"></a><span class="paranum">৩১</span>. সক্কচ্চং পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">পত্তসঞ্ঞিনীভুঞ্জনসিক্খাপদং</p>
<p class="bodytext"><a name="para32"></a><span class="paranum">৩২</span>. পত্তসঞ্ঞিনী পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">সপদানসিক্খাপদং</p>
<p class="bodytext"><a name="para33"></a><span class="paranum">৩৩</span>. সপদানং পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">সমসূপকসিক্খাপদং</p>
<p class="bodytext"><a name="para34"></a><span class="paranum">৩৪</span>. সমসূপকং পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">ন থূপকতসিক্খাপদং</p>
<p class="bodytext"><a name="para35"></a><span class="paranum">৩৫</span>. ন থূপকতো ওমদ্দিত্বা পিণ্ডপাতং ভুঞ্জিস্সামীতি সিক্খা করণীযা।</p>
<p class="centered">ওদনপ্পটিচ্ছাদনসিক্খাপদং</p>
<p class="bodytext"><a name="para36"></a><span class="paranum">৩৬</span>. ন সূপং ৰা ব্যঞ্জনং ৰা ওদনেন পটিচ্ছাদেস্সামি ভিয্যোকম্যতং উপাদাযাতি সিক্খা করণীযা।</p>
<p class="centered">সূপোদনৰিঞ্ঞত্তিসিক্খাপদং</p>
<p class="bodytext"><a name="para37"></a><span class="paranum">৩৭</span>. ন <a name="M0.0077"></a> <a name="V0.0085"></a> সূপং ৰা ওদনং ৰা অগিলানা অত্তনো অত্থায ৰিঞ্ঞাপেত্বা ভুঞ্জিস্সামীতি সিক্খা করণীযা।</p>
<p class="centered">উজ্ঝানসঞ্ঞিনীসিক্খাপদং</p>
<p class="bodytext"><a name="para38"></a><span class="paranum">৩৮</span>. ন উজ্ঝানসঞ্ঞিনী পরেসং পত্তং ওলোকেস্সামীতি সিক্খা করণীযা।</p>
<p class="centered">কবল়সিক্খাপদং</p>
<p class="bodytext"><a name="para39"></a><span class="paranum">৩৯</span>. নাতিমহন্তং কবল়ং করিস্সামীতি সিক্খা করণীযা।</p>
<p class="centered">আলোপসিক্খাপদং</p>
<p class="bodytext"><a name="para40"></a><span class="paranum">৪০</span>. পরিমণ্ডলং আলোপং করিস্সামীতি সিক্খা করণীযা।</p>
<p class="centered">সক্কচ্চৰগ্গো চতুত্থো।</p>
<p class="centered">অনাহটসিক্খাপদং</p>
<p class="bodytext"><a name="para41"></a><span class="paranum">৪১</span>. ন অনাহটে কবল়ে মুখদ্বারং ৰিৰরিস্সামীতি সিক্খা করণীযা।</p>
<p class="centered">ভুঞ্জমানসিক্খাপদং</p>
<p class="bodytext"><a name="para42"></a><span class="paranum">৪২</span>. ন ভুঞ্জমানা সব্বহত্থং মুখে পক্খিপিস্সামীতি সিক্খা করণীযা।</p>
<p class="centered">সকবল়সিক্খাপদং</p>
<p class="bodytext"><a name="para43"></a><span class="paranum">৪৩</span>. ন সকবল়েন মুখেন ব্যাহরিস্সামীতি সিক্খা করণীযা।</p>
<p class="centered">পিণ্ডুক্খেপকসিক্খাপদং</p>
<p class="bodytext"><a name="para44"></a><span class="paranum">৪৪</span>. ন পিণ্ডুক্খেপকং ভুঞ্জিস্সামীতি সিক্খা করণীযা।</p>
<p class="centered">কবল়াৰচ্ছেদকসিক্খাপদং</p>
<p class="bodytext"><a name="para45"></a><span class="paranum">৪৫</span>. ন কবল়াৰচ্ছেদকং ভুঞ্জিস্সামীতি সিক্খা করণীযা।</p>
<p class="centered">অৰগণ্ডকারকসিক্খাপদং</p>
<p class="bodytext"><a name="para46"></a><span class="paranum">৪৬</span>. ন <a name="V0.0086"></a> অৰগণ্ডকারকং ভুঞ্জিস্সামীতি সিক্খা করণীযা।</p>
<p class="centered">হত্থনিদ্ধুনকসিক্খাপদং</p>
<p class="bodytext"><a name="para47"></a><span class="paranum">৪৭</span>. ন হত্থনিদ্ধুনকং ভুঞ্জিস্সামীতি সিক্খা করণীযা।</p>
<p class="centered">সিত্থাৰকারকসিক্খাপদং</p>
<p class="bodytext"><a name="para48"></a><span class="paranum">৪৮</span>. ন সিত্থাৰকারকং ভুঞ্জিস্সামীতি সিক্খা করণীযা।</p>
<p class="centered">জিব্হানিচ্ছারকসিক্খাপদং</p>
<p class="bodytext"><a name="para49"></a><span class="paranum">৪৯</span>. ন <a name="M0.0078"></a> জিব্হানিচ্ছারকং ভুঞ্জিস্সামীতি সিক্খা করণীযা।</p>
<p class="centered">চপুচপুকারকসিক্খাপদং</p>
<p class="bodytext"><a name="para50"></a><span class="paranum">৫০</span>. ন চপুচপুকারকং ভুঞ্জিস্সামীতি সিক্খা করণীযা।</p>
<p class="centered">কবল়ৰগ্গো পঞ্চমো।</p>
<p class="centered">সুরুসুরুকারকসিক্খাপদং</p>
<p class="bodytext"><a name="para51"></a><span class="paranum">৫১</span>. ন সুরুসুরুকারকং ভুঞ্জিস্সামীতি সিক্খা করণীযা।</p>
<p class="centered">হত্থনিল্লেহকসিক্খাপদং</p>
<p class="bodytext"><a name="para52"></a><span class="paranum">৫২</span>. ন হত্থনিল্লেহকং ভুঞ্জিস্সামীতি সিক্খা করণীযা।</p>
<p class="centered">পত্তনিল্লেহকসিক্খাপদং</p>
<p class="bodytext"><a name="para53"></a><span class="paranum">৫৩</span>. ন পত্তনিল্লেহকং ভুঞ্জিস্সামীতি সিক্খা করণীযা।</p>
<p class="centered">ওট্ঠনিল্লেহকসিক্খাপদং</p>
<p class="bodytext"><a name="para54"></a><span class="paranum">৫৪</span>. ন ওট্ঠনিল্লেহকং ভুঞ্জিস্সামীতি সিক্খা করণীযা।</p>
<p class="centered">সামিসসিক্খাপদং</p>
<p class="bodytext"><a name="para55"></a><span class="paranum">৫৫</span>. ন <a name="V0.0087"></a> সামিসেন হত্থেন পানীযথালকং পটিগ্গহেস্সামীতি সিক্খা করণীযা।</p>
<p class="centered">সসিত্থকসিক্খাপদং</p>
<p class="bodytext"><a name="para56"></a><span class="paranum">৫৬</span>. ন সসিত্থকং পত্তধোৰনং অন্তরঘরে ছড্ডেস্সামীতি সিক্খা করণীযা।</p>
<p class="centered">ছত্তপাণিসিক্খাপদং</p>
<p class="bodytext"><a name="para57"></a><span class="paranum">৫৭</span>. ন ছত্তপাণিস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">দণ্ডপাণিসিক্খাপদং</p>
<p class="bodytext"><a name="para58"></a><span class="paranum">৫৮</span>. ন দণ্ডপাণিস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">সত্থপাণিসিক্খাপদং</p>
<p class="bodytext"><a name="para59"></a><span class="paranum">৫৯</span>. ন <a name="M0.0079"></a> সত্থপাণিস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">আৰুধপাণিসিক্খাপদং</p>
<p class="bodytext"><a name="para60"></a><span class="paranum">৬০</span>. ন আৰুধপাণিস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">সুরুসুরুৰগ্গো ছট্ঠো।</p>
<p class="centered">পাদুকসিক্খাপদং</p>
<p class="bodytext"><a name="para61"></a><span class="paranum">৬১</span>. ন পাদুকারুল়্হস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">উপাহনসিক্খাপদং</p>
<p class="bodytext"><a name="para62"></a><span class="paranum">৬২</span>. ন উপাহনারুল়্হস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">যানসিক্খাপদং</p>
<p class="bodytext"><a name="para63"></a><span class="paranum">৬৩</span>. ন যানগতস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">সযনসিক্খাপদং</p>
<p class="bodytext"><a name="para64"></a><span class="paranum">৬৪</span>. ন সযনগতস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">পল্লত্থিকসিক্খাপদং</p>
<p class="bodytext"><a name="para65"></a><span class="paranum">৬৫</span>. ন পল্লত্থিকায নিসিন্নস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ৰেঠিতসিক্খাপদং</p>
<p class="bodytext"><a name="para66"></a><span class="paranum">৬৬</span>. ন <a name="V0.0088"></a> ৰেঠিতসীসস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ওগুণ্ঠিতসিক্খাপদং</p>
<p class="bodytext"><a name="para67"></a><span class="paranum">৬৭</span>. ন ওগুণ্ঠিতসীসস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ছমাসিক্খাপদং</p>
<p class="bodytext"><a name="para68"></a><span class="paranum">৬৮</span>. ন <a name="M0.0080"></a> ছমাযং নিসীদিত্বা আসনে নিসিন্নস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">নীচাসনসিক্খাপদং</p>
<p class="bodytext"><a name="para69"></a><span class="paranum">৬৯</span>. ন নীচে আসনে নিসীদিত্বা উচ্চে আসনে নিসিন্নস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ঠিতাসিক্খাপদং</p>
<p class="bodytext"><a name="para70"></a><span class="paranum">৭০</span>. ন ঠিতা নিসিন্নস্স অগিলানস্স ধম্মং দেসেস্সামীতি সিক্খা করণীযা।</p>
<p class="bodytext">পচ্ছতোগচ্ছন্তীসিক্খাপদং</p>
<p class="bodytext"><a name="para71"></a><span class="paranum">৭১</span>. ন পচ্ছতো গচ্ছন্তী পুরতো গচ্ছন্তস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">উপ্পথেনগচ্ছন্তীসিক্খাপদং</p>
<p class="bodytext"><a name="para72"></a><span class="paranum">৭২</span>. ন উপ্পথেন গচ্ছন্তী পথেন গচ্ছন্তস্স অগিলানস্স ধম্মং দেসেস্সামীতি সিক্খা করণীযা।</p>
<p class="centered">ঠিতাউচ্চারসিক্খাপদং</p>
<p class="bodytext"><a name="para73"></a><span class="paranum">৭৩</span>. ন ঠিতা অগিলানা উচ্চারং ৰা পস্সাৰং ৰা করিস্সামীতি সিক্খা করণীযা।</p>
<p class="centered">হরিতেউচ্চারসিক্খাপদং</p>
<p class="bodytext"><a name="para74"></a><span class="paranum">৭৪</span>. ন <a name="V0.0089"></a> হরিতে অগিলানা উচ্চারং ৰা পস্সাৰং ৰা খেল়ং ৰা করিস্সামীতি সিক্খা করণীযা।</p>
<p class="centered">উদকেউচ্চারসিক্খাপদং</p>
<p class="bodytext"><a name="para75"></a><span class="paranum">৭৫</span>. ন উদকে অগিলানা উচ্চারং ৰা পস্সাৰং ৰা খেল়ং ৰা করিস্সামীতি সিক্খা করণীযা।</p>
<p class="centered">পাদুকৰগ্গো সত্তমো।</p>
<p class="bodytext">উদ্দিট্ঠা খো, অয্যাযো, সেখিযা ধম্মা। তত্থায্যাযো, পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থায্যাযো, তস্মা তুণ্হী, এৰমেতং ধারযামীতি।</p>
<p class="centered">সেখিযা নিট্ঠিতা।</p>
<p class="subhead">অধিকরণসমথা</p>
<p class="centered">ইমে <a name="M0.0081"></a> খো পনায্যাযো, সত্ত অধিকরণসমথা</p>
<p class="centered">ধম্মা উদ্দেসং আগচ্ছন্তি।</p>
<p class="bodytext">উপ্পন্নুপ্পন্নানং অধিকরণানং সমথায ৰূপসমায সম্মুখাৰিনযো দাতব্বো।</p>
<p class="bodytext">সতিৰিনযো দাতব্বো।</p>
<p class="bodytext">অমূল়্হৰিনযো দাতব্বো।</p>
<p class="bodytext">পটিঞ্ঞায কারেতব্বং।</p>
<p class="bodytext">যেভুয্যসিকা।</p>
<p class="bodytext">তস্সপাপিযসিকা।</p>
<p class="bodytext">তিণৰত্থারকোতি।</p>
<p class="bodytext">উদ্দিট্ঠা খো অয্যাযো সত্ত অধিকরণসমথা ধম্মা। তত্থায্যাযো পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা <a name="V0.0090"></a>, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থায্যাযো, তস্মা তুণ্হী, এৰমেতং ধারযামীতি।</p>
<p class="centered">অধিকরণসমথা নিট্ঠিতা।</p>
<p class="bodytext">উদ্দিট্ঠং খো অয্যাযো নিদানং,</p>
<p class="bodytext">উদ্দিট্ঠা অট্ঠ পারাজিকা ধম্মা,</p>
<p class="bodytext">উদ্দিট্ঠা সত্তরস সঙ্ঘাদিসেসা ধম্মা,</p>
<p class="bodytext">উদ্দিট্ঠা তিংস নিস্সগ্গিযা পাচিত্তিযা ধম্মা,</p>
<p class="bodytext">উদ্দিট্ঠা ছসট্ঠি সতা পাচিত্তিযা ধম্মা,</p>
<p class="bodytext">উদ্দিট্ঠা অট্ঠ পাটিদেসনীযা ধম্মা,</p>
<p class="bodytext">উদ্দিট্ঠা সেখিযা ধম্মা,</p>
<p class="bodytext">উদ্দিট্ঠা সত্ত অধিকরণসমথা ধম্মা, এত্তকং তস্স ভগৰতো সুত্তাগতং সুত্তপরিযাপন্নং অন্বদ্ধমাসং উদ্দেসং আগচ্ছতি, তত্থ সব্বাহেৰ সমগ্গাহি সম্মোদমানাহি অৰিৰদমানাহি সিক্খিতব্বন্তি।</p>
<p class="centered">ৰিত্থারুদ্দেসো চতুত্থো।</p>
<p class="centered">ভিক্খুনিপাতিমোক্খং নিট্ঠিতং।</p></div>
<p class="chapter">কঙ্খাৰিতরণী-অট্ঠকথা</p>
<div class="chaptxt">
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="subsubhead">গন্থারম্ভকথা</p>
<p class="gatha1">বুদ্ধং <a name="P0.0001"></a> <a name="M0.0083"></a> <a name="V0.0091"></a> ধম্মঞ্চ সঙ্ঘঞ্চ, ৰিপ্পসন্নেন চেতসা।</p>
<p class="gathalast">ৰন্দিত্বা ৰন্দনামান, পূজাসক্কারভাজনং॥</p>
<p class="gatha1">থেরৰংসপ্পদীপানং, থিরানং ৰিনযক্কমে।</p>
<p class="gathalast">পুব্বাচরিযসীহানং, নমো কত্বা কতঞ্জলী॥</p>
<p class="gatha1">পামোক্খং অনৰজ্জানং, ধম্মানং যং মহেসিনা।</p>
<p class="gathalast">মুখং মোক্খপ্পৰেসায, পাতিমোক্খং পকাসিতং॥</p>
<p class="gatha1">সূরতেন <a name="V0.0092"></a> নিৰাতেন, সুচিসল্লেখৰুত্তিনা।</p>
<p class="gathalast">ৰিনযাচারযুত্তেন, <span class="bld">সোণত্থেরেন</span> যাচিতো॥</p>
<p class="gatha1">তত্থ সঞ্জাতকঙ্খানং, ভিক্খূনং তস্স ৰণ্ণনং।</p>
<p class="gathalast">কঙ্খাৰিতরণত্থায, পরিপুণ্ণৰিনিচ্ছযং॥</p>
<p class="gatha1">মহাৰিহারৰাসীনং, ৰাচনামগ্গনিস্সিতং।</p>
<p class="gathalast">ৰত্তযিস্সামি নামেন, <span class="bld">কঙ্খাৰিতরণিং</span> সুভন্তি॥</p></div>
<p class="chapter">নিদানৰণ্ণনা</p>
<div class="chaptxt">
<p class="bodytext">তত্থ <a name="M0.0084"></a> <span class="bld">পাতিমোক্খ</span>ন্তি পঅতিমোক্খং অতিপমোক্খং অতিসেট্ঠং অতিউত্তমন্তি অত্থো। ইতি ইমিনা ৰচনত্থেন একৰিধম্পি সীলগন্থভেদতো দুৰিধং হোতি। তথা হি ‘‘পাতিমোক্খসংৰরসংৰুতো ৰিহরতী’’তি (ম॰ নি॰ ১.৬৯; ৩.৭৫; ৰিভ॰ ৫০৮) চ ‘‘আদিমেতং মুখমেতং পমুখমেতং কুসলানং ধম্মানং, তেন ৰুচ্চতি পাতিমোক্খ’’ন্তি (মহাৰ॰ ১৩৫) চ আদীসু সীলং পাতিমোক্খন্তি ৰুচ্চতি, ‘‘উভযানি খো পনস্স পাতিমোক্খানি ৰিত্থারেন স্বাগতানি হোন্তী’’তিআদীসু (পাচি॰ ১৪৭; অ॰ নি॰ ৮.৫২; ১০.৩৩) গন্থো পাতিমোক্খন্তি ৰুচ্চতি। তত্থ <span class="bld">সীলং</span> যো নং পাতি রক্খতি, তং মোক্খেতি মোচযতি আপাযিকাদীহি দুক্খেহি, অত্তানুৰাদাদীহি ৰা ভযেহীতি পাতিমোক্খং। <span class="bld">গন্থো</span> পন তস্স পাতিমোক্খস্স জোতকত্তা পাতিমোক্খন্তি ৰুচ্চতি। আদিম্হি পন ৰুত্তো ৰচনত্থো উভিন্নম্পি সাধারণো হোতি।</p>
<p class="bodytext">তত্থাযং ৰণ্ণনা সীলপাতিমোক্খস্সাপি যুজ্জতি গন্থপাতিমোক্খস্সাপি, গন্থে হি ৰণ্ণিতে তস্স অত্থো ৰণ্ণিতোৰ হোতি। তং পনেতং গন্থপাতিমোক্খং ভিক্খুপাতিমোক্খং ভিক্খুনিপাতিমোক্খন্তি দুৰিধং হোতি <a name="P0.0002"></a>। তত্থ ‘‘সুণাতু মে, ভন্তে, সঙ্ঘো’’তিআদিকং (মহাৰ॰ ১৩৪) পঞ্চহি উদ্দেসপরিচ্ছেদেহি ৰৰত্থিতং <span class="bld">ভিক্খুপাতিমোক্খং,</span> ‘‘সুণাতু মে, অয্যে, সঙ্ঘো’’তিআদিকং চতূহি উদ্দেসপরিচ্ছেদেহি ৰৰত্থিতং <span class="bld">ভিক্খুনিপাতিমোক্খং</span>। তত্থ ভিক্খুপাতিমোক্খে পঞ্চ উদ্দেসা নাম নিদানুদ্দেসো, পারাজিকুদ্দেসো, সঙ্ঘাদিসেসুদ্দেসো, অনিযতুদ্দেসো <a name="V0.0093"></a>, ৰিত্থারুদ্দেসোতি। তত্থ নিদানুদ্দেসো তাৰ ‘‘সুণাতু মে, ভন্তে, সঙ্ঘো…পে॰… আৰিকতা হিস্স ফাসু হোতি, তত্থাযস্মন্তে পুচ্ছামি, কচ্চিত্থ পরিসুদ্ধা, দুতিযম্পি পুচ্ছামি, কচ্চিত্থ পরিসুদ্ধা, ততিযম্পি পুচ্ছামি, কচ্চিত্থ পরিসুদ্ধা, পরিসুদ্ধেত্থাযস্মন্তো, তস্মা তুণ্হী, এৰমেতং ধারযামী’’তি ৰত্বা ‘‘উদ্দিট্ঠং খো আযস্মন্তো নিদান’’ন্তিআদিনা নযেন অৰসেসে সুতেন সাৰিতে উদ্দিট্ঠো হোতি। পারাজিকুদ্দেসাদীনং পরিচ্ছেদা নিদানস্স আদিতো পট্ঠায পারাজিকাদীনি ওসাপেত্বা যোজেতব্বা। ৰিত্থারো ৰিত্থারোযেৰ <a name="M0.0085"></a>। ‘‘অৰসেসং সুতেন সাৰেতব্ব’’ন্তি (মহাৰ॰ ১৫০; পরি॰ ৩২৫) ৰচনতো পন পারাজিকুদ্দেসাদীসু যস্মিং ৰিপ্পকতে অন্তরাযো উপ্পজ্জতি, তেন সদ্ধিং অৰসেসং সুতেন সাৰেতব্বং। নিদানুদ্দেসে পন অনিট্ঠিতে সুতেন সাৰেতব্বং নাম নত্থি। ভিক্খুনিপাতিমোক্খে পন অনিযতুদ্দেসো পরিহাযতি, সেসং ৰুত্তনযমেৰ। এৰমেতেসং পঞ্চহি চেৰ চতূহি চ উদ্দেসপরিচ্ছেদেহি ৰৰত্থিতানং দ্বিন্নম্পি পাতিমোক্খানং অযং ৰণ্ণনা ভৰিস্সতি। যস্মা পনেত্থ ভিক্খুপাতিমোক্খং পঠমং, তস্মা তস্স তাৰ ৰণ্ণনত্থমিদং ৰুচ্চতি।</p>
<p class="gatha1">‘‘সুণাতু মে’’তিআদীনং, পদানং অত্থনিচ্ছযং।</p>
<p class="gathalast">ভিক্খৰো সীলসম্পন্না, সিক্খাকামা সুণন্তু মেতি॥</p>
<p class="bodytext">এত্থ হি <span class="bld">সুণাতূ</span>তিইদং সৰনাণত্তিৰচনং। <span class="bld">মে</span>তি যো সাৰেতি, তস্স অত্তনিদ্দেসৰচনং। <span class="bld">ভন্তে</span>তি সগারৰসপ্পতিস্সৰচনং। <span class="bld">সঙ্ঘো</span>তি পুগ্গলসমূহৰচনং। সব্বমেৰ চেতং পাতিমোক্খুদ্দেসকেন পঠমং ৰত্তব্বৰচনং। ভগৰতা হি পাতিমোক্খুদ্দেসং অনুজানন্তেন রাজগহে ৰুত্তং, তস্মা যো পাতিমোক্খং উদ্দিসতি, তেন সচে সঙ্ঘত্থেরো হোতি, ‘‘আৰুসো’’তি ৰত্তব্বং। সচে নৰকতরো হোতি, পাল়িযং (মহাৰ॰ ১৩৪) আগতনযেনেৰ ‘‘ভন্তে’’তি ৰত্তব্বং। সঙ্ঘত্থেরো ৰা হি পাতিমোক্খং উদ্দিসেয্য ‘‘থেরাধিকং পাতিমোক্খ’’ন্তিৰচনতো (মহাৰ॰ ১৫৪), নৰকতরো ৰা ‘‘অনুজানামি, ভিক্খৰে, যো তত্থ ভিক্খু ব্যত্তো পটিবলো, তস্সাধেয্যং পাতিমোক্খ’’ন্তিৰচনতো (মহাৰ॰ ১৫৫)।</p>
<p class="bodytext">‘‘সঙ্ঘো’’তিইমিনা পন পদেন কিঞ্চাপি অৰিসেসতো পুগ্গলসমূহো ৰুত্তো, অথ খো সো দক্খিণেয্যসঙ্ঘো, সম্মুতিসঙ্ঘো চাতি দুৰিধো হোতি। তত্থ <span class="bld">দক্খিণেয্যসঙ্ঘো</span>তি অট্ঠ অরিযপুগ্গলসমূহো ৰুচ্চতি। <span class="bld">সম্মুতিসঙ্ঘো</span>তি অৰিসেসেন ভিক্খুসমূহো, সো ইধ অধিপ্পেতো। সো <a name="P0.0003"></a> পনেস কম্মৰসেন পঞ্চৰিধো (মহাৰ॰ ৩৮৮) হোতি – চতুৰগ্গো পঞ্চৰগ্গো দসৰগ্গো ৰীসতিৰগ্গো অতিরেকৰীসতিৰগ্গোতি। তত্থ <span class="bld">চতুৰগ্গেন</span> ঠপেত্বা উপসম্পদপৰারণঅব্ভানানি সব্বং <a name="V0.0094"></a> সঙ্ঘকম্মং কাতুং ৰট্টতি। <span class="bld">পঞ্চৰগ্গেন</span> ঠপেত্বা মজ্ঝিমেসু জনপদেসু উপসম্পদঞ্চ অব্ভানকম্মঞ্চ সব্বং সঙ্ঘকম্মং কাতুং <a name="M0.0086"></a> ৰট্টতি। <span class="bld">দসৰগ্গেন</span> অব্ভানকম্মমত্তং ঠপেত্বা সব্বং সঙ্ঘকম্মং কাতুং ৰট্টতি। <span class="bld">ৰীসতিৰগ্গেন</span> ন কিঞ্চি সঙ্ঘকম্মং কাতুং ন ৰট্টতি, তথা <span class="bld">অতিরেকৰীসতিৰগ্গেন।</span>সো পন চতুৰগ্গাদিনা সঙ্ঘেন কত্তব্বং কম্মং ঊনকতরেন কাতুং ন ৰট্টতি, অতিরেকেন পন ৰট্টতীতি দস্সনত্থং ৰুত্তো। ইমস্মিং পনত্থে চতুৰগ্গং উপাদায সব্বোপি সম্মুতিসঙ্ঘো অধিপ্পেতো।</p>
<p class="bodytext"><span class="bld">অজ্জুপোসথো</span>তি অজ্জ উপোসথদিৰসো, এতেন অনুপোসথদিৰসং পটিক্খিপতি। <span class="bld">পন্নরসো</span>তি ইমিনা অঞ্ঞং উপোসথদিৰসং পটিক্খিপতি। দিৰসৰসেন হি তযো উপোসথা চাতুদ্দসিকো পন্নরসিকো সামগ্গিউপোসথোতি, এৰং তযো উপোসথা ৰুত্তা। তত্থ হেমন্তগিম্হৰস্সানানং তিণ্ণং উতূনং ততিযসত্তমপক্খেসু দ্বে দ্বে কত্বা ছ <span class="bld">চাতুদ্দসিকা,</span> অৰসেসা অট্ঠারস <span class="bld">পন্নরসিকা</span>তি এৰং একসংৰচ্ছরে চতুৰীসতি উপোসথা, ইদং তাৰ পকতিচারিত্তং। ‘‘অনুজানামি, ভিক্খৰে, সকিং পক্খস্স চাতুদ্দসে ৰা পন্নরসে ৰা পাতিমোক্খং উদ্দিসিতু’’ন্তি (মহাৰ॰ ১৩৬) ৰচনতো পন ‘‘আগন্তুকেহি আৰাসিকানং অনুৰত্তিতব্ব’’ন্তিআদিৰচনতো (মহাৰ॰ ১৭৮) চ তথারূপপচ্চযে সতি অঞ্ঞস্মিম্পি চাতুদ্দসে উপোসথং কাতুং ৰট্টতি। পুরিমৰস্সংৰুট্ঠানং পন পুব্বকত্তিকপুণ্ণমা ৰা, তেসংযেৰ সচে ভণ্ডনকারকেহি উপদ্দুতা পৰারণং পচ্চুক্কড্ঢন্তি, অথ পুব্বকত্তিকমাসস্স কাল়পক্খচাতুদ্দসো ৰা, পচ্ছিমকত্তিকপুণ্ণমা ৰা, পচ্ছিমৰস্সংৰুট্ঠানঞ্চ পচ্ছিমকত্তিকপুণ্ণমা এৰাতি ইমে তযো পৰারণাদিৰসাপি হোন্তি, ইদম্পি পকতিচারিত্তমেৰ। তথারূপপচ্চযে পন সতি দ্বিন্নং কত্তিকপুণ্ণমানং পুরিমেসু চাতুদ্দসেসুপি পৰারণং কাতুং ৰট্টতি। যদা পন কোসম্বকক্খন্ধকে (মহাৰ॰ ৪৫১) আগতনযেন ভিন্নে সঙ্ঘে ওসারিতে তস্মিং ভিক্খুস্মিং সঙ্ঘো তস্স ৰত্থুস্স ৰূপসমায সঙ্ঘস্স সামগ্গিং করোতি, তদা ‘‘তাৰদেৰ উপোসথো কাতব্বো, পাতিমোক্খং উদ্দিসিতব্ব’’ন্তি (মহাৰ॰ ৪৭৫) ৰচনতো ঠপেত্বা চাতুদ্দসপন্নরসে, অঞ্ঞোপি যো কোচি দিৰসো <span class="bld">সামগ্গিউপোসথদিৰসো</span> নাম হোতি, পুরিমৰস্সংৰুট্ঠানং পন কত্তিকমাসব্ভন্তরে অযমেৰ সামগ্গিপৰারণাদিৰসো নাম হোতি। ইতি ইমেসু তীসু দিৰসেসু ‘‘পন্নরসো’’তিইমিনা অঞ্ঞং উপোসথদিৰসং পটিক্খিপতি। তস্মা য্বাযং ‘‘অজ্জুপোসথো’’তিৰচনেন <a name="P0.0004"></a> অনুপোসথদিৰসো <a name="M0.0087"></a> পটিক্খিত্তো, তস্মিং উপোসথো ন কাতব্বোযেৰ। যো পনাযং অঞ্ঞো উপোসথদিৰসো, তস্মিং উপোসথো কাতব্বো। করোন্তেন পন সচে চাতুদ্দসিকো হোতি, ‘‘অজ্জুপোসথো চাতুদ্দসো’’তি ৰত্তব্বং। সচে পন্নরসিকো হোতি, ‘‘অজ্জুপোসথো পন্নরসো’’তি ৰত্তব্বং। সচে সামগ্গিউপোসথো হোতি, ‘‘অজ্জুপোসথো সামগ্গী’’তি ৰত্তব্বং।</p>
<p class="bodytext"><span class="bld">যদি</span> <a name="V0.0095"></a> <span class="bld">সঙ্ঘস্স পত্তকল্ল</span>ন্তি এত্থ পত্তো কালো ইমস্স কম্মস্সাতি পত্তকালং, পত্তকালমেৰ পত্তকল্লং। তদেতং ইধ চতূহি অঙ্গেহি সঙ্গহিতং। যথাহু অট্ঠকথাচরিযা –</p>
<p class="gatha1">‘‘উপোসথো যাৰতিকা চ ভিক্খূ কম্মপ্পত্তা,</p>
<p class="gatha2">সভাগাপত্তিযো চ ন ৰিজ্জন্তি।</p>
<p class="gatha3">ৰজ্জনীযা চ পুগ্গলা তস্মিং ন হোন্তি,</p>
<p class="gathalast">‘পত্তকল্ল’ন্তি ৰুচ্চতী’’তি॥ (মহাৰ॰ অট্ঠ॰ ১৬৮)।</p>
<p class="bodytext">তত্থ <span class="bld">উপোসথো</span>তি তীসু উপোসথদিৰসেসু অঞ্ঞতরউপোসথদিৰসো। তস্মিঞ্হি সতি ইদং সঙ্ঘস্স উপোসথকম্মং পত্তকল্লং নাম হোতি, নাসতি। যথাহ ‘‘ন চ, ভিক্খৰে, অনুপোসথে উপোসথো কাতব্বো, যো করেয্য, আপত্তি দুক্কটস্সা’’তি (মহাৰ॰ ১৮৩)।</p>
<p class="bodytext"><span class="bld">যাৰতিকা চ ভিক্খূ কম্মপ্পত্তা</span>তি যত্তকা ভিক্খূ তস্স উপোসথকম্মস্স পত্তা যুত্তা অনুরূপা, সব্বন্তিমেন পরিচ্ছেদেন চত্তারো পকতত্তা, তে চ খো হত্থপাসং অৰিজহিত্বা একসীমাযং ঠিতা।</p>
<p class="bodytext">সীমা চ নামেসা বদ্ধসীমা অবদ্ধসীমাতি দুৰিধা হোতি। তত্থ একাদস ৰিপত্তিসীমাযো অতিক্কমিত্বা তিৰিধসম্পত্তিযুত্তা নিমিত্তেন নিমিত্তং সম্বন্ধিত্বা সম্মতা সীমা <span class="bld">বদ্ধসীমা</span> নাম, ‘‘অতিখুদ্দকা, অতিমহতী, খণ্ডনিমিত্তা, ছাযানিমিত্তা, অনিমিত্তা, বহিসীমে ঠিতা সম্মতা, নদিযা সম্মতা, সমুদ্দে সম্মতা, জাতস্সরে সম্মতা, সীমায সীমং সম্ভিন্দন্তেন সম্মতা, সীমায সীমং অজ্ঝোত্থরন্তেন সম্মতা’’তি ইমা হি ‘‘একাদসহি আকারেহি সীমতো কম্মানি ৰিপজ্জন্তী’’তি (পরি॰ ৪৮৬) ৰচনতো একাদস ৰিপত্তিসীমাযো নাম। তত্থ <span class="bld">অতিখুদ্দকা</span> নাম যত্থ একৰীসতি ভিক্খূ নিসীদিতুং ন সক্কোন্তি <a name="M0.0088"></a>। <span class="bld">অতিমহতী</span> নাম যা অন্তমসো কেসগ্গমত্তেনাপি তিযোজনং অতিক্কমিত্বা সম্মতা। <span class="bld">খণ্ডনিমিত্তা</span> নাম অঘটিতনিমিত্তা ৰুচ্চতি, পুরত্থিমায দিসায নিমিত্তং কিত্তেত্বা অনুক্কমেনেৰ দক্খিণায পচ্ছিমায উত্তরায দিসায কিত্তেত্বা পুন পুরত্থিমায দিসায পুব্বকিত্তিতং <a name="P0.0005"></a> পটিকিত্তেত্বা ঠপেতুং ৰট্টতি, এৰং অক্খণ্ডনিমিত্তা হোতি। সচে পন অনুক্কমেন আহরিত্বা উত্তরায দিসায নিমিত্তং কিত্তেত্বা তত্থেৰ ঠপেতি, খণ্ডনিমিত্তা নাম হোতি। অপরাপি <span class="bld">খণ্ডনিমিত্তা</span> নাম যা অনিমিত্তুপগং তচসাররুক্খং ৰা খাণুকং ৰা পংসুপুঞ্জৰালুকপুঞ্জানং ৰা অঞ্ঞতরং অন্তরা একং নিমিত্তং কত্বা সম্মতা। <span class="bld">ছাযানিমিত্তা</span> নাম <a name="V0.0096"></a> পব্বতচ্ছাযাদীনং যং কিঞ্চি ছাযং নিমিত্তং কত্বা সম্মতা। <span class="bld">অনিমিত্তা</span> নাম সব্বেন সব্বং নিমিত্তানি অকিত্তেত্বা সম্মতা। <span class="bld">বহিসীমে ঠিতসম্মতা</span> নাম নিমিত্তানি কিত্তেত্বা নিমিত্তানং বহিঠিতেন সম্মতা। <span class="bld">নদিযা সমুদ্দে জাতস্সরে সম্মতা</span> নাম এতেসু নদিআদীসু সম্মতা। সা হি এৰং সম্মতাপি ‘‘সব্বা, ভিক্খৰে, নদী অসীমা, সব্বো সমুদ্দো অসীমো, সব্বো জাতস্সরো অসীমো’’তি (মহাৰ॰ ১৪৭) ৰচনতো অসম্মতাৰ হোতি। <span class="bld">সীমায সীমং সম্ভিন্দন্তেন সম্মতা</span> নাম অত্তনো সীমায পরেসং সীমং সম্ভিন্দন্তেন সম্মতা। সচে হি পোরাণকস্স ৰিহারস্স পুরত্থিমায দিসায অম্বো চেৰ জম্বূ চাতি দ্বে রুক্খা অঞ্ঞমঞ্ঞং সংসট্ঠৰিটপা হোন্তি, তেসু অম্বস্স পচ্ছিমদিসাভাগে জম্বূ, ৰিহারসীমা চ জম্বুং অন্তো কত্বা অম্বং কিত্তেত্বা বদ্ধা হোতি, অথ পচ্ছা তস্স ৰিহারস্স পুরত্থিমায দিসায ৰিহারে কতে সীমং বন্ধন্তা ভিক্খূ তং অম্বং অন্তো কত্বা জম্বুং কিত্তেত্বা বন্ধন্তি, সীমায সীমং সম্ভিন্না হোতি। <span class="bld">সীমায সীমং অজ্ঝোত্থরন্তেন সম্মতা</span> নাম অত্তনো সীমায পরেসং সীমং অজ্ঝোত্থরন্তেন সম্মতা। সচে হি পরেসং বদ্ধসীমং সকলং ৰা তস্সা পদেসং ৰা অন্তো কত্বা অত্তনো সীমং সম্মন্নতি, সীমায সীমং অজ্ঝোত্থরিতা নাম হোতি। ইতি ইমা একাদস ৰিপত্তিসীমাযো অতিক্কমিত্বা সম্মতা।</p>
<p class="bodytext"><span class="bld">তিৰিধসম্পত্তিযুত্তা</span>তি নিমিত্তসম্পত্তিযা পরিসাসম্পত্তিযা কম্মৰাচাসম্পত্তিযা চ যুত্তা। তত্থ <span class="bld">নিমিত্তসম্পত্তিযা যুত্তা</span> নাম পব্বতনিমিত্তং, পাসাণনিমিত্তং, ৰননিমিত্তং, রুক্খনিমিত্তং, মগ্গনিমিত্তং, ৰম্মিকনিমিত্তং, নদিনিমিত্তং, উদকনিমিত্তন্তি এৰং ৰুত্তেসু অট্ঠসু নিমিত্তেসু তস্মিং তস্মিং দিসাভাগে যথালদ্ধানি <a name="M0.0089"></a> নিমিত্তুপগানি নিমিত্তানি ‘‘পুরত্থিমায দিসায কিং নিমিত্তং, পব্বতো, ভন্তে, এসো পব্বতো নিমিত্ত’’ন্তিআদিনা নযেন সম্মা কিত্তেত্বা সম্মতা। তত্রেৰং সঙ্খেপতো নিমিত্তুপগতা ৰেদিতব্বা – সুদ্ধপংসুসুদ্ধপাসাণউভযমিস্সকৰসেন হি তিৰিধোপি <span class="bld">পব্বতো</span> হত্থিপ্পমাণতো পট্ঠায উদ্ধং নিমিত্তুপগো, ততো ওমকতরো ন ৰট্টতি। <span class="bld">পাসাণনিমিত্তে</span> অযোগুল়ম্পি পাসাণসঙ্খমেৰ গচ্ছতি, তস্মা যো কোচি পাসাণো উক্কংসৰসেন হত্থিপ্পমাণতো ওমকতরং আদিং কত্বা হেট্ঠিমপরিচ্ছেদেন <a name="P0.0006"></a> দ্বত্তিংসপলগুল়পিণ্ডপরিমাণো নিমিত্তুপগো, ন ততো খুদ্দকতরো। পিট্ঠিপাসাণো পন অতিমহন্তোপি ৰট্টতি। <span class="bld">ৰননিমিত্তে</span> অন্তোসারেহি ৰা অন্তোসারমিস্সকেহি ৰা রুক্খেহি চতুপঞ্চরুক্খমত্তম্পি ৰনং নিমিত্তুপগং, ততো ঊনকতরং ন ৰট্টতি। <span class="bld">রুক্খো</span> জীৰন্তোযেৰ অন্তোসারো ভূমিযং পতিট্ঠিতো, অন্তমসো উব্বেধতো অট্ঠঙ্গুলো, পরিণাহতো সূচিদণ্ডকপ্পমাণোপি নিমিত্তুপগো, ততো ওমকতরো ন ৰট্টতি। <span class="bld">মগ্গো</span> জঙ্ঘমগ্গো ৰা হোতু সকটমগ্গো ৰা, যো ৰিনিৰিজ্ঝিত্বা দ্বে তীণি গামখেত্তানি গচ্ছতি, তাদিসো জঙ্ঘসত্থসকটসত্থেহি ৰলঞ্জিযমানোযেৰ নিমিত্তুপগো, অৰলঞ্জিতো <a name="V0.0097"></a> ন ৰট্টতি। <span class="bld">ৰম্মিকো</span> পন হেট্ঠিমপরিচ্ছেদেন তংদিৰসংজাতো অট্ঠঙ্গুলুব্বেধো গোৰিসাণমত্তোপি ৰম্মিকো নিমিত্তুপগো, ততো ওমকতরো ন ৰট্টতি। যং পন অবদ্ধসীমালক্খণে <span class="bld">নদিং</span> ৰক্খাম, সা নিমিত্তুপগা, অঞ্ঞা ন ৰট্টতি। <span class="bld">উদকং</span> যং অসন্দমানং আৰাটপোক্খরণীতল়াকজাতস্সরলোণিসমুদ্দাদীসু ঠিতং, তং আদিং কত্বা অন্তমসো তঙ্খণেযেৰ পথৰিযং খণিতে আৰাটকে ঘটেহি আহরিত্বা পূরিতম্পি যাৰ কম্মৰাচাপরিযোসানা সণ্ঠমানকং নিমিত্তুপগং, ইতরং সন্দমানং ৰা ৰুত্তপরিচ্ছেদকালং অতিট্ঠন্তং ৰা ভাজনগতং ৰা ন ৰট্টতীতি।</p>
<p class="bodytext"><span class="bld">পরিসাসম্পত্তিযা যুত্তা</span> নাম সব্বন্তিমেন পরিচ্ছেদেন চতূহি ভিক্খূহি সন্নিপতিত্বা যাৰতিকা তস্মিং গামখেত্তে বদ্ধসীমং ৰা নদিসমুদ্দজাতস্সরে ৰা অনোক্কমিত্বা ঠিতা ভিক্খূ, তে সব্বে হত্থপাসে ৰা কত্বা ছন্দং ৰা আহরিত্বা সম্মতা।</p>
<p class="bodytext"><span class="bld">কম্মৰাচাসম্পত্তিযা</span> <a name="M0.0090"></a> <span class="bld">যুত্তা</span> নাম ‘‘সুণাতু মে, ভন্তে, সঙ্ঘো, যাৰতা সমন্তা নিমিত্তা কিত্তিতা’’তিআদিনা (মহাৰ॰ ১৩৯) নযেন ৰুত্তায পরিসুদ্ধায ঞত্তিদুতিযকম্মৰাচায সম্মতা। এৰং একাদস ৰিপত্তিসীমাযো অতিক্কমিত্বা তিৰিধসম্পত্তিযুত্তা নিমিত্তেন নিমিত্তং সম্বন্ধিত্বা সম্মতা সীমা ‘‘বদ্ধসীমা’’তি ৰেদিতব্বা। <span class="bld">খণ্ডসীমা সমানসংৰাসসীমা অৰিপ্পৰাসসীমা</span>তি তস্সাযেৰ পভেদো।</p>
<p class="bodytext"><span class="bld">অবদ্ধসীমা</span> পন গামসীমা, সত্তব্ভন্তরসীমা, উদকুক্খেপসীমাতি তিৰিধা। তত্থ যাৰতা একং গামক্খেত্তং, অযং <span class="bld">গামসীমা</span> নাম। অগামকে অরঞ্ঞে সমন্তা সত্তব্ভন্তরা <span class="bld">সত্তব্ভন্তরসীমা</span> নাম। তত্থ <span class="bld">অগামকং নাম অরঞ্ঞং</span> ৰিঞ্ঝাটৰিআদীসু ৰা সমুদ্দমজ্ঝে ৰা মচ্ছবন্ধানং অগমনপথেসু দীপকেসু লব্ভতি। <span class="bld">সমন্তা সত্তব্ভন্তরা</span>তি মজ্ঝে ঠিতানং সব্বদিসাসু <a name="P0.0007"></a> সত্তব্ভন্তরা ৰিনিব্বেধেন চুদ্দস হোন্তি। তত্থ একং অব্ভন্তরং অট্ঠৰীসতিহত্থপ্পমাণং হোতি, অযঞ্চ সীমা পরিসাৰসেন ৰড্ঢতি, তস্মা সমন্তা পরিসাপরিযন্ততো পট্ঠায অব্ভন্তরপরিচ্ছেদো কাতব্বো। সচে পন দ্বে সঙ্ঘা ৰিসুং উপোসথং করোন্তি, দ্বিন্নং সত্তব্ভন্তরানং অন্তরে অঞ্ঞমেকং সত্তব্ভন্তরং উপচারত্থায ঠপেতব্বং। যা পনেসা ‘‘সব্বা, ভিক্খৰে, নদী অসীমা’’তিআদিনা (মহাৰ॰ ১৪৭) নযেন নদিআদীনং সীমভাৰং পটিক্খিপিত্বা পুন ‘‘নদিযা ৰা, ভিক্খৰে, সমুদ্দে ৰা জাতস্সরে ৰা যং মজ্ঝিমস্স পুরিসস্স সমন্তা উদকুক্খেপা, অযং তত্থ সমানসংৰাসা একূপোসথা’’তি ৰুত্তা অযং <span class="bld">উদকুক্খেপসীমা</span> নাম। তত্থ যস্সা ধম্মিকানং রাজূনং কালে অন্বড্ঢমাসং অনুদসাহং অনুপঞ্চাহং <a name="V0.0098"></a> অনতিক্কমিত্বা দেৰে ৰস্সন্তে ৰলাহকেসু ৰিগতমত্তেসু সোতং পচ্ছিজ্জতি, অযং নদিসঙ্খ্যং ন গচ্ছতি। যস্সা পন ঈদিসে সুৰুট্ঠিকালে ৰস্সানস্স চতুমাসে সোতং ন পচ্ছিজ্জতি, যত্থ তিত্থেন ৰা অতিত্থেন ৰা সিক্খাকরণীযে আগতলক্খণেন তিমণ্ডলং পটিচ্ছাদেত্বা অন্তরৰাসকং অনুক্খিপিত্বা উত্তরন্তিযা ভিক্খুনিযা একদ্বঙ্গুলমত্তম্পি অন্তরৰাসকো তেমিযতি, অযং সমুদ্দং ৰা পৰিসতু তল়াকং ৰা, পভৰতো পট্ঠায <span class="bld">নদী</span> নাম। <span class="bld">সমুদ্দো</span> পাকটোযেৰ। যো পন কেনচি খণিত্বা অকতো সযংজাতো সোব্ভো সমন্ততো আগতেন উদকেন <a name="M0.0091"></a> পূরিতো তিট্ঠতি, যত্থ নদিযং ৰুত্তপ্পকারে ৰস্সকালে উদকং সন্তিট্ঠতি, অযং <span class="bld">জাতস্সরো</span> নাম। যোপি নদিং ৰা সমুদ্দং ৰা ভিন্দিত্বা নিক্খন্তউদকেন খতো সোব্ভো এতং লক্খণং পাপুণাতি, অযম্পি <span class="bld">জাতস্সরো</span>যেৰ।</p>
<p class="bodytext"><span class="bld">যং মজ্ঝিমস্স পুরিসস্স সমন্তা উদকুক্খেপা</span>তি যং ঠানং থামমজ্ঝিমস্স পুরিসস্স সমন্ততো উদকুক্খেপেন পরিচ্ছিন্নং, তত্থ যথা অক্খধুত্তা দারুগুল়ং খিপন্তি, এৰং উদকং ৰা ৰালুকং ৰা হত্থেন গহেত্বা মজ্ঝিমেন পুরিসেন সব্বথামেন খিপিতব্বং, তত্থ যত্থ এৰং খিত্তং উদকং ৰা ৰালুকং ৰা পততি, অযং <span class="bld">উদকুক্খেপো</span> নাম।</p>
<p class="bodytext"><span class="bld">অযং তত্থ সমানসংৰাসা একূপোসথা</span>তি অযং তেসু নদিআদীসু উদকুক্খেপপরিচ্ছিন্না সীমা সমানসংৰাসা চেৰ একূপোসথা চ, অযং পন এতেসং নদিআদীনং অন্তোযেৰ লব্ভতি, ন বহি। তস্মা নদিযা ৰা জাতস্সরে ৰা যত্তকং পদেসং পকতিৰস্সকালে চতূসু মাসেসু উদকং ওত্থরতি, সমুদ্দে যস্মিং পদেসে পকতিৰীচিযো ওত্থরিত্বা সণ্ঠহন্তি, ততো পট্ঠায কপ্পিযভূমি, তত্থ ঠত্বা উপোসথাদিকম্মং কাতুং ৰট্টতি <a name="P0.0008"></a>। দুব্বুট্ঠিকালে ৰা গিম্হে ৰা নদিজাতস্সরেসু সুক্খেসুপি সা এৰ কপ্পিযভূমি, সচে পন সুক্খে জাতস্সরে ৰাপিং ৰা খণন্তি, ৰপ্পং ৰা করোন্তি, তং ঠানং গামক্খেত্তং হোতি। যা পনেসা ‘‘কপ্পিযভূমী’’তি ৰুত্তা, ততো বহি উদকুক্খেপসীমা ন গচ্ছতি, অন্তোযেৰ গচ্ছতি, তস্মা তেসং অন্তো পরিসাপরিযন্ততো পট্ঠায সমন্তা উদকুক্খেপপরিচ্ছেদো কাতব্বো। সচে পন দ্বে সঙ্ঘা ৰিসুং ৰিসুং উপোসথাদিকম্মং করোন্তি, দ্বিন্নং উদকুক্খেপানং অন্তরে অঞ্ঞো একো উদকুক্খেপো উপচারত্থায ঠপেতব্বো। অযঞ্হি সত্তব্ভন্তরসীমা চ উদকুক্খেপসীমা চ ভিক্খূনং ঠিতোকাসতো পট্ঠায লব্ভতি। পরিচ্ছেদব্ভন্তরে হত্থপাসং ৰিজহিত্বা ঠিতোপি পরিচ্ছেদতো বহি অঞ্ঞং তত্তকংযেৰ পরিচ্ছেদং অনতিক্কমিত্বা ঠিতোপি কম্মং কোপেতি, ইদং সব্বঅট্ঠকথাসু (মহাৰ॰ অট্ঠ॰ ১৪৭) সন্নিট্ঠানং। এৰং <span class="bld">অবদ্ধসীমা</span> ৰেদিতব্বা। ইতি ইমং বদ্ধসীমাবদ্ধসীমাৰসেন দুৰিধং সীমং সন্ধাযেতং ৰুত্তং ‘‘তে চ খো হত্থপাসং অৰিজহিত্বা একসীমাযং <a name="V0.0099"></a> ঠিতা’’তি। তেসু হি চতূসু ভিক্খূসু একসীমাযং হত্থপাসং অৰিজহিত্বা ঠিতেস্বেৰেতং <a name="M0.0092"></a> সঙ্ঘস্স উপোসথকম্মং পত্তকল্লং নাম হোতি, ন ইতরথা। যথাহ ‘‘অনুজানামি, ভিক্খৰে, চতুন্নং পাতিমোক্খং উদ্দিসিতু’’ন্তি (মহাৰ॰ ১৬৮)।</p>
<p class="bodytext"><span class="bld">সভাগাপত্তিযো চ ন ৰিজ্জন্তী</span>তি এত্থ যং সব্বো সঙ্ঘো ৰিকালভোজনাদিনা সভাগৰত্থুনা লহুকাপত্তিং আপজ্জতি, এৰরূপা ৰত্থুসভাগা ‘‘সভাগা’’তি ৰুচ্চতি, ৰিকালভোজনপচ্চযা আপন্নং পন আপত্তিসভাগং অনতিরিত্তভোজনপচ্চযা আপন্নস্স সন্তিকে দেসেতুং ৰট্টতি। সভাগাপত্তিযা পন সতি তেহি ভিক্খূহি একো ভিক্খু সামন্তা আৰাসা সজ্জুকং পাহেতব্বো ‘‘গচ্ছাৰুসো, তং আপত্তিং পটিকরিত্বা আগচ্ছ, মযং তে সন্তিকে আপত্তিং পটিকরিস্সামা’’তি, এৰঞ্চেতং লভেথ, ইচ্চেতং কুসলং, নো চে লভেথ, ব্যত্তেন ভিক্খুনা পটিবলেন সঙ্ঘো ঞাপেতব্বো ‘‘সুণাতু মে, ভন্তে, সঙ্ঘো, অযং সব্বো সঙ্ঘো সভাগং আপত্তিং আপন্নো, যদা অঞ্ঞং ভিক্খুং সুদ্ধং অনাপত্তিকং পস্সিস্সতি, তদা তস্স সন্তিকে তং আপত্তিং পটিকরিস্সতী’’তি (মহাৰ॰ ১৭১) ৰত্বা উপোসথো কাতব্বো। সচে পন ৰেমতিকো হোতি, ‘‘সুণাতু মে, ভন্তে, সঙ্ঘো, অযং সব্বো সঙ্ঘো সভাগায আপত্তিযা ৰেমতিকো, যদা নিব্বেমতিকো ভৰিস্সতি, তদা তং আপত্তিং পটিকরিস্সতী’’তি ৰত্বা উপোসথো কাতব্বো। সচে পনেত্থ কোচি তং সভাগং আপত্তিং দেসেতুং ৰট্টতীতি মঞ্ঞমানো একস্স সন্তিকে দেসেতি, দেসিতা সুদেসিতাৰ। অঞ্ঞং পন দেসনাপচ্চযা দেসকো, পটিগ্গহণপচ্চযা পটিগ্গাহকো চাতি উভোপি দুক্কটং আপজ্জন্তি, তং নানাৰত্থুকং হোতি, তস্মা অঞ্ঞমঞ্ঞং দেসেতব্বং <a name="P0.0009"></a>। এত্তাৰতা তে দ্বে নিরাপত্তিকা হোন্তি, তেসং সন্তিকে সেসেহি সভাগাপত্তিযো দেসেতব্বা ৰা আরোচেতব্বা ৰা। সচে তে এৰং অকত্বা উপোসথং করোন্তি, ‘‘পারিসুদ্ধিং আযস্মন্তো আরোচেথা’’তিআদিনা (মহাৰ॰ ১৩৪) নযেন সাপত্তিকস্স উপোসথকরণে পঞ্ঞত্তং দুক্কটং আপজ্জন্তি। সচে সব্বো সঙ্ঘো সভাগাপত্তিযা সতি ৰুত্তৰিধিং অকত্বা উপোসথং করোতি, ৰুত্তনযেনেৰ সব্বো সঙ্ঘো আপত্তিং আপজ্জতি, তস্মা সভাগাপত্তিযা সতি সঙ্ঘস্স পত্তকল্লং <a name="M0.0093"></a> নাম ন হোতি, তেন ৰুত্তং ‘‘সভাগাপত্তিযো চ ন ৰিজ্জন্তী’’তি। এতাসু হি সভাগাপত্তীসু অৰিজ্জমানাসু ৰিসভাগাপত্তীসু ৰিজ্জমানাসুপি পত্তকল্লং হোতিযেৰ।</p>
<p class="bodytext"><span class="bld">ৰজ্জনীযা চ পুগ্গলা তস্মিং ন হোন্তী</span>তি ‘‘ন, ভিক্খৰে, সগহট্ঠায পরিসায পাতিমোক্খং উদ্দিসিতব্বং, যো উদ্দিসেয্য আপত্তি দুক্কটস্সা’’তি <a name="V0.0100"></a> (মহাৰ॰ ১৫৪) ৰচনতো গহট্ঠো, ‘‘ন, ভিক্খৰে, ভিক্খুনিযা নিসিন্নপরিসায পাতিমোক্খং উদ্দিসিতব্ব’’ন্তিআদিনা (মহাৰ॰ ১৮৩) নযেন ৰুত্তা ভিক্খুনী, সিক্খমানা, সামণেরো, সামণেরী, সিক্খাপচ্চক্খাতকো, অন্তিমৰত্থুঅজ্ঝাপন্নকো, আপত্তিযা অদস্সনে উক্খিত্তকো, আপত্তিযা অপ্পটিকম্মে উক্খিত্তকো, পাপিকায দিট্ঠিযা অপ্পটিনিস্সগ্গে উক্খিত্তকো, পণ্ডকো, থেয্যসংৰাসকো, তিত্থিযপক্কন্তকো, তিরচ্ছানগতো, মাতুঘাতকো, পিতুঘাতকো অরহন্তঘাতকো, ভিক্খুনিদূসকো, সঙ্ঘভেদকো, লোহিতুপ্পাদকো, উভতোব্যঞ্জনকোতি ইমে ৰীসতি চাতি একৰীসতি পুগ্গলা ৰজ্জনীযা নাম, তে হত্থপাসতো বহিকরণৰসেন ৰজ্জেতব্বা। এতেসু হি তিৰিধে উক্খিত্তকে সতি উপোসথং করোন্তো সঙ্ঘো পাচিত্তিযং আপজ্জতি, সেসেসু দুক্কটং। এত্থ চ <span class="bld">তিরচ্ছানগতো</span>তি যস্স উপসম্পদা পটিক্খিত্তা, তিত্থিযা গহট্ঠেনেৰ সঙ্গহিতা। এতেপি হি ৰজ্জনীযা নাম। এৰং পত্তকল্লং ইমেহি চতূহি অঙ্গেহি সঙ্গহিতন্তি ৰেদিতব্বং।</p>
<p class="bodytext"><span class="bld">সঙ্ঘো উপোসথং করেয্যা</span>তিইমিনা যে তে অপরেপি তযো উপোসথা সঙ্ঘে উপোসথো, গণে উপোসথো, পুগ্গলে উপোসথোতি, এৰং কারকৰসেন তযো উপোসথা ৰুত্তা, তেসু ইতরে দ্বে পটিক্খিপিত্বা সঙ্ঘে উপোসথমেৰ দীপেতি। <span class="bld">পাতিমোক্খং উদ্দিসেয্যা</span>তিইমিনা যে তে অপরেপি তযো উপোসথা সুত্তুদ্দেসো, পারিসুদ্ধিউপোসথো, অধিট্ঠানউপোসথোতি, এৰং কত্তব্বাকারৰসেন তযো উপোসথা ৰুত্তা, তেসু ইতরে দ্বে পটিক্খিপিত্বা সুত্তুদ্দেসমেৰ দীপেতি। <span class="bld">সুত্তুদ্দেসো</span> নাম পাতিমোক্খুদ্দেসো ৰুচ্চতি, সো দুৰিধো ওৰাদপাতিমোক্খুদ্দেসো চ আণাপাতিমোক্খুদ্দেসো চ। তত্থ</p>
<p class="bodytext">‘‘খন্তী <a name="M0.0094"></a> পরমং তপো তিতিক্খা…পে॰…॥</p>
<p class="bodytext">‘‘সব্বপাপস্স অকরণং…পে॰…॥</p>
<p class="bodytext">‘‘অনূপৰাদো অনূপঘাতো’’তি॥ (দী॰ নি॰ ২.৯০; ধ॰ প॰ ১৮৪, ১৮৩, ১৮৫)</p>
<p class="bodytext">আদিনা নযেন ৰুত্তা তিস্সো গাথাযো <span class="bld">ওৰাদপাতিমোক্খং</span> নাম, তং বুদ্ধা এৰ উদ্দিসন্তি, ন সাৰকা। ‘‘সুণাতু <a name="P0.0010"></a> মে, ভন্তে, সঙ্ঘো’’তিআদিনা (মহাৰ॰ ১৩৪) নযেন ৰুত্তং <span class="bld">আণাপাতিমোক্খং</span> নাম, তং সাৰকা এৰ উদ্দিসন্তি, ন বুদ্ধা। ইদমেৰ চ ইমস্মিং অত্থে ‘‘পাতিমোক্খ’’ন্তি অধিপ্পেতং।</p>
<p class="bodytext">যে <a name="V0.0101"></a> পন ইতরে দ্বে উপোসথা, তেসু <span class="bld">পারিসুদ্ধিউপোসথো</span> তাৰ অঞ্ঞেসঞ্চ সন্তিকে, অঞ্ঞমঞ্ঞঞ্চ আরোচনৰসেন দুৰিধো। তত্থ য্বাযং অঞ্ঞেসং সন্তিকে করীযতি, সোপি পৰারিতানঞ্চ অপ্পৰারিতানঞ্চ সন্তিকে করণৰসেন দুৰিধো। তত্থ মহাপৰারণায পৰারিতানং সন্তিকে পচ্ছিমিকায উপগতেন ৰা অনুপগতেন ৰা ছিন্নৰস্সেন ৰা চাতুমাসিনিযং পন পৰারিতানং সন্তিকে পুরিমিকায উপগতেন ৰা অনুপগতেন ৰা ছিন্নৰস্সেন ৰা কাযসামগ্গিং দত্বা ‘‘পরিসুদ্ধো অহং, ভন্তে, ‘পরিসুদ্ধো’তি মং ধারেথা’’তি তিক্খত্তুং ৰত্বা কাতব্বো, ঠপেত্বা চ পন পৰারণাদিৰসং অঞ্ঞস্মিং কালে আৰাসিকেহি উদ্দিট্ঠমত্তে পাতিমোক্খে অৰুট্ঠিতায ৰা একচ্চায ৰুট্ঠিতায ৰা সব্বায ৰা ৰুট্ঠিতায পরিসায যে অঞ্ঞে সমসমা ৰা থোকতরা ৰা আগচ্ছন্তি, তেহি তেসং সন্তিকে ৰুত্তনযেনেৰ পারিসুদ্ধি আরোচেতব্বা। যো পনাযং অঞ্ঞমঞ্ঞং আরোচনৰসেন করীযতি, সো ঞত্তিং ঠপেত্বা চ অট্ঠপেত্বা চ করণৰসেন দুৰিধো। তত্থ যস্মিং আৰাসে তযো ভিক্খূ ৰিহরন্তি, তেসু উপোসথদিৰসে সন্নিপতিতেসু একেন ভিক্খুনা ‘‘সুণন্তু মে আযস্মন্তা অজ্জুপোসথো চাতুদ্দসো’’তি ৰা ‘‘পন্নরসো’’তি ৰা ৰত্বা ‘‘যদাযস্মন্তানং পত্তকল্লং মযং অঞ্ঞমঞ্ঞং পারিসুদ্ধিউপোসথং করেয্যামা’’তি ঞত্তিযা ঠপিতায থেরেন ভিক্খুনা একংসং উত্তরাসঙ্গং করিত্বা উক্কুটিকং নিসীদিত্বা অঞ্জলিং পগ্গহেত্বা ‘‘পরিসুদ্ধো অহং, আৰুসো, ‘পরিসুদ্ধো’তি মং ধারেথা’’তি (মহাৰ॰ ১৬৮) তিক্খত্তুং ৰত্তব্বং। ইতরেহি ‘‘ভন্তে’’তি ৰত্বা এৰমেৰ ৰত্তব্বং। এৰং ঞত্তিং ঠপেত্বা কাতব্বো। যত্থ পন দ্বে ভিক্খূ ৰিহরন্তি, তত্র <a name="M0.0095"></a> ঞত্তিং অট্ঠপেত্বা ৰুত্তনযেনেৰ পারিসুদ্ধি আরোচেতব্বাতি অযং <span class="bld">পারিসুদ্ধিউপোসথো</span>।</p>
<p class="bodytext">সচে পন একোৰ ভিক্খু হোতি, সব্বং পুব্বকরণীযং কত্বা অঞ্ঞেসং অনাগমনং ঞত্বা ‘‘অজ্জ মে উপোসথো চাতুদ্দসো’’তি ৰা ‘‘পন্নরসো’’তি ৰা ৰত্বা ‘‘অধিট্ঠামী’’তি ৰত্তব্বং। অযং <span class="bld">অধিট্ঠানুপোসথো</span>তি এৰং কত্তব্বাকারৰসেন তযো উপোসথাতি ৰেদিতব্বা। এত্তাৰতা <span class="bld">নৰ উপোসথা</span> দীপিতা হোন্তি। তেসু দিৰসৰসেন পন্নরসিকো, কারকৰসেন সঙ্ঘুপোসথো, কত্তব্বাকারৰসেন সুত্তুদ্দেসোতি এৰং তিলক্খণসম্পন্নো উপোসথো ইধ নিদ্দিট্ঠোতি ৰেদিতব্বো। তস্মিং পৰত্তমানে উপোসথং অকত্বা তদহুপোসথে অঞ্ঞং অভিক্খুকং নানাসংৰাসকেহি ৰা সভিক্খুকং আৰাসং ৰা অনাৰাসং ৰা ৰাসত্থায অঞ্ঞত্র সঙ্ঘেন, অঞ্ঞত্র অন্তরাযা গচ্ছন্তস্স দুক্কটং হোতি।</p>
<p class="bodytext"><span class="bld">কিং সঙ্ঘস্স পুব্বকিচ্চ</span>ন্তি ‘‘সঙ্ঘো উপোসথং করেয্যা’’তি এৰং <a name="P0.0011"></a> উপোসথকরণসম্বন্ধেনেৰ ৰুত্তস্স <a name="V0.0102"></a> সঙ্ঘস্স উপোসথে কত্তব্বে যং তং ‘‘অনুজানামি, ভিক্খৰে, উপোসথাগারং সম্মজ্জিতু’’ন্তিআদিনা (মহাৰ॰ ১৫৯) নযেন পাল়িযং আগতং, অট্ঠকথাসু চ –</p>
<p class="gatha1">‘‘সম্মজ্জনী পদীপো চ, উদকং আসনেন চ।</p>
<p class="gathalast">উপোসথস্স এতানি, ‘পুব্বকরণ’ন্তি ৰুচ্চতি॥</p>
<p class="gatha1">‘‘ছন্দপারিসুদ্ধিউতুক্খানং, ভিক্খুগণনা চ ওৰাদো।</p>
<p class="gathalast">উপোসথস্স এতানি, ‘পুব্বকিচ্চ’ন্তি ৰুচ্চতী’’তি॥ (মহাৰ॰ অট্ঠ॰ ১৬৮)।</p>
<p class="bodytext">এৰং দ্বীহি নামেহি নৰৰিধং পুব্বকিচ্চং দস্সিতং, কিং তং কতন্তি পুচ্ছতি। ন হি তং অকত্বা উপোসথং কাতুং ৰট্টতি, তস্মা থেরেন আণত্তেন অগিলানেন ভিক্খুনা উপোসথাগারং সম্মজ্জিতব্বং, পানীযং পরিভোজনীযং উপট্ঠাপেতব্বং, আসনং পঞ্ঞাপেতব্বং, পদীপো কাতব্বো, অকরোন্তো দুক্কটং আপজ্জতি, থেরেনাপি পতিরূপং ঞত্বা আণাপেতব্বং।</p>
<p class="bodytext"><span class="bld">ছন্দপারিসুদ্ধী</span>তি এত্থ উপোসথকরণত্থং সন্নিপতিতে সঙ্ঘে বহি উপোসথং কত্বা আগতেন সন্নিপতিতট্ঠানং গন্ত্বা কাযসামগ্গিং অদেন্তেন <a name="M0.0096"></a> ছন্দো দাতব্বো। যোপি গিলানো ৰা হোতি কিচ্চপ্পসুতো ৰা, তেনাপি পারিসুদ্ধিং দেন্তেন ছন্দোপি দাতব্বো। কথং দাতব্বো? একস্স ভিক্খুনো সন্তিকে ‘‘ছন্দং দম্মি, ছন্দং মে হর, ছন্দং মে আরোচেহী’’তি (মহাৰ॰ ১৬৫) অযং অত্থো কাযেন ৰা ৰাচায ৰা উভযেন ৰা ৰিঞ্ঞাপেতব্বো, এৰং দিন্নো হোতি ছন্দো। অকতূপোসথেন পন গিলানেন ৰা কিচ্চপ্পসুতেন ৰা পারিসুদ্ধি দাতব্বা। কথং দাতব্বা? একস্স ভিক্খুনো সন্তিকে ‘‘পারিসুদ্ধিং দম্মি, পারিসুদ্ধিং মে হর, পারিসুদ্ধিং মে আরোচেহী’’তি (মহাৰ॰ ১৬৪) অযং অত্থো কাযেন ৰা ৰাচায ৰা উভযেন ৰা ৰিঞ্ঞাপেতব্বো, এৰং দিন্না হোতি পারিসুদ্ধি, তং পন দেন্তেন ছন্দোপি দাতব্বো। ৰুত্তঞ্হেতং ভগৰতা ‘‘অনুজানামি, ভিক্খৰে, তদহুপোসথে পারিসুদ্ধিং দেন্তেন ছন্দম্পি দাতুং, সন্তি সঙ্ঘস্স করণীয’’ন্তি (মহাৰ॰ ১৬৫)। তত্থ পারিসুদ্ধিদানং সঙ্ঘস্সপি অত্তনোপি উপোসথকরণং সম্পাদেতি, ন অৰসেসং সঙ্ঘকিচ্চং। ছন্দদানং সঙ্ঘস্সেৰ উপোসথকরণঞ্চ সেসকিচ্চঞ্চ সম্পাদেতি, অত্তনো পন উপোসথো অকতোযেৰ হোতি। তস্মা পারিসুদ্ধিং দেন্তেন ছন্দোপি দাতব্বো। পুব্বে ৰুত্তং পন সুদ্ধিকচ্ছন্দং ৰা ইমং ৰা ছন্দপারিসুদ্ধিং একেন বহূনম্পি আহরিতুং ৰট্টতি। সচে পন সো অন্তরামগ্গে অঞ্ঞং ভিক্খুং পস্সিত্বা যেসং তেন ছন্দো ৰা পারিসুদ্ধি <a name="V0.0103"></a> ৰা গহিতা, তেসঞ্চ অত্তনো চ ছন্দপারিসুদ্ধিং দেতি, তস্সেৰ সা আগচ্ছতি, ইতরা পন <span class="bld">বিল়ালসঙ্খলিকা ছন্দপারিসুদ্ধি</span> নাম হোতি, সা নাগচ্ছতি, তস্মা সযমেৰ সন্নিপতিতট্ঠানং গন্ত্বা আরোচেতব্বং। সচে পন সঞ্চিচ্চ নারোচেতি, দুক্কটং আপজ্জতি। ছন্দপারিসুদ্ধি পন তস্মিং হত্থপাসং উপগতমত্তেযেৰ আগতা হোতি।</p>
<p class="bodytext"><span class="bld">উতুক্খান</span>ন্তি <a name="P0.0012"></a> ‘‘হেমন্তাদীনং উতূনং এত্তকং অতিক্কন্তং, এত্তকং অৰসিট্ঠ’’ন্তি এৰং উতূনং আচিক্খনং। <span class="bld">ভিক্খুগণনা</span>তি ‘‘এত্তকা ভিক্খূ উপোসথগ্গে সন্নিপতিতা’’তি ভিক্খূনং গণনা। ইদম্পি হি উভযং কত্বাৰ উপোসথো কাতব্বো। <span class="bld">ওৰাদো</span>তি ভিক্খুনোৰাদো। ন হি ভিক্খুনীহি যাচিতং ওৰাদং অনারোচেত্বা উপোসথং কাতুং ৰট্টতি। ভিক্খুনিযো হি ‘‘স্বে উপোসথো’’তি আগন্ত্বা ‘‘অযং উপোসথো চাতুদ্দসো পন্নরসো’’তি পুচ্ছিত্বা পুন উপোসথদিৰসে আগন্ত্বা ‘‘ভিক্খুনিসঙ্ঘো, অয্য, ভিক্খুসঙ্ঘস্স <a name="M0.0097"></a> পাদে ৰন্দতি, ওৰাদূপসঙ্কমনঞ্চ যাচতি, লভতু কির, অয্য, ভিক্খুনিসঙ্ঘো ওৰাদূপসঙ্কমন’’ন্তি (চূল়ৰ॰ ৪১৩) এৰং ওৰাদং যাচন্তি। তং ঠপেত্বা বালগিলানগমিযে অঞ্ঞো সচেপি আরঞ্ঞিকো হোতি, অপটিগ্গহেতুং ন লভতি, তস্মা যেন সো পটিগ্গহিতো, তেন ভিক্খুনা উপোসথগ্গে পাতিমোক্খুদ্দেসকো ভিক্খু এৰং ৰত্তব্বো ‘‘ভিক্খুনিসঙ্ঘো, ভন্তে, ভিক্খুসঙ্ঘস্স পাদে ৰন্দতি, ওৰাদূপসঙ্কমনঞ্চ যাচতি, লভতু কির, ভন্তে, ভিক্খুনিসঙ্ঘো ওৰাদূপসঙ্কমন’’ন্তি। পাতিমোক্খুদ্দেসকেন ৰত্তব্বং ‘‘অত্থি কোচি ভিক্খু ভিক্খুনোৰাদকো সম্মতো’’তি। সচে হোতি কোচি ভিক্খু ভিক্খুনোৰাদকো সম্মতো, ততো তেন সো ৰত্তব্বো ‘‘ইত্থন্নামো ভিক্খু ভিক্খুনোৰাদকো সম্মতো, তং ভিক্খুনিসঙ্ঘো উপসঙ্কমতূ’’তি (চূল়ৰ॰ ৪১৩)। সচে নত্থি, ততো তেন পুচ্ছিতব্বং ‘‘কো আযস্মা উস্সহতি ভিক্খুনিযো ওৰদিতু’’ন্তি। সচে কোচি উস্সহতি, সোপি চ অট্ঠহি অঙ্গেহি সমন্নাগতো, তং তত্থেৰ সম্মন্নিত্বা ওৰাদপটিগ্গাহকো ৰত্তব্বো ‘‘ইত্থন্নামো ভিক্খু ভিক্খুনোৰাদকো সম্মতো, তং ভিক্খুনিসঙ্ঘো উপসঙ্কমতূ’’তি (চুল়ৰ॰ ৪১৩)। সচে পন কোচি ন উস্সহতি, পাতিমোক্খুদ্দেসকেন ৰত্তব্বং ‘‘নত্থি কোচি ভিক্খু ভিক্খুনোৰাদকো সম্মতো, পাসাদিকেন ভিক্খুনিসঙ্ঘো সম্পাদেতূ’’তি। এত্তাৰতা হি সিক্খত্তযসঙ্গহিতং সকলং সাসনং আরোচিতং হোতি। তেন ভিক্খুনা ‘‘সাধূ’’তি সম্পটিচ্ছিত্বা পাটিপদদিৰসে ভিক্খুনীনং আরোচেতব্বং।</p>
<p class="bodytext">ভিক্খুনিসঙ্ঘেনাপি তা ভিক্খুনিযো পেসেতব্বা, গচ্ছথ, অয্যা, পুচ্ছথ ‘‘কিং, অয্য, লভতি ভিক্খুনিসঙ্ঘো ওৰাদূপসঙ্কমন’’ন্তি, তাহি ‘‘সাধু, অয্যে’’তি সম্পটিচ্ছিত্বা তং ভিক্খুং উপসঙ্কমিত্বা এৰং ৰত্তব্বং ‘‘কিং, অয্য, লভতি ভিক্খুনিসঙ্ঘো ওৰাদূপসঙ্কমন’’ন্তি। তেন ৰত্তব্বং <a name="V0.0104"></a> ‘‘নত্থি কোচি ভিক্খু ভিক্খুনোৰাদকো সম্মতো, পাসাদিকেন ভিক্খুনিসঙ্ঘো সম্পাদেতূ’’তি, তাহি ‘‘সাধু অয্যা’’তি সম্পটিচ্ছিতব্বং। ইদঞ্চ একতো আগতানং দ্বিন্নং তিণ্ণং ৰা ৰসেন ৰুত্তং। তাসু পন একায ভিক্খুনিযা ৰত্তব্বঞ্চেৰ সম্পটিচ্ছিতব্বঞ্চ, ইতরা তস্সা সহাযিকা। সচে পন ভিক্খুসঙ্ঘো ৰা ভিক্খুনিসঙ্ঘো ৰা ন পূরতি <a name="P0.0013"></a>, উভযতোপি ৰা গণমত্তমেৰ পুগ্গলমত্তং ৰা হোতি।</p>
<p class="bodytext">তত্রাযং <a name="M0.0098"></a> ৰচনক্কমো – ‘‘ভিক্খুনিযো, অয্য, ভিক্খুসঙ্ঘস্স পাদেৰন্দন্তি, ওৰাদূপসঙ্কমনঞ্চ যাচন্তি, লভন্তু কির, অয্য, ভিক্খুনিযো ওৰাদূপসঙ্কমন’’ন্তি, ‘‘অহং, অয্য, ভিক্খুসঙ্ঘস্স পাদে ৰন্দামি, ওৰাদূপসঙ্কমনঞ্চ যাচামি, লভামহং, অয্য, ওৰাদূপসঙ্কমন’’ন্তি, ‘‘ভিক্খুনিসঙ্ঘো, অয্যা, অয্যানং পাদে ৰন্দতি, ওৰাদূপসঙ্কমনঞ্চ যাচতি, লভতু কির, অয্যা, ভিক্খুনিসঙ্ঘো ওৰাদূপসঙ্কমন’’ন্তি। ‘‘ভিক্খুনিযো, অয্যা, অয্যানং পাদে ৰন্দন্তি, ওৰাদূপসঙ্কমনঞ্চ যাচন্তি, লভন্তু কির, অয্যা, ভিক্খুনিযো ওৰাদূপসঙ্কমন’’ন্তি, ‘‘অহং, অয্যা, অয্যানং পাদে ৰন্দামি, ওৰাদূপসঙ্কমনঞ্চ যাচামি, লভামহং, অয্যা, ওৰাদূপসঙ্কমন’’ন্তি, ‘‘ভিক্খুনিসঙ্ঘো, অয্য, অয্যস্স পাদে ৰন্দতি, ওৰাদূপসঙ্কমনঞ্চ যাচতি, লভতু কির, অয্য, ভিক্খুনিসঙ্ঘো ওৰাদূপসঙ্কমন’’ন্তি। ‘‘ভিক্খুনিযো, অয্য, অয্যস্স পাদে ৰন্দন্তি, ওৰাদূপসঙ্কমনঞ্চ যাচন্তি, লভন্তু কির, অয্য, ভিক্খুনিযো ওৰাদূপসঙ্কমন’’ন্তি, ‘‘অহং, অয্য, অয্যস্স পাদে ৰন্দামি, ওৰাদূপসঙ্কমনঞ্চ যাচামি, লভামহং, অয্য, ওৰাদূপসঙ্কমন’’ন্তি। তেনাপি ভিক্খুনা উপোসথকালে এৰং ৰত্তব্বং ‘‘ভিক্খুনিযো, ভন্তে, ভিক্খুসঙ্ঘস্স পাদে ৰন্দন্তি, ওৰাদূপসঙ্কমনঞ্চ যাচন্তি, লভন্তু কির, ভন্তে, ভিক্খুনিযো ওৰাদূপসঙ্কমন’’ন্তি, ‘‘ভিক্খুনী, ভন্তে, ভিক্খুসঙ্ঘস্স পাদে ৰন্দতি, ওৰাদূপসঙ্কমনঞ্চ যাচতি, লভতু কির, ভন্তে, ভিক্খুনী ওৰাদূপসঙ্কমন’’ন্তি। ‘‘ভিক্খুনিসঙ্ঘো, ভন্তে, ভিক্খুনিযো, ভন্তে, ভিক্খুনী ভন্তে আযস্মন্তানং পাদে ৰন্দতি, ৰন্দন্তি, ৰন্দতি, ওৰাদূপসঙ্কমনঞ্চ যাচতি, যাচন্তি, যাচতি, লভতু কির, ভন্তে, ভিক্খুনিসঙ্ঘো, লভন্তু কির, ভন্তে, ভিক্খুনিযো, লভতু কির, ভন্তে, ভিক্খুনী ওৰাদূপসঙ্কমন’’ন্তি। উপোসথগ্গেপি পাতিমোক্খুদ্দেসকেন ৰা ঞত্তিট্ঠপকেন ৰা ইতরেন ৰা ভিক্খুনা সচে সম্মতো ভিক্খু অত্থি, পুরিমনযেনেৰ ‘‘তং ভিক্খুনিসঙ্ঘো, তং ভিক্খুনিযো, তং ভিক্খুনী উপসঙ্কমতু, উপসঙ্কমন্তু, উপসঙ্কমতূ’’তি ৰত্তব্বং। সচে নত্থি, ‘‘পাসাদিকেন ভিক্খুনিসঙ্ঘো, ভিক্খুনিযো, ভিক্খুনী সম্পাদেতু, সম্পাদেন্তু, সম্পাদেতূ’’তি ৰত্তব্বং। ওৰাদপ্পটিগ্গাহকেন পাটিপদে তং পচ্চাহরিত্বা তথেৰ ৰত্তব্বং, অযমেত্থ সঙ্খেপৰিনিচ্ছযো। এৰং ভিক্খুনীহি যাচিতং ওৰাদং আরোচেত্বাৰ উপোসথো কাতব্বো। তেন ৰুত্তং –</p>
<p class="gatha1">‘‘ছন্দপারিসুদ্ধিউতুক্খানং <a name="P0.0014"></a> <a name="M0.0099"></a> <a name="V0.0105"></a>, ভিক্খুগণনা চ ওৰাদো।</p>
<p class="gathalast">উপোসথস্স এতানি, ‘পুব্বকিচ্চ’ন্তি ৰুচ্চতী’’তি॥</p>
<p class="bodytext"><span class="bld">পারিসুদ্ধিং আযস্মন্তো আরোচেথা</span>তি অত্তনো পরিসুদ্ধভাৰং আরোচেথ, ‘‘পাতিমোক্খং উদ্দিসিস্সামী’’তিইদং পারিসুদ্ধিআরোচনস্স কারণৰচনং। ‘‘ন চ, ভিক্খৰে, সাপত্তিকেন পাতিমোক্খং সোতব্বং, যো সুণেয্য আপত্তি দুক্কটস্সা’’তি (চূল়ৰ॰ ৩৮৬) হি ৰচনতো অপরিসুদ্ধেহি পাতিমোক্খং সোতুং ন ৰট্টতি। তেন ৰুত্তং – পারিসুদ্ধিং আযস্মন্তো আরোচেথ, পাতিমোক্খং উদ্দিসিস্সামীতি। এত্থ সিযা ‘‘সঙ্ঘো উপোসথং করেয্য, পাতিমোক্খং উদ্দিসেয্যা’’তি (মহাৰ॰ ১৩৪) ৰুত্তত্তা ইধাপি ‘‘পাতিমোক্খং উদ্দিসিস্সতী’’তি ৰত্তব্বং, এৰঞ্হি সতি পুব্বেনাপরং সন্ধিযতীতি। ৰুচ্চতে, ৰচনমত্তমেৰেতং ন সন্ধিযতি, লক্খণতো পন সমেতি, সঙ্ঘস্স সামগ্গিযা, গণস্স সামগ্গিযা, পুগ্গলস্স উদ্দেসা সঙ্ঘস্স উদ্দিট্ঠং হোতি পাতিমোক্খন্তি ইদঞ্হেত্থ লক্খণং, তস্মা ‘‘পাতিমোক্খং উদ্দিসিস্সামী’’তি ইদমেৰেত্থ ৰত্তব্বং।</p>
<p class="bodytext"><span class="bld">তং সব্বেৰ সন্তা সাধুকং সুণোম মনসি করোমা</span>তি ন্তি পাতিমোক্খং। <span class="bld">সব্বেৰ সন্তা</span>তি যাৰতিকা তস্সা পরিসায থেরা চ নৰা চ মজ্ঝিমা চ। <span class="bld">সাধুকং সুণোমা</span>তি অট্ঠিং কত্বা মনসি করিত্বা সোতদ্বারৰসেন সব্বচেতসা সমন্নাহরাম। <span class="bld">মনসি করোমা</span>তি একগ্গচিত্তা হুত্বা চিত্তে ঠপেয্যাম। এত্থ চ কিঞ্চাপি ‘‘পাতিমোক্খং উদ্দিসিস্সামী’’তি ৰুত্তত্তা ‘‘সুণোথ মনসি করোথা’’তি ৰত্তুং যুত্তং ৰিয দিস্সতি, ‘‘সঙ্ঘো উপোসথং করেয্যা’’তিইমিনা পন ন সমেতি। সমগ্গস্স হি সঙ্ঘস্সেতং উপোসথকরণং, পাতিমোক্খুদ্দেসকো চ সঙ্ঘপরিযাপন্নোৰ, ইচ্চস্স সঙ্ঘপরিযাপন্নত্তা ‘‘সুণোম মনসি করোমা’’তি ইদমেৰ ৰত্তুং যুত্তং।</p>
<p class="bodytext">ইদানি যং ৰুত্তং ‘‘পারিসুদ্ধিং আযস্মন্তো আরোচেথা’’তি, তত্থ যথা পারিসুদ্ধিআরোচনং হোতি, তং দস্সেতুং <span class="bld">যস্স সিযা আপত্তি, সো আৰিকরেয্যা</span>তি আহ। তত্থ <span class="bld">যস্স সিযা</span>তি যস্স ছন্নং আকারানং অঞ্ঞতরেন আপন্নাপত্তি ভৰেয্য। আপত্তিঞ্হি <a name="M0.0100"></a> আপজ্জন্তো অলজ্জিতা, অঞ্ঞাণতা, কুক্কুচ্চপ্পকততা, অকপ্পিযে কপ্পিযসঞ্ঞিতা, কপ্পিযে অকপ্পিযসঞ্ঞিতা, সতিসম্মোসাতি ইমেহি ছহাকারেহি (পরি॰ ২৯৫) আপজ্জতি।</p>
<p class="bodytext">কথং <span class="bld">অলজ্জিতায</span> আপজ্জতি? অকপ্পিযভাৰং জানন্তোযেৰ মদ্দিত্বা ৰীতিক্কমং করোতি।</p>
<p class="centered">ৰুত্তম্পি <a name="V0.0106"></a> চেতং –</p>
<p class="gatha1">‘‘সঞ্চিচ্চ আপত্তিং আপজ্জতি, আপত্তিং পরিগূহতি।</p>
<p class="gathalast">অগতিগমনঞ্চ গচ্ছতি, এদিসো ৰুচ্চতি অলজ্জিপুগ্গলো’’তি॥ (পরি॰ ৩৫৯)।</p>
<p class="bodytext">কথং <span class="bld">অঞ্ঞাণতায</span> আপজ্জতি? অঞ্ঞাণপুগ্গলো হি মন্দো মোমূহো কত্তব্বাকত্তব্বং অজানন্তো অকত্তব্বং করোতি, কত্তব্বং ৰিরাধেতি, এৰং অঞ্ঞাণতায আপজ্জতি।</p>
<p class="bodytext">কথং <span class="bld">কুক্কুচ্চপ্পকততায</span> আপজ্জতি? কপ্পিযাকপ্পিযং <a name="P0.0015"></a> নিস্সায কুক্কুচ্চে উপ্পন্নে ৰিনযধরং পুচ্ছিত্বা কপ্পিযং চে, কত্তব্বং সিযা, অকপ্পিযং চে, ন কত্তব্বং, অযং পন ‘‘ৰট্টতী’’তি মদ্দিত্বা ৰীতিক্কমতিযেৰ, এৰং কুক্কুচ্চপ্পকততায আপজ্জতি।</p>
<p class="bodytext">কথং <span class="bld">অকপ্পিযে কপ্পিযসঞ্ঞিতায</span> আপজ্জতি? অচ্ছমংসং ‘‘সূকরমংস’’ন্তি খাদতি, ৰিকালে কালসঞ্ঞায ভুঞ্জতি, এৰং অকপ্পিযে কপ্পিযসঞ্ঞিতায আপজ্জতি।</p>
<p class="bodytext">কথং <span class="bld">কপ্পিযে অকপ্পিযসঞ্ঞিতায</span> আপজ্জতি? সূকরমংসং ‘‘অচ্ছমংস’’ন্তি খাদতি, কালে ৰিকালসঞ্ঞায ভুঞ্জতি, এৰং কপ্পিযে অকপ্পিযসঞ্ঞিতায আপজ্জতি।</p>
<p class="bodytext">কথং <span class="bld">সতিসম্মোসা</span> আপজ্জতি? সহসেয্যচীৰরৰিপ্পৰাসাদীনি সতিসম্মোসা আপজ্জতি, ইতি ইমেসং ছন্নং আকারানং অঞ্ঞতরেন আকারেন আপন্না যস্স সিযা সত্তন্নং আপত্তিক্খন্ধানং অঞ্ঞতরা আপত্তি থেরস্স ৰা নৰস্স ৰা মজ্ঝিমস্স ৰাতি অত্থো।</p>
<p class="bodytext"><span class="bld">সো আৰিকরেয্যা</span>তি সো তং আপত্তিং দেসেতু ৰা পকাসেতু ৰাতি ৰুত্তং হোতি। <span class="bld">অসন্তিযা আপত্তিযা</span>তি যস্স পন এৰং অনাপন্না ৰা আপত্তিং <a name="M0.0101"></a> আপজ্জিত্বা চ পন ৰুট্ঠিতা ৰা দেসিতা ৰা আরোচিতা ৰা আপত্তি, তস্স সা আপত্তি অসন্তী নাম হোতি, এৰং অসন্তিযা আপত্তিযা তুণ্হী ভৰিতব্বং। <span class="bld">তুণ্হীভাৰেন খো পনাযস্মন্তে ‘‘পরিসুদ্ধা’’তি ৰেদিস্সামী</span>তি তুণ্হীভাৰেনাপি হি কারণেন অহং আযস্মন্তে ‘‘পরিসুদ্ধা’’ইচ্চেৰ জানিস্সামীতি। <span class="bld">যথা খো পন পচ্চেকপুট্ঠস্স ৰেয্যাকরণং হোতী</span>তি যথা একেনেকো পুট্ঠো ব্যাকরেয্য, যথা একেনেকো পচ্চেকপুট্ঠো ‘‘মং এস পুচ্ছতী’’তি ঞত্বা ব্যাকরেয্যাতি ৰুত্তং হোতি।</p>
<p class="bodytext"><span class="bld">এৰমেৰং</span> <a name="V0.0107"></a> <span class="bld">এৰরূপায পরিসায যাৰততিযং অনুসাৰিতং হোতী</span>তি এত্থ একচ্চে তাৰ আচরিযা এৰং ৰদন্তি ‘‘এৰমেৰং ইমিস্সায ভিক্খুপরিসায যদেতং ‘যস্স সিযা আপত্তি, সো আৰিকরেয্য, অসন্তিযা আপত্তিযা তুণ্হী ভৰিতব্বং, তুণ্হীভাৰেন খো পনাযস্মন্তে পরিসুদ্ধাতি ৰেদিস্সামী’তি তিক্খত্তুং অনুসাৰিতং, তং একমেকেন ‘মং এস পুচ্ছতী’তি এৰং জানিতব্বং হোতীতি অত্থো’’তি। তং ন যুজ্জতি, কস্মা? অত্থব্যঞ্জনভেদতো। অনুস্সাৰনঞ্হি নাম অত্থতো চ ব্যঞ্জনতো চ অভিন্নং হোতি ‘‘দুতিযম্পি এতমত্থং ৰদামী’’তিআদীসু (মহাৰ॰ ৭২; চূল়ৰ॰ ৩) ৰিয, ‘‘যস্স সিযা’’তিআদিৰচনত্তযং পন অত্থতোপি ব্যঞ্জনতোপি ভিন্নং, তেনস্স অনুস্সাৰনত্তযং ন যুজ্জতি। যদি চেতং যাৰততিযানুস্সাৰনং সিযা, নিদানুদ্দেসে অনিট্ঠিতেপি আপত্তি সিযা। ন চ যুত্তং অনাপত্তিক্খেত্তে আপত্তিং আপজ্জিতুং।</p>
<p class="bodytext">অপরে ‘‘অনুসাৰিত’’ন্তিপদস্স অনুসাৰেতব্বন্তি অত্থং ৰিকপ্পেত্বা ‘‘যাৰততিয’’ন্তিইদং উপরি উদ্দেসাৰসানে ‘‘কচ্চিত্থ পরিসুদ্ধা…পে॰… ততিযম্পি পুচ্ছামী’’তি এতং সন্ধায ৰুত্তন্তি আহু। তম্পি ন যুজ্জতি, কস্মা? অত্থযুত্তীনং অভাৰতো। ইদঞ্হি পদং কেচি ‘‘অনুসাৰেত’’ন্তি সজ্ঝাযন্তি, কেচি ‘‘অনুসাৰেত’’ন্তি, তং উভযং ৰাপি অতীতকালমেৰ দীপেতি, ন অনাগতং। যদি চস্স অযং অত্থো সিযা, ‘‘অনুসাৰিতং হেস্সতী’’তি ৰদেয্য <a name="P0.0016"></a>, এৰং তাৰ অত্থাভাৰতো ন যুজ্জতি। যদি চেতং উদ্দেসাৰসানে ৰচনং সন্ধায ৰুত্তং সিযা, ‘‘ন আৰিকরিস্সামী’’তি চিত্তং উপ্পাদেন্তস্স নিদানে সমত্তেপি ৰুত্তমুসাৰাদো ন সিযা, কস্মা? ‘‘যাৰততিযং অনুস্সাৰিযমানে’’তিৰচনতো (মহাৰ॰ ১৩৪) ‘‘যাৰততিয’’ন্তি ইদং ৰচনমেৰ <a name="M0.0102"></a> নিরত্থকং সিযা, কস্মা? নিদানুদ্দেসে যাৰততিযানুস্সাৰনস্স অভাৰতোতি এৰং যুত্তিঅভাৰতো তম্পি ন যুজ্জতি। ‘‘যাৰততিযং অনুসাৰিতং হোতী’’তি ইদং পন লক্খণৰচনমত্তং, তেন ইমমত্থং দস্সেতি – ইদং পাতিমোক্খং নাম যাৰততিযং অনুস্সাৰিযতি, তস্মিং যাৰততিযং অনুস্সাৰিযমানে যো সরমানো সন্তিং আপত্তিং নাৰিকরোতি, তস্স যাৰততিযানুস্সাৰনাৰসানে সম্পজানমুসাৰাদো হোতীতি।</p>
<p class="bodytext">তদেতং যথা অনুসাৰিতং যাৰততিযং অনুসাৰিতং নাম হোতি, তং দস্সেতুং <span class="bld">তত্থাযস্মন্তে পুচ্ছামী</span>তিআদি ৰুত্তং। তং পনেতং পারাজিকাদীনং অৰসানে দিস্সতি, ন নিদানাৰসানে। কিঞ্চাপি ন দিস্সতি, অথ খো উদ্দেসকালে ‘‘আৰিকতা হিস্স ফাসু হোতী’’তি ৰত্বা ‘‘উদ্দিট্ঠং খো আযস্মন্তো নিদানং, তত্থাযস্মন্তে পুচ্ছামী’’তিআদিনা নযেন ৰত্তব্বমেৰ। এৰঞ্হি নিদানং সুউদ্দিট্ঠং হোতি, অঞ্ঞথা দুউদ্দিট্ঠং। ইমমেৰ চ অত্থং সন্ধায উপোসথক্খন্ধকে ৰুত্তং ‘‘যাৰততিযং অনুসাৰিতং <a name="V0.0108"></a> হোতীতি সকিম্পি অনুসাৰিতং হোতি, দুতিযম্পি অনুসাৰিতং হোতি, ততিযম্পি অনুসাৰিতং হোতী’’তি (মহাৰ॰ ১৩৪)। অযমেত্থ আচরিযপরম্পরাভতো ৰিনিচ্ছযো।</p>
<p class="bodytext"><span class="bld">যো পন ভিক্খু…পে॰… সম্পজানমুসাৰাদস্স হোতী</span>তি সম্পজানমুসাৰাদো অস্স হোতি, তেনস্স দুক্কটাপত্তি হোতি, সা চ খো পন ন মুসাৰাদলক্খণেন, ‘‘সম্পজানমুসাৰাদে কিং হোতি, দুক্কটং হোতী’’তি (মহাৰ॰ ১৩৫) ইমিনা পন ভগৰতো ৰচনেন ৰচীদ্বারে অকিরিযসমুট্ঠানাপত্তি হোতীতি ৰেদিতব্বা।</p>
<p class="centered">ৰুত্তম্পি চেতং –</p>
<p class="gatha1">‘‘অনালপন্তো মনুজেন কেনচি,</p>
<p class="gatha2">ৰাচাগিরং নো চ পরে ভণেয্য।</p>
<p class="gatha3">আপজ্জেয্য ৰাচসিকং, ন কাযিকং,</p>
<p class="gathalast">পঞ্হামেসা কুসলেহি চিন্তিতা’’তি॥ (পরি॰ ৪৭৯)।</p>
<p class="bodytext"><span class="bld">অন্তরাযিকো</span>তি <a name="M0.0103"></a> ৰিপ্পটিসারৰত্থুতায পামোজ্জাদিসম্ভৰং নিৰারেত্বা পঠমজ্ঝানাদীনং অধিগমায অন্তরাযং করোতি। <span class="bld">তস্মা</span>তি যস্মা অযং অনাৰিকরণসঙ্খাতো সম্পজানমুসাৰাদো অন্তরাযিকো হোতি, তস্মা। <span class="bld">সরমানেনা</span>তি অত্তনি সন্তিং আপত্তিং জানন্তেন। <span class="bld">ৰিসুদ্ধাপেক্খেনা</span>তি ৰুট্ঠাতুকামেন ৰিসুজ্ঝিতুকামেন। <span class="bld">সন্তী আপত্তী</span>তি আপজ্জিত্বা অৰুট্ঠিতা আপত্তি। <span class="bld">আৰিকাতব্বা</span>তি সঙ্ঘমজ্ঝে ৰা গণমজ্ঝে ৰা একপুগ্গলে ৰা পকাসেতব্বা, অন্তমসো অনন্তরস্সাপি ভিক্খুনো ‘‘অহং, আৰুসো, ইত্থন্নামং আপত্তিং আপন্নো, ইতো ৰুট্ঠহিত্বা <a name="P0.0017"></a> তং আপত্তিং পটিকরিস্সামী’’তি (মহাৰ॰ ১৭০) ৰত্তব্বং। সচেপি ৰেমতিকো হোতি, ‘‘অহং, আৰুসো, ইত্থন্নামায আপত্তিযা ৰেমতিকো, যদা নিব্বেমতিকো ভৰিস্সামি, তদা তং আপত্তিং পটিকরিস্সামী’’তি (মহাৰ॰ ১৬৯) ৰত্তব্বং। <span class="bld">আৰিকতা হিস্স ফাসু হোতী</span>তিএত্থ <span class="bld">আৰিকতা</span>তি আৰিকতায, পকাসিতাযাতি অত্থো। অলজ্জিতাতিআদীসু (পরি॰ ২৯৫) ৰিয হি ইদম্পি করণত্থে পচ্চত্তৰচনং। <span class="bld">হী</span>তি নিপাতমত্তং। <span class="bld">অস্সা</span>তি এতস্স ভিক্খুনো। <span class="bld">ফাসু হোতী</span>তি পঠমজ্ঝানাদীনং অধিগমায ফাসু হোতি, অৰিপ্পটিসারমূলকানং পামোজ্জাদীনং ৰসেন সুখপ্পটিপদা সম্পজ্জতীতি অত্থো।</p>
<p class="centered">ইতি কঙ্খাৰিতরণিযা পাতিমোক্খৰণ্ণনায</p>
<p class="centered">নিদানৰণ্ণনা নিট্ঠিতা।</p></div>
<p class="chapter">পারাজিককণ্ডো</p>
<div class="chaptxt">
<p class="bodytext">ইদানি <a name="M0.0104"></a> <a name="V0.0109"></a> যদেতং নিদানানন্তরং <span class="bld">তত্রিমে চত্তারো</span>তিআদি পারাজিককণ্ডং, তত্থ <span class="bld">তত্রা</span>তি তস্মিং ‘‘পাতিমোক্খং উদ্দিসিস্সামী’’তি এৰং ৰুত্তে পাতিমোক্খে। <span class="bld">ইমে</span>তি ইদানি ৰত্তব্বানং অভিমুখীকরণং। <span class="bld">চত্তারো</span>তি গণনপরিচ্ছেদো। <span class="bld">পারাজিকা</span>তি এৰংনামকা। <span class="bld">ধম্মা</span>তি আপত্তিযো। <span class="bld">উদ্দেসং আগচ্ছন্তী</span>তি সরূপেন উদ্দিসিতব্বতং আগচ্ছন্তি, ন নিদানে ৰিয ‘‘যস্স সিযা আপত্তী’’তি সাধারণৰচনমত্তেন।</p>
<p class="subhead">১. পঠমপারাজিকৰণ্ণনা</p>
<p class="bodytext"><span class="bld">যো পনা</span>তি রস্সদীঘাদিনা লিঙ্গাদিভেদেন যো কোচি। <span class="bld">ভিক্খূ</span>তি এহিভিক্খুউপসম্পদা, সরণগমনূপসম্পদা, ওৰাদপ্পটিগ্গহণূপসম্পদা, পঞ্হাব্যাকরণূপসম্পদা, অট্ঠগরুধম্মপ্পটিগ্গহণূপসম্পদা, দূতেনূপসম্পদা, অট্ঠৰাচিকূপসম্পদা, ঞত্তিচতুত্থকম্মূপসম্পদাতি ইমাসু অট্ঠসু উপসম্পদাসু ঞত্তিচতুত্থেন উপসম্পদাকম্মেন অকুপ্পেন ঠানারহেন উপসম্পন্নো। তস্স পন কম্মস্স ৰত্থুঞত্তিঅনুস্সাৰন সীমা পরিসাসম্পত্তিৰসেন অকুপ্পতা ৰেদিতব্বা।</p>
<p class="bodytext">তত্থ <span class="bld">ৰত্থূ</span>তি উপসম্পদাপেক্খো পুগ্গলো, সো ঠপেত্বা ঊনৰীসতিৰস্সং অন্তিমৰত্থুঅজ্ঝাপন্নপুব্বং, পণ্ডকাদযো চ একাদস অভব্বপুগ্গলে ৰেদিতব্বো। তত্থ <span class="bld">ঊনৰীসতিৰস্সো</span> নাম পটিসন্ধিগ্গহণতো পট্ঠায অপরিপুণ্ণৰীসতিৰস্সো। <span class="bld">অন্তিমৰত্থুঅজ্ঝাপন্নপুব্বো</span> নাম চতুন্নং পারাজিকানং অঞ্ঞতরং অজ্ঝাপন্নপুব্বো। <span class="bld">পণ্ডকা</span>দযো ৰজ্জনীযপুগ্গলকথাযং ৰুত্তা। তেসু আসিত্তপণ্ডকঞ্চ উসূযপণ্ডকঞ্চ ঠপেত্বা ওপক্কমিকপণ্ডকো নপুংসকপণ্ডকো পণ্ডকভাৰপক্খে ঠিতো পক্খপণ্ডকো চ ইধ অধিপ্পেতো।</p>
<p class="bodytext"><span class="bld">থেয্যসংৰাসকো</span> পন তিৰিধো লিঙ্গত্থেনকো সংৰাসত্থেনকো উভযত্থেনকোতি। তত্থ যো সযং পব্বজিত্বা <a name="V0.0110"></a> ন ভিক্খুৰস্সানি গণেতি, ন যথাৰুড্ঢং ভিক্খূনং ৰা সামণেরানং <a name="P0.0018"></a> ৰা ৰন্দনং সাদিযতি, ন আসনেন পটিবাহতি, ন উপোসথাদীসু সন্দিস্সতি, অযং অসুদ্ধচিত্ততায লিঙ্গমত্তস্সেৰ থেনিতত্তা <span class="bld">লিঙ্গত্থেনকো</span> নাম। যো পন ভিক্খূহি পব্বজিতো সামণেরো সমানো কাসাযানি অপনেত্বা তেসু সউস্সাহোৰ <a name="M0.0105"></a> মেথুনং ধম্মং পটিসেৰিত্বা পুন নিৰাসেত্বা সামণেরভাৰং পটিজানাতি, অযং ভিক্খূহি দিন্নলিঙ্গস্স অপরিচ্চত্তত্তা ন লিঙ্গত্থেনকো, ন লিঙ্গানুরূপস্স সংৰাসস্স সাদিতত্তা নাপি সংৰাসত্থেনকো। অন্তিমৰত্থুঅজ্ঝাপন্নকেপি এসেৰ নযো। যো চ খো সামণেরো সমানো ৰিদেসং গন্ত্বা ভিক্খুৰস্সানি গণেতি, যথাৰুড্ঢং ৰন্দনং সাদিযতি, আসনেন পটিবাহতি, উপোসথাদীসু সন্দিস্সতি, অযং সংৰাসমত্তস্সেৰ থেনিতত্তা <span class="bld">সংৰাসত্থেনকো</span> নাম। ভিক্খুৰস্সগণনাদিকো হি সব্বোপি কিরিযভেদো ইমস্মিং অত্থে ‘‘সংৰাসো’’তি ৰেদিতব্বো। সিক্খং পচ্চক্খায ‘‘ন মং কোচি জানাতী’’তি পুন এৰং পটিপজ্জন্তেপি এসেৰ নযো। যো পন সযং পব্বজিত্বা ৰিহারং গন্ত্বা যথাৰুড্ঢং ৰন্দনং সাদিযতি, আসনেন পটিবাহতি, ভিক্খুৰস্সানি গণেতি, উপোসথাদীসু সন্দিস্সতি, অযং লিঙ্গস্স চেৰ সংৰাসস্স চ থেনিতত্তা <span class="bld">উভযত্থেনকো</span> নাম। ধুরনিক্খেপৰসেন কাসাযানি অপনেত্বা অন্তিমৰত্থুং অজ্ঝাপজ্জিত্বা পুন তানি অচ্ছাদেত্বা এৰং পটিপজ্জন্তেপি এসেৰ নযো, অযং তিৰিধোপি থেয্যসংৰাসকো ইধ অধিপ্পেতো। ঠপেত্বা পন ইমং তিৰিধং।</p>
<p class="gatha1">‘‘রাজ দুব্ভিক্খ কন্তার-রোগ ৰেরী ভযেন ৰা।</p>
<p class="gathalast">চীৰরাহরণত্থং ৰা, লিঙ্গং আদিযতীধ যো॥</p>
<p class="gatha1">‘‘সংৰাসং নাধিৰাসেতি, যাৰ সো সুদ্ধমানসো।</p>
<p class="gathalast"><span class="bld">থেয্যসংৰাসকো</span> নাম, তাৰ এস ন ৰুচ্চতী’’তি॥ (মহাৰ॰ অট্ঠ॰ ১১০)।</p>
<p class="bodytext">যো পন উপসম্পন্নো তিত্থিযভাৰং পত্থযমানো সযং ৰা কুসচীরাদিকং তিত্থিযলিঙ্গং আদিযতি, তেসং ৰা সন্তিকে পব্বজতি, নগ্গো ৰা হুত্বা আজীৰকানং সন্তিকং গন্ত্বা তেসং ৰতানি আদিযতি, অযং <span class="bld">তিত্থিযপক্কন্তকো</span> নাম। ঠপেত্বা পন মনুস্সজাতিকং অৰসেসো সব্বোপি <span class="bld">তিরচ্ছানগতো</span> নাম। যেন মনুস্সজাতিকা জনেত্তি সযম্পি মনুস্সভূতেনেৰ সঞ্চিচ্চ জীৰিতা ৰোরোপিতা, অযং <span class="bld">মাতুঘাতকো</span> নাম। <span class="bld">পিতুঘাতকে</span>পি এসেৰ নযো। যেন অন্তমসো গিহিলিঙ্গে ঠিতোপি মনুস্সজাতিকো খীণাসৰো সঞ্চিচ্চ জীৰিতা ৰোরোপিতো, অযং <span class="bld">অরহন্তঘাতকো</span> নাম। যো পন পকতত্তং ভিক্খুনিং তিণ্ণং মগ্গানং অঞ্ঞতরস্মিং <a name="M0.0106"></a> মগ্গে দূসেতি <a name="V0.0111"></a>, অযং <span class="bld">ভিক্খুনিদূসকো</span> নাম। যো দেৰদত্তো ৰিয সাসনং উদ্ধম্মং উব্বিনযং কত্বা চতুন্নং কম্মানং অঞ্ঞতরৰসেন সঙ্ঘং ভিন্দতি, অযং <span class="bld">সঙ্ঘভেদকো</span> নাম। যো দেৰদত্তো ৰিয দুট্ঠচিত্তেন ৰধকচিত্তেন তথাগতস্স জীৰমানকসরীরে খুদ্দকমক্খিকায পিৰনমত্তম্পি লোহিতং উপ্পাদেতি, অযং <span class="bld">লোহিতুপ্পাদকো</span> নাম। যস্স <a name="P0.0019"></a> ইত্থিনিমিত্তুপ্পাদনকম্মতো চ পুরিসনিমিত্তুপ্পাদনকম্মতো চ উভতো দুৰিধম্পি ব্যঞ্জনং অত্থি, অযং <span class="bld">উভতোব্যঞ্জনকো</span> নাম। ইতি ইমে তেরস পুগ্গলা উপসম্পদায অৰত্থূ, ইমে পন ঠপেত্বা অঞ্ঞস্মিং উপসম্পদাপেক্খে সতি উপসম্পদাকম্মং ৰত্থুসম্পত্তিৰসেন অকুপ্পং হোতি।</p>
<p class="bodytext">কথং <span class="bld">ঞত্তিসম্পত্তিৰসেন</span> অকুপ্পং হোতি? ৰত্থুসঙ্ঘপুগ্গলঞত্তীনং অপরামসনানি, পচ্ছা ঞত্তিট্ঠপনঞ্চাতি ইমে তাৰ পঞ্চ ঞত্তিদোসা। তত্থ ‘‘অযং ইত্থন্নামো’’তি উপসম্পদাপেক্খস্স অকিত্তনং <span class="bld">ৰত্থুঅপরামসনং</span> নাম। ‘‘সুণাতু মে, ভন্তে, সঙ্ঘো’’তিএত্থ ‘‘সুণাতু মে, ভন্তে’’তি ৰত্বা ‘‘সঙ্ঘো’’তি অভণনং <span class="bld">সঙ্ঘঅপরামসনং</span> নাম। ‘‘ইত্থন্নামস্স উপসম্পদাপেক্খো’’তি উপজ্ঝাযস্স অকিত্তনং <span class="bld">পুগ্গলঅপরামসনং</span> নাম। সব্বেন সব্বং ঞত্তিযা অনুচ্চারণং <span class="bld">ঞত্তিঅপরামসনং</span> নাম। পঠমং কম্মৰাচং নিট্ঠাপেত্বা ‘‘এসা ঞত্তী’’তি ৰত্বা ‘‘খমতি সঙ্ঘস্সা’’তি এৰং ঞত্তিকিত্তনং <span class="bld">পচ্ছা ঞত্তিট্ঠপনং</span> নাম। ইতি ইমেহি দোসেহি ৰিমুত্তায ঞত্তিযা সম্পন্নং ঞত্তিসম্পত্তিৰসেন অকুপ্পং হোতি।</p>
<p class="bodytext"><span class="bld">অনুস্সাৰনৰসেন</span> অকুপ্পতাযপি ৰত্থুসঙ্ঘপুগ্গলানং অপরামসনানি, সাৰনায হাপনং, অকালে সাৰনন্তি ইমে পঞ্চ অনুস্সাৰনদোসা। তত্থ ৰত্থাদীনং অপরামসনানি ঞত্তিযং ৰুত্তসদিসানেৰ। তীসু পন অনুস্সাৰনাসু যত্থ কত্থচি এতেসং অপরামসনং অপরামসনমেৰ। সব্বেন সব্বং পন কম্মৰাচং অৰত্বা চতুক্খত্তুং ঞত্তিকিত্তনমেৰ, অথ ৰা পন কম্মৰাচাব্ভন্তরে অক্খরস্স ৰা পদস্স ৰা অনুচ্চারণং ৰা দুরুচ্চারণং ৰা <span class="bld">সাৰনায হাপনং</span> নাম। সাৰনায অনোকাসে পঠমং ঞত্তিং অট্ঠপেত্বা অনুস্সাৰনকরণং <span class="bld">অকালে সাৰনং</span> নাম। ইতি ইমেহি দোসেহি ৰিমুত্তায অনুস্সাৰনায সম্পন্নং অনুস্সাৰনসম্পত্তিৰসেন অকুপ্পং হোতি।</p>
<p class="bodytext">পুব্বে ৰুত্তং ৰিপত্তিসীমালক্খণং সমতিক্কন্তায পন সীমায কতং <span class="bld">সীমাসম্পত্তিৰসেন</span> অকুপ্পং হোতি। যাৰতিকা ভিক্খূ কম্মপ্পত্তা, তেসং <a name="M0.0107"></a> অনাগমনং, ছন্দারহানং ছন্দস্স অনাহরণং, সম্মুখীভূতানং পটিক্কোসনন্তি ইমে পন তযো পরিসাদোসা, তেহি ৰিমুত্তায পরিসায কতং <span class="bld">পরিসাসম্পত্তিৰসেন</span> অকুপ্পং হোতি। কারণারহত্তা পন সত্থু সাসনারহত্তা <span class="bld">ঠানারহং</span> নাম হোতি। ইতি যো ইমিনা এৰং অকুপ্পেন ঠানারহেন ঞত্তিচতুত্থেন উপসম্পদাকম্মেন <a name="V0.0112"></a> উপসম্পন্নো, অযং ইধ ‘‘ভিক্খূ’’তি অধিপ্পেতো। পণ্ণত্তিৰজ্জেসু পন অঞ্ঞেপি সঙ্গহং গচ্ছন্তি।</p>
<p class="bodytext"><span class="bld">ভিক্খূনং সিক্খাসাজীৰসমাপন্নো</span>তি যা ভিক্খূনং অধিসীলসঙ্খাতা সিক্খা, তঞ্চ, যত্থ চেতে সহ জীৰন্তি, একজীৰিকা সভাগৰুত্তিনো <a name="P0.0020"></a> হোন্তি, তং ভগৰতা পঞ্ঞত্তং সিক্খাপদসঙ্খাতং সাজীৰঞ্চ, তত্থ সিক্খনভাৰেন সমাপন্নোতি ভিক্খূনং সিক্খাসাজীৰসমআপন্নো। <span class="bld">সমাপন্নো</span>তি সিক্খঞ্চ পরিপূরেন্তো সাজীৰঞ্চ অৰীতিক্কমন্তো হুত্বা তদুভযং উপগতোতি অত্থো। <span class="bld">সিক্খং অপচ্চক্খায দুব্বল্যং অনাৰিকত্বা</span>তি যং সিক্খং সমাপন্নো, তং অপটিক্খিপিত্বা, যঞ্চ সাজীৰং সমাপন্নো, তস্মিং দুব্বলভাৰং অপ্পকাসেত্বা। তত্থ চিত্তখেত্তকালপযোগপুগ্গলৰিজাননৰসেন সিক্খায পচ্চক্খানং ঞত্বা তদভাৰেন অপচ্চক্খানং ৰেদিতব্বং। কথং? উপসম্পন্নভাৰতো চৰিতুকামতাচিত্তেনেৰ হি সিক্খাপচ্চক্খানং হোতি, ন দৰা ৰা রৰা ৰা ভণন্তস্স। এৰং <span class="bld">চিত্তৰসেন</span> সিক্খাপচ্চক্খানং হোতি, ন তদভাৰেন। তথা ‘‘বুদ্ধং পচ্চক্খামি, ধম্মং পচ্চক্খামি, সঙ্ঘং পচ্চক্খামি, সিক্খং, ৰিনযং, পাতিমোক্খং, উদ্দেসং, উপজ্ঝাযং, আচরিযং, সদ্ধিৰিহারিকং, অন্তেৰাসিকং, সমানুপজ্ঝাযকং, সমানাচরিযকং, সব্রহ্মচারিং পচ্চক্খামী’’তি এৰং ৰুত্তানং বুদ্ধাদীনং চুদ্দসন্নং, ‘‘গিহীতি মং ধারেহি, উপাসকো, আরামিকো, সামণেরো, তিত্থিযো, তিত্থিযসাৰকো, অসমণো, ‘অসক্যপুত্তিযো’তি মং ধারেহী’’তি এৰং ৰুত্তানং গিহিআদীনং অট্ঠন্নঞ্চাতি ইমেসং দ্বাৰীসতিযা খেত্তপদানং যস্স কস্সচি সৰেৰচনস্স ৰসেন তেসু যংকিঞ্চি ৰত্তুকামস্স যংকিঞ্চি ৰদতো সিক্খাপচ্চক্খানং হোতি, ন রুক্খাদীনং অঞ্ঞতরস্স নামং গহেত্বা পচ্চাচিক্খন্তস্স। এৰং <span class="bld">খেত্তৰসেন</span> পচ্চক্খানং হোতি, ন তদভাৰেন।</p>
<p class="bodytext">তত্থ যদেতং ‘‘পচ্চক্খামী’’তি চ, ‘‘মং ধারেহী’’তি (পারা॰ ৫১) চ ৰুত্তং ৰত্তমানকালৰচনং, যানি চ ‘‘অলং মে বুদ্ধেন, কিং নু মে বুদ্ধেন, ন মমত্থো বুদ্ধেন <a name="M0.0108"></a>, সুমুত্তাহং বুদ্ধেনা’’তিআদিনা (পারা॰ ৫২) নযেন আখ্যাতৰসেন কালং অনামসিত্বা পুরিমেহি চুদ্দসহি পদেহি সদ্ধিং যোজেত্বা ৰুত্তানি ‘‘অলং মে’’তিআদীনি চত্তারি পদানি, তেসংযেৰ চ সৰেৰচনানং ৰসেন পচ্চক্খানং হোতি, ন ‘‘পচ্চক্খাসি’’ন্তি ৰা ‘‘পচ্চক্খিস্স’’ন্তি ৰা ‘‘মং ধারেসী’’তি ৰা ‘‘মং ধারেস্সতী’’তি ৰা ‘‘যংনূনাহং পচ্চক্খেয্য’’ন্তি (পারা॰ ৪৫) ৰাতিআদীনি অতীতানাগতপরিকপ্পৰচনানি ভণন্তস্স। এৰং ৰত্তমান <span class="bld">কালৰসেন</span> চেৰ অনামট্ঠ<span class="bld">কালৰসেন</span> চ পচ্চক্খানং হোতি, ন তদভাৰেন।</p>
<p class="bodytext"><span class="bld">পযোগো</span> <a name="V0.0113"></a> পন দুৰিধো কাযিকো চ ৰাচসিকো চ। তত্থ ‘‘বুদ্ধং পচ্চক্খামী’’তিআদিনা (পারা॰ ৫১) নযেন যায কাযচি ভাসায ৰচীভেদং কত্বা ৰাচসিকপ্পযোগেনেৰ পচ্চক্খানং হোতি, ন অক্খরলিখনং ৰা হত্থমুদ্দাদিদস্সনং ৰা কাযপ্পযোগং করোন্তস্স। এৰং ৰাচসিকপ্পযোগেনেৰ পচ্চক্খানং হোতি, ন তদভাৰেন।</p>
<p class="bodytext"><span class="bld">পুগ্গলো</span> পন দুৰিধো – যো চ পচ্চক্খাতি, যস্স চ পচ্চক্খাতি। তত্থ যো পচ্চক্খাতি, সো সচে উম্মত্তকখিত্তচিত্তৰেদনাট্টানং অঞ্ঞতরো ন হোতি। যস্স পন <a name="P0.0021"></a> পচ্চক্খাতি, সো সচে মনুস্সজাতিকো হোতি, ন চ উম্মত্তকাদীনং অঞ্ঞতরো, সম্মুখীভূতো চ সিক্খাপচ্চক্খানং হোতি। ন হি অসম্মুখীভূতস্স দূতেন ৰা পণ্ণেন ৰা আরোচনং রুহতি। এৰং যথাৰুত্তপুগ্গলৰসেন পচ্চক্খানং হোতি, ন তদভাৰেন।</p>
<p class="bodytext"><span class="bld">ৰিজানন</span>ম্পি নিযমিতানিযমিতৰসেন দুৰিধং। তত্থ যস্স যেসং ৰা নিযমেত্বা ‘‘ইমস্স, ইমেসং ৰা আরোচেমী’’তি ৰদতি, সচে তে যথা পকতিযা লোকে মনুস্সা ৰচনং সুত্বা আৰজ্জনসমযে জানন্তি, এৰং তস্স ৰচনানন্তরমেৰ তস্স ‘‘অযং উক্কণ্ঠিতো’’তি ৰা ‘‘গিহিভাৰং পত্থযতী’’তি ৰা যেন কেনচি আকারেন সিক্খাপচ্চক্খানভাৰং জানন্তি, পচ্চক্খাতাৰ হোতি সিক্খা। অথ অপরভাগে ‘‘কিং ইমিনা ৰুত্ত’’ন্তি চিন্তেত্বা জানন্তি, অঞ্ঞে ৰা জানন্তি, অপচ্চক্খাতাৰ হোতি সিক্খা। অনিযমেত্বা আরোচেন্তস্স পন সচে ৰুত্তনযেন যো কোচি মনুস্সজাতিকো ৰচনত্থং জানাতি, পচ্চক্খাতাৰ হোতি সিক্খা। এৰং ৰিজাননৰসেন পচ্চক্খানং হোতি, ন তদভাৰেন। যো পন অন্তমসো দৰাযপি পচ্চক্খাতি, তেন অপচ্চক্খাতাৰ হোতি সিক্খা। ইতি ইমেসং ৰুত্তপ্পকারানং <a name="M0.0109"></a> চিত্তাদীনং ৰা ৰসেন, সব্বসো ৰা পন অপচ্চক্খানেন সিক্খং অপচ্চক্খায সিক্খাপচ্চক্খানস্সেৰ চ অত্থভূতং একচ্চং দুব্বল্যং অনাৰিকত্বা।</p>
<p class="bodytext"><span class="bld">মেথুনং ধম্মং পটিসেৰেয্যা</span>তি এত্থ <span class="bld">মেথুনং ধম্ম</span>ন্তি রাগপরিযুট্ঠানেন সদিসানং উভিন্নং ধম্মং। <span class="bld">পটিসেৰেয্যা</span>তি পটিসেৰেয্য অজ্ঝাপজ্জেয্য। <span class="bld">অন্তমসো</span>তি সব্বন্তিমেন পরিচ্ছেদেন। <span class="bld">তিরচ্ছানগতাযপী</span>তি পটিসন্ধিৰসেন তিরচ্ছানেসু গতাযপি, অযমেত্থ অনুপঞ্ঞত্তি। <span class="bld">পারাজিকো হোতী</span>তি পরাজিতো হোতি, পরাজযং আপন্নো। <span class="bld">অসংৰাসো</span>তি পকতত্তা ভিক্খূ সহ ৰসন্তি এত্থাতি এককম্মাদিকোৰ তিৰিধোপি ৰিধি সংৰাসো নাম, সো তেন সদ্ধিং নত্থীতি অসংৰাসো। সঙ্ঘকম্মেসু হি এস গণপূরকোপি ন হোতি, অযং তাৰ পদৰণ্ণনা।</p>
<p class="bodytext">অযং <a name="V0.0114"></a> পনেত্থ ৰিনিচ্ছযো – মনুস্সামনুস্সতিরচ্ছানগতৰসেন হি তিস্সো ইত্থিযো, তাসং ৰচ্চমগ্গপস্সাৰমগ্গমুখমগ্গৰসেন তযো তযো কত্বা নৰ মগ্গা, তথা উভতোব্যঞ্জনকানং। পুরিসানং পন ৰচ্চমগ্গমুখমগ্গৰসেন দ্বে দ্বে কত্বা ছ মগ্গা, তথা পণ্ডকানন্তি এৰং তিংস মগ্গা। তেসু অত্তনো ৰা পরেসং ৰা যস্স কস্সচি মগ্গস্স সন্থতস্স ৰা অসন্থতস্স ৰা, পরেসং পন মতানম্পি অক্খাযিতস্স ৰা যেভুয্যেন অক্খাযিতস্স ৰা পকতিৰাতেন অসংফুট্ঠে অল্লোকাসে যো ভিক্খু একতিলবীজমত্তম্পি অত্তনো অঙ্গজাতং সন্থতং ৰা অসন্থতং ৰা সেৰনচিত্তেন পৰেসেতি, পরেন ৰা পৰেসিযমানে পৰেসনপৰিট্ঠট্ঠিতউদ্ধরণেসু যংকিঞ্চি সাদিযতি, অযং পারাজিকাপত্তিং আপন্নো নাম হোতি, অযং তাৰেত্থ অসাধারণৰিনিচ্ছযো। সব্বসিক্খাপদানং পন সাধারণৰিনিচ্ছযত্থং অযং মাতিকা –</p>
<p class="gatha1">নিদানং <a name="P0.0022"></a> পুগ্গলং ৰত্থুং, পঞ্ঞত্তিৰিধিমেৰ চ।</p>
<p class="gathalast">আণত্তাপত্তিনাপত্তি-ৰিপত্তিং অঙ্গমেৰ চ॥</p>
<p class="gatha1">সমুট্ঠানৰিধিং কিরিযা-সঞ্ঞাচিত্তেহি নানত্তং।</p>
<p class="gathalast">ৰজ্জকম্মপ্পভেদঞ্চ, তিকদ্বযৰিধিং তথা॥</p>
<p class="gatha1">লক্খণং <span class="bld">সত্তরসধা,</span> ঠিতং সাধারণং ইদং।</p>
<p class="gathalast">ঞত্বা যোজেয্য মেধাৰী, তত্থ তত্থ যথারহন্তি॥</p>
<p class="bodytext">তত্থ <a name="M0.0110"></a> <span class="bld">নিদানং</span> নাম ৰেসালি-রাজগহ-সাৰত্থি-আল়ৰি-কোসম্বি-সগ্গ-ভগ্গানং ৰসেন সত্তৰিধং পঞ্ঞত্তিট্ঠানং, ইদঞ্হি সব্বসিক্খাপদানং নিদানং। <span class="bld">পুগ্গলো</span> নাম যং যং আরব্ভ তং তং সিক্খাপদং পঞ্ঞত্তং। <span class="bld">ৰত্থু</span> নাম তস্স তস্স পুগ্গলস্স অজ্ঝাচারো ৰুচ্চতি। <span class="bld">পঞ্ঞত্তিৰিধি</span>ন্তি পঞ্ঞত্তিঅনুপঞ্ঞত্তিঅনুপ্পন্নপঞ্ঞত্তিসব্বত্থপঞ্ঞত্তিপদেসপঞ্ঞত্তিসাধারণপঞ্ঞত্তি অসাধারণপঞ্ঞত্তিএকতোপঞ্ঞত্তিউভতোপঞ্ঞত্তিৰসেন নৰৰিধা পঞ্ঞত্তি। তত্থ <span class="bld">অনুপ্পন্নপঞ্ঞত্তি</span> নাম অনুপ্পন্নে দোসে পঞ্ঞত্তা, সা অট্ঠগরুধম্মপ্পটিগ্গহণৰসেন (চূল়ৰ॰ ৪০৩) ভিক্খুনীনংযেৰ আগতা, অঞ্ঞত্র নত্থি। ৰিনযধরপঞ্চমেন (মহাৰ॰ ২৫৯) গণেন উপসম্পদা, গণঙ্গণূপাহনা (মহাৰ॰ ২৫৯) ধুৰন্হানং চম্মত্থরণন্তি এতেসং ৰসেন চতুব্বিধা <span class="bld">পদেসপঞ্ঞত্তি</span> নাম। মজ্ঝিমদেসেযেৰ হি এতেহি আপত্তি হোতি, তেসুপি ধুৰন্হানং পটিক্খেপমত্তমেৰ পাতিমোক্খে আগতং, ততো অঞ্ঞা পদেসপঞ্ঞত্তি নাম নত্থি। সব্বানি <span class="bld">সব্বত্থপঞ্ঞত্তি</span>যেৰ হোন্তি, <span class="bld">সাধারণপঞ্ঞত্তি</span>দুকঞ্চ <span class="bld">একতোপঞ্ঞত্তি</span>দুকঞ্চ অত্থতো একং, তস্মা অনুপ্পন্নপঞ্ঞত্তিঞ্চ <a name="V0.0115"></a> সব্বত্থপঞ্ঞত্তিদুকঞ্চ একতোপঞ্ঞত্তিদুকঞ্চ ঠপেত্বা সেসানং চতস্সন্নং পঞ্ঞত্তীনং ৰসেন সব্বত্থ ৰিনিচ্ছযো ৰেদিতব্বো। <span class="bld">আণত্তাপত্তিনাপত্তিৰিপত্তি</span>ন্তিএত্থ <span class="bld">আণত্তী</span>তিআণাপনা ৰুচ্চতি। <span class="bld">আপত্তী</span>তি পুব্বপ্পযোগাদিৰসেন আপত্তিভেদো। <span class="bld">অনাপত্তী</span>তি অজাননাদিৰসেন অনাপত্তি। <span class="bld">ৰিপত্তী</span>তি সীলআচারদিট্ঠিআজীৰৰিপত্তীনং অঞ্ঞতরা। ইতি ইমাসং আণত্তাদীনম্পি ৰসেন সব্বত্থ ৰিনিচ্ছযো ৰেদিতব্বো। <span class="bld">অঙ্গ</span>ন্তি সব্বসিক্খাপদেসু আপত্তীনং অঙ্গং ৰেদিতব্বং।</p>
<p class="bodytext"><span class="bld">সমুট্ঠানৰিধি</span>ন্তি সব্বাপত্তীনং কাযো ৰাচা কাযৰাচা কাযচিত্তং ৰাচাচিত্তং কাযৰাচাচিত্তন্তি ইমানি একঙ্গিকদ্বঙ্গিকতিৰঙ্গিকানি। ছ সমুট্ঠানানি নাম যানি ‘‘সিক্খাপদসমউট্ঠানানী’’তিপি ৰুচ্চন্তি। তত্থ পুরিমানি তীণি অচিত্তকানি, পচ্ছিমানি সচিত্তকানি। তেসু একেন ৰা দ্বীহি ৰা তীহি ৰা চতূহি ৰা ছহি ৰা সমুট্ঠানেহি আপত্তিযো সমুট্ঠহন্তি, পঞ্চসমুট্ঠানা নাম নত্থি। তত্থ <span class="bld">একসমুট্ঠানা</span> নাম চতুত্থেন চ পঞ্চমেন চ ছট্ঠেন চ সমুট্ঠানেন সমুট্ঠাতি, ন অঞ্ঞেন। <span class="bld">দ্বিসমুট্ঠানা</span> <a name="P0.0023"></a> নাম পঠমচতুত্থেহি চ দুতিযপঞ্চমেহি চ ততিযছট্ঠেহি চ চতুত্থছট্ঠেহি চ পঞ্চমছট্ঠেহি চ সমুট্ঠানেহি, সমুট্ঠাতি, ন অঞ্ঞেহি। <span class="bld">তিসমুট্ঠানা</span> নাম পঠমেহি <a name="M0.0111"></a> চ তীহি, পচ্ছিমেহি চ তীহি সমুট্ঠানেহি সমুট্ঠাতি, ন অঞ্ঞেহি। <span class="bld">চতুসমুট্ঠানা</span> নাম পঠমততিযচতুত্থছট্ঠেহি চ দুতিযততিযপঞ্চমছট্ঠেহি চ সমুট্ঠানেহি সমুট্ঠাতি, ন অঞ্ঞেহি। <span class="bld">ছ সমুট্ঠানা</span> নাম ছহিপি সমুট্ঠাতি।</p>
<p class="bodytext">এৰং –</p>
<p class="gatha1">তিধা <span class="bld">একসমুট্ঠানা,</span> পঞ্চধা <span class="bld">দ্বিসমুট্ঠিতা</span>।</p>
<p class="gathalast">দ্বিধা <span class="bld">তিচতুরো ঠানা,</span> একধা <span class="bld">ছসমুট্ঠিতা</span>তি॥</p>
<p class="bodytext">সমুট্ঠানৰসেন সব্বাৰ তেরস আপত্তিযো হোন্তি (চূল়ৰ॰ ১৬৫ আদযো), তা পঠমপঞ্ঞত্তিসিক্খাপদৰসেন সমুট্ঠানতো তেরস নামানি লভন্তি পঠমপারাজিকসমুট্ঠানা, অদিন্নাদান-সঞ্চরিত্ত-সমনুভাসন-কথিন-এল়কলোম-পদসোধম্ম-অদ্ধান-থেয্যসত্থ-ধম্মদেসনাভূতারোচন-চোরিৰুট্ঠাপন-অননুঞ্ঞাতসমুট্ঠানাতি। তত্থ যা কাযচিত্ততো সমুট্ঠাতি, অযং <span class="bld">পঠমপারাজিকসমুট্ঠানা</span> নাম। যা সচিত্তকেহি তীহি সমুট্ঠানেহি সমুট্ঠাতি, অযং <span class="bld">অদিন্নাদানসমুট্ঠানা</span> নাম। যা ছহিপি সমুট্ঠাতি, অযং <span class="bld">সঞ্চরিত্তসমুট্ঠানা</span> নাম। যা ছট্ঠেনেৰ সমুট্ঠাতি, অযং <span class="bld">সমনুভাসনসমুট্ঠানা</span> নাম। যা ততিযছট্ঠেহি সমুট্ঠাতি, অযং <span class="bld">কথিনসমুট্ঠানা</span> নাম। যা পঠমচতুত্থেহি সমুট্ঠাতি, অযং <span class="bld">এল়কলোমসমুট্ঠানা</span> নাম। যা দুতিযপঞ্চমেহি সমুট্ঠাতি <a name="V0.0116"></a>, অযং <span class="bld">পদসোধম্মসমুট্ঠানা</span> নাম। যা পঠমততিযচতুত্থছট্ঠেহি সমুট্ঠাতি, অযং <span class="bld">অদ্ধানসমুট্ঠানা</span> নাম। যা চতুত্থছট্ঠেহি সমুট্ঠাতি, অযং <span class="bld">থেয্যসত্থসমুট্ঠানা</span> নাম। যা পঞ্চমেনেৰ সমুট্ঠাতি, অযং <span class="bld">ধম্মদেসনাসমুট্ঠানা</span> নাম। যা অচিত্তকেহি তীহি সমুট্ঠানেহি সমুট্ঠাতি, অযং <span class="bld">ভূতারোচনসমুট্ঠানা</span> নাম। যা পঞ্চমছট্ঠেহি সমুট্ঠাতি, অযং <span class="bld">চোরিৰুট্ঠাপনসমুট্ঠানা</span> নাম। যা দুতিযততিযপঞ্চমছট্ঠেহি সমুট্ঠাতি, অযং <span class="bld">অননুঞ্ঞাতসমুট্ঠানা</span> নামাতি। ইতি ইমস্স সমুট্ঠানৰিধিনোপি ৰসেন সব্বত্থ ৰিনিচ্ছযো ৰেদিতব্বো।</p>
<p class="bodytext"><span class="bld">কিরিযাসঞ্ঞাচিত্তেহি নানত্ত</span>ন্তি এতেহি কিরিযাদীহি সব্বাপত্তীনং নানাভাৰং ঞত্বা সব্বত্থ ৰিনিচ্ছযো ৰেদিতব্বো। সব্বাপত্তিযো হি কিরিযাৰসেন পঞ্চৰিধা হোন্তি, সেয্যথিদং – অত্থাপত্তি কিরিযতো সমুট্ঠাতি <a name="M0.0112"></a>, অত্থি অকিরিযতো, অত্থি কিরিযাকিরিযতো, অত্থি সিযা কিরিযতো সিযা অকিরিযতো, অত্থি সিযা কিরিযতো সিযা কিরিযাকিরিযতোতি। তত্থ যা কাযেন ৰা ৰাচায ৰা পথৰিখণনাদীসু (পচি॰ ৮৪) ৰিয ৰীতিক্কমং করোন্তস্স হোতি, অযং <span class="bld">কিরিযতো সমুট্ঠাতি</span> নাম। যা কাযৰাচাহি কত্তব্বং অকরোন্তস্স হোতি পঠমকথিনাপত্তি (পারা॰ ৪৫৯ আদযো) ৰিয, অযং <span class="bld">অকিরিযতো সমুট্ঠাতি</span> নাম। যা করোন্তস্স চ অকরোন্তস্স চ হোতি অঞ্ঞাতিকায ভিক্খুনিযা হত্থতো চীৰরপ্পটিগ্গহণাপত্তি (পারা॰ ৫০৮-৫১১) ৰিয, অযং <span class="bld">কিরিযাকিরিযতো</span> <a name="P0.0024"></a> <span class="bld">সমুট্ঠাতি</span> নাম। যা সিযা করোন্তস্স চ, সিযা অকরোন্তস্স চ হোতি রূপিযপ্পটিগ্গহণাপত্তি (পারা॰ ৫৮২) ৰিয, অযং <span class="bld">সিযা কিরিযতো সিযা অকিরিযতো সমুট্ঠাতি</span> নাম। যা সিযা করোন্তস্স চ সিযা করোন্তাকরোন্তস্স চ হোতি কুটিকারাপত্তি (পারা॰ ৩৪২ আদযো) ৰিয, অযং <span class="bld">সিযা কিরিযতো সিযা কিরিযাকিরিযতো সমুট্ঠাতি</span> নাম।</p>
<p class="bodytext">সব্বাপত্তিযো চ সঞ্ঞাৰসেন দুৰিধা হোন্তি সঞ্ঞাৰিমোক্খা নোসঞ্ঞাৰিমোক্খাতি। তত্থ যতো ৰীতিক্কমসঞ্ঞায অভাৰেন মুচ্চতি, অযং <span class="bld">সঞ্ঞাৰিমোক্খা,</span> ইতরা <span class="bld">নোসঞ্ঞাৰিমোক্খা</span>। পুন চ সব্বাপি চিত্তৰসেন দুৰিধা হোন্তি সচিত্তকা অচিত্তকা চাতি। তত্থ যা সচিত্তকসমুট্ঠানৰসেনেৰ সমুট্ঠাতি অযং <span class="bld">সচিত্তকা</span>। যা অচিত্তকেন ৰা সচিত্তকমিস্সকেন ৰা সমুট্ঠাতি অযং <span class="bld">অচিত্তকা</span>।</p>
<p class="bodytext"><span class="bld">ৰজ্জকম্মপ্পভেদ</span>ন্তি এত্থ সব্বাপত্তিযো ৰজ্জৰসেন দুৰিধা হোন্তি লোকৰজ্জা পণ্ণত্তিৰজ্জা চাতি। তত্থ যস্সা সচিত্তকপক্খে চিত্তং অকুসলমেৰ হোতি, অযং <span class="bld">লোকৰজ্জা,</span> সেসা <span class="bld">পণ্ণত্তিৰজ্জা</span>। সব্বা চ কাযকম্মৰচীকম্মতদুভযৰসেন তিৰিধা হোন্তি। তত্থ <a name="V0.0117"></a> কাযদ্বারে আপজ্জিতব্বা <span class="bld">কাযকম্ম</span>ন্তি ৰুচ্চতি, ৰচীদ্বারে আপজ্জিতব্বা <span class="bld">ৰচীকম্ম</span>ন্তি ৰুচ্চতি, উভযত্থ আপজ্জিতব্বা <span class="bld">কাযকম্মং ৰচীকম্মঞ্চা</span>তি, মনোদ্বারে আপত্তি নাম নত্থি। ইতি ইমিনা ৰজ্জকম্মপ্পভেদেনাপি সব্বত্থ ৰিনিচ্ছযো ৰেদিতব্বো।</p>
<p class="bodytext"><span class="bld">তিকদ্বযৰিধি</span>ন্তি কুসলত্তিকৰেদনাত্তিকৰিধিং। আপত্তিং আপজ্জমানো হি অকুসলচিত্তো ৰা আপজ্জতি কুসলাব্যাকতচিত্তো ৰা, তথা দুক্খৰেদনাসমঙ্গী <a name="M0.0113"></a> ৰা ইতরৰেদনাদ্বযসমঙ্গী ৰা। এৰং সন্তেপি সব্বসিক্খাপদেসু অকুসলচিত্তৰসেন একং চিত্তং, কুসলাব্যাকতচিত্তৰসেন দ্বে চিত্তানি, সব্বেসং ৰসেন তীণি চিত্তানি। দুক্খৰেদনাৰসেন একা ৰেদনা, সুখউপেক্খাৰসেন দ্বে, সব্বাসং ৰসেন তিস্সো ৰেদনাতি। অযমেৰ পভেদো লব্ভতি, ন অঞ্ঞো।</p>
<p class="bodytext"><span class="bld">লক্খণং সত্তরসধা, ঠিতং সাধারণং ইদং, ঞত্বা</span>তি ইদং নিদানাদিৰেদনাত্তিকপরিযোসানং সত্তরসপ্পকারং লক্খণং জানিত্বা যোজেয্য মেধাৰী। <span class="bld">তত্থ তত্থ যথারহ</span>ন্তি পণ্ডিতো ভিক্খু তস্মিং তস্মিং সিক্খাপদে ইদং লক্খণং যথানুরূপং যোজেয্যাতি অত্থো। তং পন অযোজিতং দুব্বিজানং হোতি, তস্মা নং সব্বসিক্খাপদানং অসাধারণৰিনিচ্ছযপরিযোসানে ইমং মাতিকং অনুদ্ধরিত্বাৰ যোজেত্বা দস্সযিস্সাম।</p>
<p class="bodytext">ইধ পনস্স অযং যোজনা – ইদং ৰেসালিযং সুদিন্নত্থেরং আরব্ভ মেথুনৰীতিক্কমৰত্থুস্মিং পঞ্ঞত্তং। ‘‘মেথুনং ধম্মং পটিসেৰেয্যা’’তি অযমেত্থ পঞ্ঞত্তি, ‘‘সিক্খং অপচ্চক্খাযা’’তি চ ‘‘অন্তমসো তিরচ্ছানগতাযপী’’তি চ দ্বে অনুপঞ্ঞত্তিযো। <span class="bld">অনুপঞ্ঞত্তি</span> চ নামেসা আপত্তিকরা চ হোতি অঞ্ঞৰাদকসিক্খাপদাদীসু (পাচি॰ ৯৫ আদযো) ৰিয, অনাপত্তিকরা চ অঞ্ঞত্র সুপিনন্তাতিআদীসু (পারা॰ ২৩৬-২৩৭) ৰিয, আপত্তিউপত্থম্ভকরা চ অদিন্নাদানাদীসু (পারা॰ ৯১) ৰিয <a name="P0.0025"></a>, ইধ পন উপত্থম্ভকরাতি ৰেদিতব্বা। ইতো পরং পন যত্থ অনুপঞ্ঞত্তি অত্থি, তত্থ ‘‘অযং অনুপঞ্ঞত্তী’’তি এত্তকমেৰ দস্সযিস্সাম। ঠপেত্বা পন অনুপঞ্ঞত্তিং অৰসেসা পঞ্ঞত্তিযেৰাতি সব্বত্থ ৰিনিচ্ছযো ৰেদিতব্বো। ভিক্খুং আরব্ভ উপ্পন্নৰত্থুস্মিংযেৰ ‘‘যা পন ভিক্খুনী ছন্দসো মেথুনং ধম্মং পটিসেৰেয্যা’’তি এৰং ভিক্খুনীনম্পি পঞ্ঞত্তিতো সাধারণপঞ্ঞত্তি। আণত্তিযা অনাপজ্জনতো অনাণত্তিকং। ভিক্খুং পন আণাপেন্তো অকপ্পিযসমাদানাপত্তিতো ন মুচ্চতি, মেথুনরাগেন কাযসংসগ্গে দুক্কটং, জীৰমানকসরীরস্স ৰুত্তপ্পকারে মগ্গে সচেপি তচাদীনি অনৰসেসেত্বা সব্বসো ছিন্নে নিমিত্তসণ্ঠানমত্তং পঞ্ঞাযতি, তত্থ অন্তমসো অঙ্গজাতে উট্ঠিতং অনট্ঠকাযপ্পসাদং পীল়কং ৰা চম্মখিলং ৰা পৰেসেন্তস্সাপি সেৰনচিত্তে সতি পারাজিকং, নট্ঠকাযপ্পসাদং <a name="V0.0118"></a> সুক্খপীল়কং ৰা মতচম্মং ৰা লোমং ৰা পৰেসেন্তস্স দুক্কটং, সচে নিমিত্তসণ্ঠানমত্তম্পি অনৰসেসেত্বা সব্বসো মগ্গো উপ্পাটিতো, তত্থ উপক্কমতো ৰণসঙ্খেপৰসেন <a name="M0.0114"></a> থুল্লচ্চযং, তথা মনুস্সানং অক্খিনাসাকণ্ণচ্ছিদ্দৰত্থিকোসেসু সত্থকেন কতৰণে ৰা, হত্থিঅস্সাদীনঞ্চ তিরচ্ছানানং ৰত্থিকোসনাসাপুটেসু থুল্লচ্চযং। তিরচ্ছানানং পন অক্খিকণ্ণনাসাৰণেসু অহিমচ্ছাদীনং পৰেসনপ্পমাণৰিরহিতে অণুনিমিত্তে সব্বেসঞ্চ উপকচ্ছকাদীসু সেসসরীরেসু দুক্কটং। মতসরীরে নিমিত্তে উপড্ঢক্খাযিততো পট্ঠায যাৰ ন কুথিতং হোতি, তাৰ থুল্লচ্চযং। কুথিতে দুক্কটং, তথা ৰট্টকতে মুখে অচ্ছুপন্তং অঙ্গজাতং পৰেসেন্তস্স দুক্কটং। ওট্ঠতো বহি নিক্খন্তজিব্হায ৰা দন্তেসু ৰা থুল্লচ্চযং। নিমিত্ততো বহি পতিতমংসপেসিযং দুক্কটন্তি অযমেত্থ আপত্তিভেদো।</p>
<p class="bodytext">অজানন্তস্স অসাদিযন্তস্স উম্মত্তকস্স খিত্তচিত্তস্স ৰেদনাট্টস্স আদিকম্মিকানঞ্চ অনাপত্তি। এত্থ পন যো নিদ্দং ওক্কন্তত্তা পরেন কতম্পি উপক্কমং ন জানাতি, সো অজানন্তো। যো জানিত্বাপি ন সাদিযতি, সো অসাদিযন্তো। যো পিত্তৰসেন অতেকিচ্ছং উম্মাদং পত্তো, সো উম্মত্তকো। যক্খেহি কতচিত্তৰিক্খেপো খিত্তচিত্তো। দ্বিন্নম্পি চ এতেসং অগ্গিসুৰণ্ণগূথচন্দনাদীসু সমপ্পৰত্তিভাৰেন অজাননভাৰোৰ পমাণং। যো অধিমত্তৰেদনায আতুরত্তা কিঞ্চি ন জানাতি, সো ৰেদনাট্টো। যো তস্মিং তস্মিং ৰত্থুস্মিং আদিভূতো, সো আদিকম্মিকো। অযং পন অনাপত্তি। চতূসু ৰিপত্তীসু সীলৰিপত্তি। তস্সা দ্বে অঙ্গানি সেৰনচিত্তঞ্চ মগ্গেন মগ্গপটিপাদনঞ্চাতি। সমুট্ঠানাদিতো ইদং সিক্খাপদং পঠমপারাজিকসমুট্ঠানং, কিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, অকুসলচিত্তং, দ্বিৰেদনন্তি, ইমানি চ সমুট্ঠানাদীনি নাম আপত্তিযা হোন্তি, ন সিক্খাপদস্স। ৰোহারসুখত্থং <a name="P0.0026"></a> পন সব্বট্ঠকথাসু সিক্খাপদসীসেন দেসনা আগতা, তস্মা অঞ্ঞেসুপি এৰরূপেসু ঠানেসু ব্যঞ্জনে আদরং অকত্বা অধিপ্পেতমেৰ গহেতব্বং।</p>
<p class="gatha1">অত্থঞ্হি নাথো সরণং অৰোচ।</p>
<p class="gathalast">ন ব্যঞ্জনং লোকহিতো মহেসী॥</p>
<p class="gatha1">তস্মা অকত্বা রতিমক্খরেসু।</p>
<p class="gathalast">অত্থে নিৰেসেয্য মতিং মুতীমাতি॥</p>
<p class="centered">পঠমপারাজিকৰণ্ণনা নিট্ঠিতা।</p>
<p class="subhead">২. দুতিযপারাজিকৰণ্ণনা</p>
<p class="bodytext">দুতিযে <a name="M0.0115"></a> <a name="V0.0119"></a> <span class="bld">গামা ৰা অরঞ্ঞাৰা</span>তি এত্থ সব্বোপি এককুটিকাদিভেদো পরিক্খিত্তো ৰা অপরিক্খিত্তো ৰা সমনুস্সো ৰা অমনুস্সো ৰা অন্তমসো অতিরেকচাতুমাসনিৰিট্ঠো যো কোচি সত্থোপি ‘‘গামো’’তি ৰেদিতব্বো। ঠপেত্বা গামঞ্চ গামূপচারঞ্চ অৰসেসং অরঞ্ঞং নাম। তত্থ অসম্মোহত্থং ঘরং ঘরূপচারো গামো গামূপচারোতি অযং ৰিভাগো ৰেদিতব্বো। নিব্বকোসস্স হি উদকপতনট্ঠানব্ভন্তরং <span class="bld">ঘরং</span> নাম। যং পন দ্বারে ঠিতো মাতুগামো ভাজনধোৰনউদকং ছড্ডেতি, তস্স পতনট্ঠানঞ্চ মাতুগামেনেৰ অন্তোগেহে ঠিতেন পকতিযা বহি খিত্তস্স সুপ্পস্স ৰা সংমুঞ্জনিযা ৰা পতনট্ঠানঞ্চ ঘরস্স পুরতো দ্বীসু কোণেসু সম্বন্ধিত্বা মজ্ঝে রুক্খসূচিদ্বারং ঠপেত্বা গোরূপানং পৰেসননিৰারণত্থং কতপরিক্খেপো চ অযং সব্বোপি <span class="bld">ঘরূপচারো</span> নাম। যং পন সব্বন্তিমং ঘরং হোতি, তস্স ঘরস্স তাদিসে ঘরূপচারে ঠিতস্স থামমজ্ঝিমস্স পুরিসস্স যথা তরুণমনুস্সা অত্তনো বলং দস্সেন্তো বাহুং পসারেত্বা লেড্ডুং খিপন্তি, এৰং খিত্তস্স লেড্ডুস্স পতনট্ঠানব্ভন্তরং <span class="bld">গামো</span> নাম। ততো অঞ্ঞস্স লেড্ডুপাতস্স অব্ভন্তরং <span class="bld">গামূপচারো</span> নাম। পতিতস্স পন লেড্ডুনো পৰত্তিত্বা গতট্ঠানং ন গহেতব্বং। পরিক্খিত্তস্স পন গামস্স পরিক্খেপোযেৰ গামস্স পরিচ্ছেদো, তস্স সচে দ্বে ইন্দখিলা হোন্তি অব্ভন্তরিমে ইন্দখিলে ঠিতস্স লেড্ডুপাতব্ভন্তরং <span class="bld">গামূপচারো</span> নাম। পদভাজনেপি (পারা॰ ৯২) হি ইমিনাৰ নযেন অত্থো ৰেদিতব্বো। তত্থ য্বাযং অপরিক্খিত্তস্স গামস্স উপচারো দস্সিতো, তস্স ৰসেন ৰিকালে গামপ্পৰেসনাদীসু আপত্তি পরিচ্ছিন্দিতব্বা। ইতি ইমং ঠপেত্বা গামঞ্চ গামূপচারঞ্চ অৰসেসং ইমস্মিং সিক্খাপদে অরঞ্ঞং নাম। দেসনামত্তমেৰ চেতং ‘‘গামা ৰা অরঞ্ঞাৰা’’তি। যে পন ইমেসং পরিচ্ছেদদস্সনত্থং ঘরঘরূপচারগামূপচারা ৰুত্তা, ততোপি পারাজিকৰত্থুং অৰহরন্তস্স পারাজিকং হোতিযেৰ।</p>
<p class="bodytext"><span class="bld">অদিন্ন</span>ন্তি অঞ্ঞস্স মনুস্সজাতিকস্স সন্তকং। <span class="bld">থেয্যসঙ্খাত</span>ন্তি এত্থ <span class="bld">থেনো</span>তি <a name="P0.0027"></a> চোরো, থেনস্স ভাৰো থেয্যং, অৰহরণচিত্তস্সেতং নামং। সঙ্খা সঙ্খাতন্তি অত্থতো একং, কোট্ঠাসস্সেতং নামং ‘‘সঞ্ঞানিদানা <a name="M0.0116"></a> হি পপঞ্চসঙ্খা’’তিআদীসু (সু॰ নি॰ ৮৮০; মহানি॰ ১০৯) ৰিয। থেয্যঞ্চ তং সঙ্খাতঞ্চাতি থেয্যসঙ্খাতং, থেয্যচিত্তসঙ্খাতো একো চিত্তকোট্ঠাসোতি অত্থো। করণত্থে চেতং পচ্চত্তৰচনং, তস্মা থেয্যসঙ্খাতেনাতি অত্থতো দট্ঠব্বং। যো চ থেয্যসঙ্খাতেন আদিযতি, সো যস্মা থেয্যচিত্তো হোতি, তস্মা ব্যঞ্জনং অনাদিযিত্বা অত্থমেৰ দস্সেতুং ‘‘থেয্যচিত্তো অৰহরণচিত্তো’’তি (পারা॰ ৯২) এৰমস্স পদভাজনং ৰুত্তন্তি ৰেদিতব্বং।</p>
<p class="bodytext"><span class="bld">আদিযেয্যা</span>তি <a name="V0.0120"></a> পঞ্চৰীসতিযা অৰহারানং অঞ্ঞতরৰসেন হরেয্য। তে পন অৰহারা পঞ্চ পঞ্চকানি সমোধানেত্বা সাধুকং সল্লক্খেতব্বা। পঞ্চ পঞ্চকানি নাম নানাভণ্ডপঞ্চকং একভণ্ডপঞ্চকং সাহত্থিকপঞ্চকং পুব্বপযোগপঞ্চকং থেয্যাৰহারপঞ্চকন্তি। তত্থ পুরিমানি দ্বে পঞ্চকানি এতস্সেৰ পদস্স পদভাজনে ৰুত্তানং ‘‘আদিযেয্য হরেয্য অৰহরেয্য ইরিযাপথং ৰিকোপেয্য ঠানা চাৰেয্যা’’তি ইমেসং পদানং ৰসেন লব্ভন্তি। তত্থ নানাভণ্ডপঞ্চকং সৰিঞ্ঞাণকাৰিঞ্ঞাণকৰসেন দট্ঠব্বং, ইতরং সৰিঞ্ঞাণকৰসেনেৰ। কথং? <span class="bld">আদিযেয্যা</span>তি আরামং অভিযুঞ্জতি, আপত্তি দুক্কটস্স। সামিকস্স ৰিমতিং উপ্পাদেতি, আপত্তি থুল্লচ্চযস্স। সামিকো ‘‘ন ময্হং ভৰিস্সতী’’তি ধুরং নিক্খিপতি, আপত্তি পারাজিকস্স। <span class="bld">হরেয্যা</span>তি অঞ্ঞস্স ভণ্ডং হরন্তো সীসে ভারং থেয্যচিত্তো আমসতি, দুক্কটং। ফন্দাপেতি, থুল্লচ্চযং। খন্ধং ওরোপেতি, পারাজিকং। <span class="bld">অৰহরেয্যা</span>তি উপনিক্খিত্তং ভণ্ডং ‘‘দেহি মে ভণ্ড’’ন্তি ৰুচ্চমানো ‘‘নাহং গণ্হামী’’তি ভণতি, দুক্কটং। সামিকস্স ৰিমতিং উপ্পাদেতি, থুল্লচ্চযং। সামিকো ‘‘ন ময্হং ভৰিস্সতী’’তি ধুরং নিক্খিপতি, পারাজিকং। <span class="bld">ইরিযাপথং ৰিকোপেয্যা</span>তি ‘‘সহ ভণ্ডহারকং নেস্সামী’’তি পঠমং পাদং অতিক্কামেতি, থুল্লচ্চযং। দুতিযং পাদং অতিক্কামেতি, পারাজিকং। <span class="bld">ঠানা চাৰেয্যা</span>তি থলট্ঠং ভণ্ডং থেয্যচিত্তো আমসতি, দুক্কটং। ফন্দাপেতি, থুল্লচ্চযং। ঠানা চাৰেতি, পারাজিকং। এৰং তাৰ <span class="bld">নানাভণ্ডপঞ্চকং</span> ৰেদিতব্বং। সসামিকস্স পন দাসস্স ৰা তিরচ্ছানগতস্স ৰা যথাৰুত্তেন অভিযোগাদিনা নযেন আদিযনহরণঅৰহরণইরিযাপথৰিকোপনঠানাচাৰনৰসেন <span class="bld">একভণ্ডপঞ্চকং</span> ৰেদিতব্বং।</p>
<p class="bodytext">কতমং <span class="bld">সাহত্থিকপঞ্চকং</span>? সাহত্থিকো আণত্তিকো নিস্সগ্গিযো অত্থসাধকো ধুরনিক্খেপোতি। তত্থ <span class="bld">সাহত্থিকো</span> নাম পরস্স ভণ্ডং <a name="M0.0117"></a> সহত্থা অৰহরতি। <span class="bld">আণত্তিকো</span> নাম ‘‘অসুকস্স ভণ্ডং অৰহরা’’তি অঞ্ঞং আণাপেতি। <span class="bld">নিস্সগ্গিযো</span> নাম সুঙ্কঘাতকপরিকপ্পিতোকাসানং অন্তো ঠত্বা বহি পাতনং। <span class="bld">অত্থসাধকো</span> নাম ‘‘অসুকস্স ভণ্ডং যদা সক্কোতি, তদা তং অৰহরা’’তি অঞ্ঞং আণাপেতি। তত্থ সচে পরো অনন্তরাযিকো হুত্বা তং অৰহরতি, আণাপকস্স আণত্তিক্খণেযেৰ পারাজিকং। পরস্স ৰা পন <a name="P0.0028"></a> তেলকুম্ভিযা পাদগ্ঘনকতেলং অৰস্সং পিৰনকানি উপাহনাদীনি পক্খিপতি, হত্থতো মুত্তমত্তেযেৰ পারাজিকং। <span class="bld">ধুরনিক্খেপো</span> পন আরামাভিযোগউপনিক্খিত্তভণ্ডৰসেন ৰেদিতব্বো। তাৰকালিকভণ্ডদেয্যানি অদেন্তস্সাপি এসেৰনযোতি ইদং সাহত্থিকপঞ্চকং।</p>
<p class="bodytext">কতমং <span class="bld">পুব্বপযোগপঞ্চকং</span>? পুব্বপযোগো সহপযোগো সংৰিধাৰহারো সঙ্কেতকম্মং নিমিত্তকম্মন্তি <a name="V0.0121"></a>। তত্থ আণত্তিৰসেন <span class="bld">পুব্বপযোগো</span> ৰেদিতব্বো। ঠানা চাৰনৰসেন, খিলাদীনি সঙ্কামেত্বা খেত্তাদিগ্গহণৰসেন চ <span class="bld">সহপযোগো</span> ৰেদিতব্বো। <span class="bld">সংৰিধাৰহারো</span> নাম ‘‘অসুকং নাম ভণ্ডং অৰহরিস্সামা’’তি সংৰিদহিত্বা সংমন্তযিত্বা অৰহরণং। এৰং সংৰিদহিত্বা গতেসু হি একেনাপি তস্মিং ভণ্ডে ঠানা চাৰিতে সব্বেসং অৰহারা হোন্তি। <span class="bld">সঙ্কেতকম্মং</span> নাম সঞ্জাননকম্মং। সচে হি পুরেভত্তাদীসু যংকিঞ্চি কালং পরিচ্ছিন্দিত্বা ‘‘অসুকস্মিং কালে ইত্থন্নামং ভণ্ডং অৰহরা’’তি ৰুত্তো সঙ্কেততো অপচ্ছা অপুরে তং অৰহরতি, সঙ্কেতকারকস্স সঙ্কেতকরণক্খণেযেৰ অৰহারো। <span class="bld">নিমিত্তকম্মং</span> নাম সঞ্ঞুপ্পাদনত্থং অক্খিনিক্খণাদিনিমিত্তকরণং। সচে হি এৰং কতনিমিত্ততো অপচ্ছা অপুরে ‘‘যং অৰহরা’’তি ৰুত্তো, তং অৰহরতি, নিমিত্তকারকস্স নিমিত্তকরণক্খণেযেৰ অৰহারোতি ইদং পুব্বপযোগপঞ্চকং।</p>
<p class="bodytext">কতমং <span class="bld">থেয্যাৰহারপঞ্চকং</span>? থেয্যাৰহারো পসয্হাৰহারো পরিকপ্পাৰহারো পটিচ্ছন্নাৰহারো কুসাৰহারোতি। তত্থ যো সন্ধিচ্ছেদাদীনি কত্বা অদিস্সমানো অৰহরতি, কূটমানকূটকহাপণাদীহি ৰা ৰঞ্চেত্বা গণ্হাতি, তস্সেৰং গণ্হতো অৰহারো <span class="bld">থেয্যাৰহারো</span>তি ৰেদিতব্বো। যো পন পসয্হ বলক্কারেন পরেসং সন্তকং গণ্হাতি গামঘাতকাদযো ৰিয, অত্তনো পত্তবলিতো ৰা ৰুত্তনযেনেৰ অধিকং গণ্হাতি রাজভটাদযো ৰিয, তস্সেৰং গণ্হতো অৰহারো <a name="M0.0118"></a> <span class="bld">পসয্হাৰহারো</span>তি ৰেদিতব্বো। পরিকপ্পেত্বা গহণং পন <span class="bld">পরিকপ্পাৰহারো</span> নাম। সো ভণ্ডোকাসৰসেন দুৰিধো। তত্রাযং <span class="bld">ভণ্ডপরিকপ্পো</span> – সাটকত্থিকো অন্তোগব্ভং পৰিসিত্বা ‘‘সচে সাটকো ভৰিস্সতি, গণ্হিস্সামি, সচে সুত্তং, ন গণ্হিস্সামী’’তি পরিকপ্পেত্বা অন্ধকারে পসিব্বকং গণ্হাতি, তত্র চে সাটকো হোতি, উদ্ধারেযেৰ পারাজিকং। সুত্তং চে হোতি, রক্খতি। বহি নীহরিত্বা মুঞ্চিত্বা ‘‘সুত্ত’’ন্তি ঞত্বা পুন আহরিত্বা ঠপেতি, রক্খতিযেৰ। ‘‘সুত্ত’’ন্তি ঞত্বাপি ‘‘যং লদ্ধং, তং গহেতব্ব’’ন্তি গচ্ছতি, পদৰারেন কারেতব্বো। ভূমিযং ঠপেত্বা গণ্হাতি, উদ্ধারে পারাজিকং। ‘‘চোরো চোরো’’তি অনুবন্ধো ছট্টেত্বা পলাযতি, রক্খতি। সামিকা দিস্বা গণ্হন্তি, রক্খতি যেৰ। অঞ্ঞো চে কোচি গণ্হাতি, ভণ্ডদেয্যং। সামিকেসু নিৰত্তেসু সযং দিস্বা পংসুকূলসঞ্ঞায ‘‘পগেৰেতং মযা গহিতং, মম দানি সন্তক’’ন্তি গণ্হন্তস্সাপি ভণ্ডদেয্যমেৰ। তত্থ য্বাযং ‘‘সচে সাটকো ভৰিস্সতি, গণ্হিস্সামী’’তিআদিনা নযেন পৰত্তো পরিকপ্পো, অযং ভণ্ডপরিকপ্পো নাম।</p>
<p class="bodytext"><span class="bld">ওকাসপরিকপ্পো</span> পন এৰং ৰেদিতব্বো – একচ্চো পন পরপরিৰেণাদীনি <a name="P0.0029"></a> পৰিট্ঠো কিঞ্চি লোভনেয্যং ভণ্ডং দিস্বা গব্ভদ্বারপমুখহেট্ঠাপাসাদদ্বারকোট্ঠকরুক্খমূলাদিৰসেন পরিচ্ছেদং কত্বা ‘‘সচে মং এত্থন্তরে পস্সিস্সন্তি, দট্ঠুকামতায গহেত্বা ৰিচরন্তো ৰিয দস্সামি, নো চে <a name="V0.0122"></a> পস্সিস্সন্তি, হরিস্সামী’’তি পরিকপ্পেতি, তস্স তং আদায পরিকপ্পিতপরিচ্ছেদং অতিক্কন্তমত্তে অৰহারো হোতি। ইতি য্বাযং ৰুত্তনযেনেৰ পৰত্তো পরিকপ্পো, অযং ওকাসপরিকপ্পো নাম। এৰমিমেসং দ্বিন্নম্পি পরিকপ্পানং ৰসেন পরিকপ্পেত্বা গণ্হতো অৰহারো ‘‘পরিকপ্পাৰহারো’’তি ৰেদিতব্বো।</p>
<p class="bodytext">পটিচ্ছাদেত্বা পন অৰহরণং <span class="bld">পটিচ্ছন্নাৰহারো</span> নাম। সো এৰং ৰেদিতব্বো – যো ভিক্খু উয্যানাদীসু পরেসং ওমুঞ্চিত্বা ঠপিতঅঙ্গুলিমুদ্দিকাদীনি দিস্বা ‘‘পচ্ছা গণ্হিস্সামী’’তি পংসুনা ৰা পণ্ণেন ৰা পটিচ্ছাদেতি, তস্স এত্তাৰতা উদ্ধারো নত্থীতি ন তাৰ অৰহারো হোতি <a name="M0.0119"></a>। যদা পন সামিকা ৰিচিনন্তা অপস্সিত্বা ‘‘স্বে জানিস্সামা’’তি সালযাৰ গতা হোন্তি, অথস্স তং উদ্ধরতো উদ্ধারে অৰহারো। পটিচ্ছন্নকালেযেৰ ‘‘এতং মম সন্তক’’ন্তি সকসঞ্ঞায ৰা ‘‘গতা দানি তে, ছট্টিতভণ্ডং ইদ’’ন্তি পংসুকূলসঞ্ঞায ৰা গণ্হন্তস্স পন ভণ্ডদেয্যং। তেসু দুতিযততিযদিৰসে আগন্ত্বা ৰিচিনিত্বা অদিস্বা ধুরনিক্খেপং কত্বা গতেসুপি গহিতং ভণ্ডদেয্যমেৰ। পচ্ছা ঞত্বা চোদিযমানস্স অদদতো সামিকানং ধুরনিক্খেপে অৰহারো হোতি। কস্মা? যস্মা তস্স পযোগেন তেহি ন দিট্ঠং। যো পন তথারূপং ভণ্ডং যথাঠানে ঠিতংযেৰ অপ্পটিচ্ছাদেত্বা থেয্যচিত্তো পাদেন অক্কমিত্বা কদ্দমে ৰা ৰালুকায ৰা পৰেসেতি, তস্স পৰেসিতমত্তেযেৰ অৰহারো।</p>
<p class="bodytext">কুসং সঙ্কামেত্বা পন অৰহরণং <span class="bld">কুসাৰহারো</span> নাম। সোপি এৰং ৰেদিতব্বো – যো ভিক্খু ৰিলীৰমযং ৰা তালপণ্ণমযং ৰা কতসঞ্ঞাণং যংকিঞ্চি কুসং পাতেত্বা চীৰরে ভাজীযমানে অত্তনো কোট্ঠাসস্স সমীপে ঠিতং অপ্পগ্ঘতরং ৰা মহগ্ঘতরং ৰা সমসমং ৰা অগ্ঘেন পরস্স কোট্ঠাসং হরিতুকামো অত্তনো কোট্ঠাসে পতিতং কুসং পরস্স কোট্ঠাসে পাতেতুকামতায উদ্ধরতি, রক্খতি তাৰ। পরস্স কোট্ঠাসে পাতিতে রক্খতেৰ। যদা পন তস্মিং পতিতে পরস্স কোট্ঠাসতো পরস্স কুসং উদ্ধরতি, উদ্ধতমত্তে অৰহারো। সচে পঠমতরং পরকোট্ঠাসতো পরস্স কুসং উদ্ধরতি, অত্তনো কোট্ঠাসে পাতেতুকামতায উদ্ধারে রক্খতি, পাতনেপি রক্খতি, অত্তনো কোট্ঠাসতো পন অত্তনো কুসং উদ্ধরতো উদ্ধারেযেৰ রক্খতি, তং উদ্ধরিত্বা পরকোট্ঠাসে পাতেন্তস্স হত্থতো মুত্তমত্তে অৰহারো। অযং কুসাৰহারো। ইতি যং ৰুত্তং ‘‘আদিযেয্যাতি পঞ্চৰীসতিযা অৰহারানং অঞ্ঞতরৰসেন হরেয্যা’’তি, তস্সত্থো পকাসিতো হোতি।</p>
<p class="bodytext"><span class="bld">যথারূপে</span>তি যাদিসে। <span class="bld">অদিন্নাদানে</span>তি অদিন্নস্স পরসন্তকস্স গহণে। <span class="bld">রাজানো</span>তিইদং বিম্বিসারংযেৰ সন্ধায ৰুত্তং, অঞ্ঞে <a name="P0.0030"></a> পন তথা করেয্যুং ৰা ন করেয্যুং ৰাতি তে নপ্পমাণং। <span class="bld">হনেয্যুং</span> <a name="V0.0123"></a> <span class="bld">ৰা</span>তি হত্থাদীহি ৰা পোথেয্যুং, সত্থেন ৰা ছিন্দেয্যুং। <span class="bld">বন্ধেয্যুং ৰা</span>তি রজ্জুবন্ধনাদীহি <a name="M0.0120"></a> বন্ধেয্যুং ৰা। <span class="bld">পব্বাজেয্যুং ৰা</span>তি নীহরেয্যুং ৰা। <span class="bld">চোরোসি বালোসি মূল়্হোসি থেনোসী</span>তি ইমেহি ৰচনেহি পরিভাসেয্যুং। কীদিসস্স পন অদিন্নস্স আদানে রাজানো এৰং করোন্তি? পাদস্স ৰা পাদারহস্স ৰা। <span class="bld">তথারূপং ভিক্খু অদিন্নং আদিযমানো</span>তি তাদিসং ভিক্খু পোরাণকস্স কহাপণস্স পাদং ৰা পাদারহং ৰা ভণ্ডং অদিন্নং ভূমিআদীসু যত্থ কত্থচি ঠিতং যংকিঞ্চি সজীৰনিজ্জীৰং ৰুত্তপ্পকারানং অৰহারানং যেন কেনচি অৰহারেন অৰহরন্তো পারাজিকো হোতি, কো পন ৰাদো ততো অতিরেকতরস্মিন্তি।</p>
<p class="bodytext">রাজগহে ধনিযত্থেরং আরব্ভ রঞ্ঞো দারূনি অদিন্নং আদিযনৰত্থুস্মিং পঞ্ঞত্তং, ‘‘গামা ৰা অরঞ্ঞা ৰা’’তি অযমেত্থ অনুপঞ্ঞত্তি, সাধারণপঞ্ঞত্তি, সাণত্তিকং, হরণত্থায গমনাদিকে পুব্বপ্পযোগে দুক্কটং, আমসনে দুক্কটং, পারাজিকৰত্থুনো ফন্দাপনে থুল্লচ্চযং। আদিযন্তস্স মাসকে ৰা ঊনমাসকে ৰা দুক্কটং, অতিরেকমাসকে ৰা ঊনপঞ্চমাসকে ৰা থুল্লচ্চযং, পঞ্চমাসকে ৰা অতিরেকপঞ্চমাসকে ৰা পারাজিকং। সব্বত্থ গহণকালৰসেন চ গহণদেসৰসেন চ পরিভোগভাজনপরিৰত্তনাদীহি চ পরিহীনাপরিহীনৰসেন ৰিনিচ্ছযো ৰেদিতব্বো। সকসঞ্ঞিস্স, ৰিস্সাসগ্গাহে, তাৰকালিকে, পেতপরিগ্গহে, তিরচ্ছানগতপরিগ্গহে, পংসুকূলসঞ্ঞিস্স, উম্মত্তকাদীনঞ্চ অনাপত্তি। সীলৰিপত্তি, অঞ্ঞস্স মনুস্সজাতিকস্স ৰসেন পরপরিগ্গহিতং, পরপরিগ্গহিতসঞ্ঞিতা, গরুপরিক্খারো, থেয্যচিত্তং, ৰুত্তপ্পকারানং অৰহারানং ৰসেন অৰহরণঞ্চাতি ইমানেত্থ পঞ্চ অঙ্গানি। অদিন্নাদানসমুট্ঠানং, কিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, তিৰেদনন্তি।</p>
<p class="centered">দুতিযপারাজিকৰণ্ণনা নিট্ঠিতা।</p>
<p class="subhead">৩. ততিযপারাজিকৰণ্ণনা</p>
<p class="bodytext">ততিযে <span class="bld">সঞ্চিচ্চা</span>তি সংচেতেত্বা সদ্ধিং চেতেত্বা। ‘‘পাণো’’তিসঞ্ঞায সদ্ধিংযেৰ ‘‘ৰধামি ন’’ন্তি ৰধকচেতনায চেতেত্বা পকপ্পেত্বা। <span class="bld">মনুস্সৰিগ্গহ</span>ন্তি কললতো পট্ঠায জীৰমানকমনুস্সজাতিকসরীরং। <span class="bld">জীৰিতা</span> <a name="M0.0121"></a> <span class="bld">ৰোরোপেয্যা</span>তি কললকালেপি তাপনমদ্দনেহি ৰা ভেসজ্জসম্পদানেন ৰা ততো ৰা উদ্ধম্পি তদনুরূপেন উপক্কমেন জীৰিতা ৰিযোজেয্য। ইমস্স পনত্থস্স আৰিভাৰত্থং পাণো ৰেদিতব্বো, পাণাতিপাতো ৰেদিতব্বো, পাণাতিপাতী ৰেদিতব্বো, পাণাতিপাতস্স পযোগো ৰেদিতব্বো। তত্থ <span class="bld">পাণো</span>তি ৰোহারতো সত্তো, পরমত্থতো জীৰিতিন্দ্রিযং। <span class="bld">পাণাতিপাতো</span>তি <a name="V0.0124"></a> যায চেতনায জীৰিতিন্দ্রিযুপচ্ছেদকপযোগং সমুট্ঠাপেতি, সা চেতনা। <span class="bld">পাণাতিপাতী</span>তি ৰুত্তচেতনায সমঙ্গিপুগ্গলো। <span class="bld">পাণাতিপাতস্স পযোগো</span>তি পাণাতিপাতস্স ছ পযোগা সাহত্থিকো নিস্সগ্গিযো আণত্তিকো থাৰরো ৰিজ্জামযো ইদ্ধিমযোতি <a name="P0.0031"></a>। তত্থ <span class="bld">সাহত্থিকো</span>তি সযং মারেন্তস্স কাযেন ৰা কাযপ্পটিবদ্ধেন ৰা পহরণং। <span class="bld">নিস্সগ্গিযো</span>তি দূরে ঠিতং মারেতুকামস্স কাযেন ৰা কাযপ্পটিবদ্ধেন ৰা উসুসত্তিযন্তপাসাণাদীনং নিস্সজ্জনং। তত্থ একেকো উদ্দিস্সানুদ্দিস্সভেদতো দুৰিধো। তত্থ উদ্দিস্সকে যং উদ্দিস্স পহরতি, তস্সেৰ মরণেন কম্মবদ্ধো। ‘‘যো কোচি মরতূ’’তি এৰং অনুদ্দিস্সকে পহারপ্পচ্চযা যস্স কস্সচি মরণেন কম্মবদ্ধো। উভযত্থাপি চ পহরিতমত্তে ৰা মরতু, পচ্ছা ৰা তেনেৰ রোগেন, পহরিতক্খণেযেৰ কম্মবদ্ধো। <span class="bld">আণত্তিকো</span>তি ‘‘অসুকং নাম মারেহী’’তি অঞ্ঞং আণাপেন্তস্স আণাপনং।</p>
<p class="centered">তত্থ –</p>
<p class="gatha1">ৰত্থু কালো চ ওকাসো, আৰুধং ইরিযাপথো।</p>
<p class="gathalast">ক্রিযাৰিসেসোতি ইমে, ছ আণত্তি নিযামকা॥</p>
<p class="bodytext">তত্থ <span class="bld">ৰত্থূ</span>তি পুগ্গলো। যঞ্হি পুগ্গলং ‘‘মারেহী’’তি আণত্তো সচে তমেৰ মারেতি, আণাপকস্স আপত্তি। অথ অঞ্ঞং মারেতি, তংমঞ্ঞমানো ৰা অঞ্ঞং মারেতি, আণাপকো মুচ্চতি। ‘‘ইমং মারেহী’’তি আণত্তে পন আণাপকস্স দুক্কটং। <span class="bld">কালো</span>তি পুরেভত্তাদিকালো। সচে হি ‘‘পুরেভত্তং মারেহী’’তি আণত্তো পুরেভত্তমেৰ মারেতি, আণাপকস্স আপত্তি। অথ যং পুরেভত্তং নিযামিতং, ততো পচ্ছা ৰা পুরে ৰা মারেতি, আণাপকো মুচ্চতি। ইমিনা নযেন সব্বত্থ ৰিনিচ্ছযো ৰেদিতব্বো। <span class="bld">থাৰরো</span>তি অসংহারিমেন উপকরণেন মারেতুকামস্স <a name="M0.0122"></a> ওপাতক্খণনং অপস্সেনসংৰিধানং অসিআদীনং উপনিক্খিপনং তল়াকাদীসু ৰিসসম্পযোজনং রূপূপহারোতিএৰমাদি। ৰুত্তনযেনেৰ চেত্থাপি উদ্দিস্সানুদ্দিস্সভেদো ৰেদিতব্বো। <span class="bld">ৰিজ্জামযো</span>তি মারণত্থং ৰিজ্জাপরিজপ্পনং। <span class="bld">ইদ্ধিমযো</span>তি কম্মৰিপাকজায ইদ্ধিযা পযোজনং।</p>
<p class="bodytext"><span class="bld">সত্থহারকং ৰাস্স পরিযেসেয্যা</span>তি এত্থ হরতীতি হারকং, কিং হরতি? জীৰিতং। অথ ৰা হরিতব্বন্তি হারকং, উপনিক্খিপিতব্বন্তি অত্থো। সত্থঞ্চ তং হারকঞ্চাতি সত্থহারকং। <span class="bld">অস্সা</span>তি মনুস্সৰিগ্গহস্স। <span class="bld">পরিযেসেয্যা</span>তি যথা লভতি, তথা করেয্য, উপনিক্খিপেয্যাতি অত্থো। এতেন থাৰরপযোগং দস্সেতি। ইতরথা হি পরিযিট্ঠিমত্তেযেৰ পারাজিকো ভৰেয্য, ন চেতং যুত্তং। পদভাজনে পনস্স ব্যঞ্জনং অনাদিযিত্বা যং এত্থ থাৰরপযোগসঙ্গহিতং সত্থং, তদেৰ <a name="V0.0125"></a> দস্সেতুং ‘‘অসিং ৰা’’তিআদি ৰুত্তং। <span class="bld">মরণৰণ্ণং ৰা সংৰণ্ণেয্যা</span>তি ৰাচায ৰা তালপণ্ণাদীসু লিখিত্বা ৰা ‘‘যো এৰং মরতি, সো ধনং ৰা লভতী’’তিআদিনা নযেন মরণে গুণং পকাসেয্য। এতেন যথা ‘‘অদিন্নাদানে আদিযেয্যা’’তি ৰুত্তত্তা পরিযাযকথায মুচ্চতি, নযিধ, এৰং ‘‘সংৰণ্ণেয্যা’’তি ৰচনতো পন ইধ পরিযাযকথাযপি ন মুচ্চতীতি অযমত্থো ৰেদিতব্বো। <span class="bld">মরণায ৰা সমাদপেয্যা</span>তি ‘‘সত্থং ৰা আহরা’’তিআদিনা (পারা॰ ১৭২) নযেন মরণত্থায <a name="P0.0032"></a> উপাযং গাহাপেয্য। এতেন আণত্তিকপ্পযোগং দস্সেতি। <span class="bld">অম্ভো পুরিসা</span>তি আলপনমেতং। <span class="bld">কিং তুয্হিমিনা</span>তিআদি সংৰণ্ণনাকারনিদস্সনং। <span class="bld">ইতি চিত্তমনো</span>তি ইতি চিত্তো ইতি মনো। ‘‘মতং তে জীৰিতা সেয্যো’’তিএত্থ ৰুত্তমরণচিত্তো মরণমনোতি অত্থো। এত্থ চ ‘‘মনো’’তিইদং চিত্তস্স অত্থদীপনত্থং ৰুত্তং। তেনেৰস্স পদভাজনে ‘‘যং চিত্তং তং মনো’’তি (পারা॰ ১৭২) আহ। <span class="bld">চিত্তসঙ্কপ্পো</span>তি ৰিচিত্তসঙ্কপ্পো। এত্থাপি ইতি-সদ্দো আহরিতব্বো। ‘‘সঙ্কপ্পো’’তি চ সংৰিদহনমত্তস্সেতং নামং, ন ৰিতক্কস্সেৰ। তঞ্চ সংৰিদহনং ইমস্মিং অত্থে সঞ্ঞাচেতনাধিপ্পাযেহি সঙ্গহং গচ্ছতি, তস্মা ‘‘ইতি চিত্তসঙ্কপ্পো’’তি ‘‘মতং তে জীৰিতা সেয্যো’’তিএত্থ ৰুত্তমরণসঞ্ঞী মরণচেতনো মরণাধিপ্পাযোতি এৰমেত্থ অত্থো দট্ঠব্বো। পদভাজনেপি হি অযমেৰ নযো দস্সিতো <a name="M0.0123"></a>। এতেন মরণচিত্তাদীহি ৰিনা ‘‘একাহং জীৰিতং সেয্যো, ৰীরিযমারভতো দল়্হ’’ন্তিআদিনা (ধ॰ প॰ ১১২) নযেন ধম্মং ভাসন্তস্স সংৰণ্ণনা নাম ন হোতীতি দস্সেতি। <span class="bld">অনেকপরিযাযেনা</span>তি নানপ্পকারেন উচ্চাৰচেন কারণেন। পুন <span class="bld">মরণৰণ্ণ</span>ন্তিআদি নিগমনৰচনং। <span class="bld">পারাজিকো হোতী</span>তি তঙ্খণূপপন্নম্পি মনুস্সৰিগ্গহং ৰুত্তনযেন জীৰিতা ৰোরোপেন্তো পারাজিকো হোতীতি।</p>
<p class="bodytext">ৰেসালিযং সম্বহুলে ভিক্খূ আরব্ভ অঞ্ঞমঞ্ঞং জীৰিতা ৰোরোপনৰত্থুস্মিং পঞ্ঞত্তং, ‘‘মরণৰণ্ণং ৰা’’তি অযমেত্থ অনুপঞ্ঞত্তি, সাধারণপঞ্ঞত্তি, সাণত্তিকং, মারণত্থায ওপাতক্খণনাদীসু দুক্কটং, অনোদিস্স খতে ওপাতে যস্স কস্সচি পতনেপি দুক্কটং, যক্খপেততিরচ্ছানগতমনুস্সৰিগ্গহানং তিরচ্ছানগতস্স চ দুক্খুপ্পত্তিযং দুক্কটমেৰ, মনুস্সজাতিকস্স দুক্খুপ্পত্তিযং থুল্লচ্চযং, তথা যক্খাদীনং মরণে, তিরচ্ছানগতমরণে পন পাচিত্তিযং, মনুস্সমরণে পারাজিকন্তি। ইমিনা নযেন সব্বত্থ পযোগভেদৰসেন আপত্তিভেদো ৰেদিতব্বো। অসঞ্চিচ্চ মারেন্তস্স অজানন্তস্স নমরণাধিপ্পাযস্স উম্মত্তকাদীনঞ্চ অনাপত্তি। তত্থ <span class="bld">অসঞ্চিচ্চা</span>তি ‘‘ইমিনা উপক্কমেন ইমং মারেমী’’তি অচেতেত্বা কতেন উপক্কমেন মুসলুস্সাপনৰত্থুস্মিং (পারা॰ ১৮০ আদযো) ৰিয পরে মতেপি অনাপত্তি। <span class="bld">অজানন্তস্সা</span>তি ‘‘ইমিনা অযং মরিস্সতী’’তি অজানন্তস্স উপক্কমেন ৰিসগতপিণ্ডপাতৰত্থুস্মিং (পারা॰ ১৮১) ৰিয পরে মতেপি অনাপত্তি। <span class="bld">নমরণাধিপ্পাযস্সা</span>তি মরণং অনিচ্ছন্তস্স <a name="V0.0126"></a> উপক্কমেন ভেসজ্জৰত্থুস্মিং (পারা॰ ১৮৭) ৰিয পরে মতেপি অনাপত্তি। এৰং অসঞ্চিচ্চাতিআদীসু ৰিনিচ্ছযো ৰেদিতব্বো। সীলৰিপত্তি, মনুস্সজাতিকপাণো, পাণসঞ্ঞিতা, ৰধকচিত্তং, উপক্কমো, তেন মরণন্তি ইমানেত্থ পঞ্চ অঙ্গানি। অদিন্নাদানসমউট্ঠানং, কিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, দুক্খৰেদনন্তি।</p>
<p class="centered">ততিযপারাজিকৰণ্ণনা নিট্ঠিতা।</p>
<p class="subhead">৪. চতুত্থপারাজিকৰণ্ণনা</p>
<p class="bodytext">চতুত্থে <a name="P0.0033"></a> <a name="M0.0124"></a> <span class="bld">অনভিজান</span>ন্তি সকসন্তানে অনুপ্পন্নত্তা অত্তনি অত্থিভাৰং অজানন্তো। <span class="bld">উত্তরিমনুস্সধম্ম</span>ন্তি উত্তরিমনুস্সানং ঝাযীনঞ্চেৰ অরিযানঞ্চ ধম্মং। <span class="bld">অত্তুপনাযিক</span>ন্তি অত্তনি তং উপনেতি ‘‘মযি অত্থী’’তি সমুদাচরন্তো, অত্তানং ৰা তত্থ উপনেতি ‘‘অহং এত্থ সন্দিস্সামী’’তি সমুদাচরন্তোতি অত্তুপনাযিকো, তং অত্তুপনাযিকং। এৰং কত্বা সমুদাচরেয্যাতি সম্বন্ধো। <span class="bld">অলমরিযঞাণদস্সন</span>ন্তিএত্থ মহগ্গতলোকুত্তরপঞ্ঞা জাননট্ঠেন ঞাণং, চক্খুনা চ দিট্ঠমিৰ ধম্মং পচ্চক্খকরণতো দস্সনত্থেন দস্সনন্তি ঞাণদস্সনং, অরিযং ৰিসুদ্ধং উত্তমং ঞাণদস্সনন্তি অরিযঞাণদস্সনং, অলং পরিযত্তং কিলেসৰিদ্ধংসনসমত্থং অরিযঞাণদস্সনমেত্থ ঝানাদিভেদে উত্তরিমনুস্সধম্মে, অলং ৰা অরিযঞাণদস্সনমস্সাতি অলমরিযঞাণদস্সনো, তং অলমরিযঞাণদস্সনং। <span class="bld">সমুদাচরেয্যা</span>তি ৰুত্তপ্পকারমেতং উত্তরিমনুস্সধম্মং অত্তুপনাযিকং কত্বা কাযেন ৰা ৰাচায ৰা তদুভযেন ৰা ৰিঞ্ঞুস্স মনুস্সজাতিকস্স আরোচেয্য। <span class="bld">ইতি জানামি ইতি পস্সামী</span>তি সমুদাচরণাকারদস্সনমেতং, অত্তুপনাযিকঞ্হি কত্বা ৰিনা অঞ্ঞাপদেসেন সমুদাচরন্তো এৰং সমুদাচরতি, তস্মা য্বাযং পদভাজনে (পারা॰ ২০৯) ‘‘পঠমং ঝানং সমাপজ্জিং, সমাপজ্জামি, সমাপন্নো’’তিআদিভেদো ৰুত্তো, সো সব্বো ইধেৰ সঙ্গহং গচ্ছতীতি ৰেদিতব্বো। ‘‘ইতি জানামি ইতি পস্সামী’’তি হি ৰদন্তো ন যিদং ৰচনমত্তমেৰ ৰদতি, অথ খো ‘‘ইমিনা চ ইমিনা চ কারণেন অযং ধম্মো মযি অত্থী’’তি দীপেতি, ‘‘সমাপজ্জি’’ন্তিআদীনি চ ৰদন্তেন হি সমাপজ্জনাদীহি কারণেহি অত্থিতা দীপিতা হোতি, তেন ৰুত্তং ‘‘য্বাযং পদভাজনে পঠমং ঝানং সমাপজ্জিং, সমাপজ্জামি, সমাপন্নোতিআদিভেদো ৰুত্তো, সো সব্বো ইধেৰ সঙ্গহং গচ্ছতী’’তি। <span class="bld">ততো অপরেন সমযেনা</span>তি ততো আরোচিতকালতো অঞ্ঞতরস্মিং কালে। ইতি আপত্তিপটিজাননকালদস্সনমেতং, অযং পন আরোচিতক্খণেৰ আপত্তিং আপজ্জতি। আপত্তিং পন <a name="V0.0127"></a> আপন্নো যস্মা পরেন চোদিতো ৰা অচোদিতো ৰা পটিজানাতি, তস্মা ‘‘সমনুগ্গাহীযমানো ৰা অসমনুগ্গাহীযমানো ৰা’’তি ৰুত্তং। <span class="bld">আপন্নো</span>তি আরোচিতক্খণেযেৰ পারাজিকং আপন্নো। <span class="bld">ৰিসুদ্ধাপেক্খো</span>তি <a name="M0.0125"></a> অত্তনো গিহিভাৰাদিকং ৰিসুদ্ধিং অপেক্খমানো ইচ্ছমানো। অযঞ্হি যস্মা পারাজিকং আপন্নো, তস্মা ভিক্খুভাৰে ঠত্বা অভব্বো ঝানাদীনি অধিগন্তুং, ইচ্চস্স ভিক্খুভাৰো ৰিসুদ্ধি নাম ন হোতি। যস্মা পন গিহি ৰা উপাসকারামিকসামণেরানং ৰা অঞ্ঞতরো হুত্বা দানাদীহি সগ্গমগ্গং ৰা ঝানাদীহি মোক্খমগ্গং ৰা আরাধেতুং ভব্বো হোতি, তস্মাস্স গিহিআদিভাৰো ৰিসুদ্ধি নাম হোতি। তেন ৰুত্তং ‘‘গিহিভাৰাদিকং ৰিসুদ্ধিং অপেক্খমানো’’তি। <span class="bld">এৰং ৰদেয্যা</span>তি এৰং ভণেয্য, কথং? ‘‘অজানমেৰং, আৰুসো’’তিআদিং। তত্থ <span class="bld">অজান</span>ন্তি অজানন্তো। <span class="bld">অপস্স</span>ন্তি অপস্সন্তো। <span class="bld">তুচ্ছং মুসা ৰিলপি</span>ন্তি অহং <a name="P0.0034"></a> ৰচনত্থৰিরহতো তুচ্ছং, ৰঞ্চনাধিপ্পাযতো মুসা ৰিলপিং অভণিন্তি ৰুত্তং হোতি। <span class="bld">অঞ্ঞত্র অধিমানা</span>তি য্বাযং তিলক্খণং আরোপেত্বা সঙ্খারে সম্মসন্তস্স আরদ্ধৰিপস্সকস্স অপত্তে পত্তসঞ্ঞিতাসঙ্খাতো অধিমানো উপ্পজ্জতি, তং অধিমানং ঠপেত্বা কেৰলং পাপিচ্ছতায যো সমুদাচরেয্য, অযম্পি পারাজিকো হোতীতি অত্থো।</p>
<p class="bodytext">ৰেসালিযং ৰগ্গুমুদাতীরিযে ভিক্খূ আরব্ভ তেসং উত্তরিমনুস্সধম্মারোচনৰত্থুস্মিং পঞ্ঞত্তং, ‘‘অঞ্ঞত্র অধিমানা’’তি অযমেত্থ অনুপঞ্ঞত্তি, সাধারণপঞ্ঞত্তি, অনাণত্তিকং, ‘‘পঠমং ঝানং সমাপজ্জি’’ন্তিআদিনা নযেন ৰুত্তপ্পকারং অসন্তং ঝানাদিধম্মং আরোচেন্তস্স সচে যস্স কস্সচি আরোচেতি, সো মনুস্সজাতিকো হোতি, অনন্তরমেৰ ‘‘অযং ঝানলাভী’’তি ৰা ‘‘অরিযো’’তি ৰা যেন কেনচি আকারেন তমত্থং জানাতি, পারাজিকং। সচে ন জানাতি, থুল্লচ্চযং। সচে পন ‘‘যো তে ৰিহারে ৰসি, সো ভিক্খু পঠমং ঝানং সমাপজ্জী’’তিআদিনা (পারা॰ ২২০) নযেন অঞ্ঞাপদেসেন আরোচেন্তস্স জানাতি, থুল্লচ্চযং। সচে ন জানাতি, দুক্কটং। অধিমানেন আরোচেন্তস্স, অনুল্লপনাধিপ্পাযস্স, উম্মত্তকাদীনঞ্চ অনাপত্তি। সীলৰিপত্তি, উত্তরিমনুস্সধম্মস্স অত্তনি অসন্ততা, পাপিচ্ছতায তস্স আরোচনং, অনঞ্ঞাপদেসো, যস্স আরোচেতি, তস্স মনুস্সজাতিকতা, তঙ্খণৰিজাননন্তি ইমানেত্থ পঞ্চ অঙ্গানি। সমুট্ঠানাদীনি অদিন্নাদানে ৰুত্তসদিসানেৰাতি।</p>
<p class="centered">চতুত্থপারাজিকৰণ্ণনা নিট্ঠিতা।</p>
<p class="bodytext"><span class="bld">উদ্দিট্ঠা</span> <a name="M0.0126"></a> <span class="bld">খো আযস্মন্তো চত্তারো পারাজিকা ধম্মা</span>তিইদং ইধ উদ্দিট্ঠপারাজিকপরিদীপনমেৰ। সমোধানেত্বা পন সব্বানেৰ চতুৰীসতি পারাজিকানি ৰেদিতব্বানি <a name="V0.0128"></a>। কতমানি চতুৰীসতি? পাল়িযং আগতানি তাৰ ভিক্খূনং চত্তারি ভিক্খুনীনং অসাধারণানি চত্তারীতি অট্ঠ, তানি একাদসন্নং পণ্ডকাদীনং অভব্বভাৰসঙ্খাতেহি একাদসহি পারাজিকেহি সদ্ধিং একূনৰীসতি, গিহিভাৰং পত্থযমানায ভিক্খুনিযা ৰিব্ভন্তভাৰপারাজিকেন সদ্ধিং ৰীসতি, অপরানিপি লম্বী, মুদুপিট্ঠিকো, পরস্স অঙ্গজাতং মুখেন গণ্হাতি, পরস্স অঙ্গজাতে অভিনিসীদতীতি ইমেসং চতুন্নং ৰসেন ‘‘চত্তারি অনুলোমপারাজিকানী’’তি ৰদন্তি, ইতি ইমানি চ চত্তারি, পুরিমানি চ ৰীসতীতি সমোধানেত্বা সব্বানেৰ চতুৰীসতি পারাজিকানি ৰেদিতব্বানি। <span class="bld">ন লভতি ভিক্খূহি সদ্ধিং সংৰাস</span>ন্তি উপোসথাদিভেদং সংৰাসং ভিক্খূহি সদ্ধিং ন লভতি। <span class="bld">যথা পুরে, তথা পচ্ছা</span>তি যথা পুব্বে গিহিকালে অনুপসম্পন্নকালে চ, পচ্ছা পারাজিকং আপন্নোপি তথেৰ অসংৰাসো হোতি, নত্থি তস্স ভিক্খূহি সদ্ধিং উপোসথাদিভেদো সংৰাসোতি। <span class="bld">তত্থাযস্মন্তে পুচ্ছামী</span>তি তেসু চতূসু পারাজিকেসু আযস্মন্তে ‘‘কচ্চিত্থ পরিসুদ্ধা’’তি পুচ্ছামি। <span class="bld">কচ্চিত্থা</span>তি কচ্চি এত্থ, এতেসু চতূসু <a name="P0.0035"></a> পারাজিকেসু কচ্চি পরিসুদ্ধাতি অত্থো। অথ ৰা <span class="bld">কচ্চিত্থ পরিসুদ্ধা</span>তি কচ্চি পরিসুদ্ধা অত্থ, ভৰথাতি অত্থো। সেসং সব্বত্থ উত্তানমেৰাতি।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">পারাজিকৰণ্ণনা নিট্ঠিতা।</p></div>
<p class="chapter">সঙ্ঘাদিসেসকণ্ডো</p>
<div class="chaptxt">
<p class="bodytext"><span class="bld">ইমে</span> <a name="M0.0127"></a> <a name="V0.0129"></a> <span class="bld">খো পনা</span>তি ইদানি ৰত্তব্বানং অভিমুখীকরণং। <span class="bld">আযস্মন্তো</span>তি সন্নিপতিতানং পিযৰচনেন আলপনং। <span class="bld">তেরসা</span>তি গণনপরিচ্ছেদো। <span class="bld">সঙ্ঘাদিসেসা</span>তি এৰংনামকা। <span class="bld">ধম্মা</span>তি আপত্তিযো। <span class="bld">উদ্দেসং আগচ্ছন্তী</span>তি সরূপেন উদ্দিসিতব্বতং আগচ্ছন্তি, ন নিদানে ৰিয ‘‘যস্স সিযা আপত্তী’’তি সাধারণৰচনমত্তেন।</p>
<p class="subhead">১. সুক্কৰিস্সট্ঠিসিক্খাপদৰণ্ণনা</p>
<p class="bodytext">সংৰিজ্জতি চেতনা অস্সাতি সঞ্চেতনা, সঞ্চেতনাৰ সঞ্চেতনিকা, সঞ্চেতনা ৰা অস্স অত্থীতি সঞ্চেতনিকা। <span class="bld">সুক্কৰিস্সট্ঠী</span>তি সুক্কস্স ৰিস্সট্ঠি, রাগূপত্থম্ভাদীসু যেন কেনচি অঙ্গজাতে কম্মঞ্ঞতং পত্তে আরোগ্যাদীসু যংকিঞ্চি অপদিসিত্বা অজ্ঝত্তরূপাদীসু যত্থ কত্থচি মোচনস্সাদচেতনায নিমিত্তে উপক্কমন্তস্স আসযধাতুনানত্ততো নীলাদিৰসেন (পারা॰ ২৩৯-২৪০) দসৰিধেসু সুক্কেসু যস্স কস্সচি সুক্কস্স ঠানা চাৰনাতি অত্থো। <span class="bld">অঞ্ঞত্র সুপিনন্তা</span>তি যা সুপিনে সুক্কৰিস্সট্ঠি হোতি, তং ঠপেত্বা। <span class="bld">সঙ্ঘাদিসেসো</span>তি যা অঞ্ঞত্র সুপিনন্তা সঞ্চেতনিকা সুক্কৰিস্সট্ঠি, অযং সঙ্ঘাদিসেসো নাম আপত্তিনিকাযোতি অত্থো। ৰচনত্থো পনেত্থ সঙ্ঘো আদিম্হি চেৰ সেসে চ ইচ্ছিতব্বো অস্সাতি সঙ্ঘাদিসেসো। কিং ৰুত্তং হোতি – ইমং আপত্তিং আপজ্জিত্বা ৰুট্ঠাতুকামস্স যং তং আপত্তিৰুট্ঠানং, তস্স আদিম্হি চেৰ পরিৰাসদানত্থায, আদিতো সেসে মজ্ঝে মানত্তদানত্থায মূলায পটিকস্সনেন ৰা সহ মানত্তদানত্থায, অৰসানে অব্ভানত্থায চ সঙ্ঘো ইচ্ছিতব্বো, ন হেত্থ একম্পি কম্মং ৰিনা সঙ্ঘেন সক্কা কাতুং। ইতি সঙ্ঘো আদিম্হি চেৰ সেসে চ ইচ্ছিতব্বো অস্সাতি সঙ্ঘাদিসেসোতি।</p>
<p class="bodytext">সাৰত্থিযং সেয্যসকং আরব্ভ উপক্কমিত্বা অসুচিমোচনৰত্থুস্মিং পঞ্ঞত্তং, ‘‘অঞ্ঞত্র সুপিনন্তা’’তি <a name="V0.0130"></a> অযমেত্থ অনুপঞ্ঞত্তি, অসাধারণপঞ্ঞত্তি, অনাণত্তিকং। সচে পন পরেন অত্তনো অঙ্গজাতে উপক্কমং কারেত্বা মোচাপেতি, আপজ্জতিযেৰ। চেতেত্বা অন্তমসো আকাসে কটিকম্পনেনপি নিমিত্তে উপক্কমন্তস্স সচে ন মুচ্চতি, থুল্লচ্চযং। সচে পন অন্তমসো <a name="M0.0128"></a> যং একা খুদ্দকমক্খিকা পিৰেয্য, তত্তকম্পি ঠানতো মুচ্চতি, দকসোতং অনোতিণ্ণেপি সঙ্ঘাদিসেসো। ঠানতো পন চুতং অৰস্সমেৰ দকসোতং ওতরতি, তস্মা ‘‘দকসোতং ওতিণ্ণমত্তে বহি নিক্খন্তে ৰা অনিক্খন্তে ৰা সঙ্ঘাদিসেসো’’তি (পারা॰ অট্ঠ॰ ২.২৩৭) অট্ঠকথাসু ৰুত্তং। অনুপক্কমন্তস্স চ, অমোচনাধিপ্পাযস্স চ, সুপিনং পস্সন্তস্স চ, উম্মত্তকাদীনঞ্চ মুত্তেপি অনাপত্তি। সীলৰিপত্তি, চেতনা, উপক্কমো <a name="P0.0036"></a>, মুচ্চনন্তি ইমানেত্থ তীণি অঙ্গানি। সমুট্ঠানাদীনি পঠমপারাজিকে ৰুত্তসদিসানেৰাতি।</p>
<p class="centered">সুক্কৰিস্সট্ঠিসিক্খাপদৰণ্ণনা নিট্ঠিতা।</p>
<p class="subhead">২. কাযসংসগ্গসিক্খাপদৰণ্ণনা</p>
<p class="bodytext">দুতিযে <span class="bld">ওতিণ্ণো</span>তি যক্খাদীহি ৰিয সত্তা অন্তো উপ্পজ্জন্তেন রাগেন ৰা ওতিণ্ণো, কূপাদীনি ৰিয সত্তা অসমপেক্খিত্বা রজ্জনীযে ঠানে রজ্জন্তো সযং ৰা রাগং ওতিণ্ণো, কাযসংসগ্গরাগসমঙ্গিস্সেতং অধিৰচনং। <span class="bld">ৰিপরিণতেন চিত্তেনা</span>তি পরিসুদ্ধভৰঙ্গসন্ততিসঙ্খাতং পকতিং ৰিজহিত্বা অঞ্ঞথা পৰত্তেন, ৰিরূপং ৰা পরিণতেন যথা পরিৰত্তমানং ৰিরূপং হোতি, এৰং ৰুত্তরাগৰসেন পরিৰত্তেত্বা ঠিতেন চিত্তেনাতি অত্থো। <span class="bld">মাতুগামেন সদ্ধি</span>ন্তি তদহুজাতাযপি জীৰমানকমনুস্সিত্থিযা সদ্ধিং। <span class="bld">কাযসংসগ্গং সমাপজ্জেয্যা</span>তি হত্থগ্গহণাদিকআযসম্পযোগং কাযমিস্সীভাৰং সমাপজ্জেয্য। <span class="bld">হত্থগ্গাহং ৰা</span>তিআদি পনস্স ৰিত্থারেন অত্থদস্সনং। তত্থ <span class="bld">হত্থো</span> নাম কপ্পরতো পট্ঠায যাৰ অগ্গনখা। <span class="bld">ৰেণী</span> নাম ৰিনন্ধিত্বা ৰা অৰিনন্ধিত্বা ৰা সুদ্ধকেসেহি ৰা নীলাদিৰণ্ণসুত্তকুসুমকহাপণমালাসুৰণ্ণচীরকমুত্তাৰল়িআদীসু অঞ্ঞতরমিস্সেহি ৰা কতকেসকলাপস্সেতং অধিৰচনং। ৰেণিগ্গহণেন চেত্থ কেসাপি গহিতাযেৰ সদ্ধিং লোমেহি। ইতি ৰুত্তলক্খণস্স হত্থস্স গহণং হত্থগ্গাহো, ৰেণিযা গহণং ৰেণিগ্গাহো। অৰসেসস্স সরীরস্স পরামসনং <span class="bld">অঞ্ঞতরস্স ৰা অঞ্ঞতরস্স ৰা অঙ্গস্স পরামসনং</span> নাম। যো তং হত্থগ্গাহং ৰা ৰেণিগ্গাহং ৰা অঞ্ঞতরস্স ৰা অঞ্ঞতরস্স ৰা অঙ্গস্স পরামসনং সমাপজ্জেয্য, তস্স সঙ্ঘাদিসেসো নাম আপত্তিনিকাযো হোতীতি।</p>
<p class="bodytext">সাৰত্থিযং <a name="M0.0129"></a> উদাযিত্থেরং আরব্ভ কাযসংসগ্গসমাপজ্জনৰত্থুস্মিং পঞ্ঞত্তং, অসাধারণপঞ্ঞত্তি <a name="V0.0131"></a>, অনাণত্তিকং, ইত্থিযা ইত্থিসঞ্ঞিনো অন্তমসো লোমেন লোমং ফুসন্তস্সাপি, ইত্থিযা ৰা ফুসিযমানস্স সেৰনাধিপ্পাযেন ৰাযমিত্বা ফস্সং পটিজানন্তস্স সঙ্ঘাদিসেসো। একেন পন হত্থেন গহেত্বা দুতিযেন হত্থেন দিৰসম্পি তত্থ তত্থ ফুসন্তস্স একাৰ আপত্তি, অগ্গহেত্বা ফুসন্তো পন সচে সীসতো যাৰ পাদা, তাৰ কাযতো হত্থং অমোচেন্তোযেৰ ফুসতি, একাৰ আপত্তি, পঞ্চন্নং অঙ্গুলীনং একতো গহণেপি একাযেৰ। সচে পন নানিত্থীনং পঞ্চঙ্গুলিযো একতো গণ্হাতি, পঞ্চ আপত্তিযো। ইত্থিযা ৰেমতিকস্স, পণ্ডকপুরিসতিরচ্ছানগতসঞ্ঞিস্স চ থুল্লচ্চযং, তথা কাযেন কাযপ্পটিবদ্ধেন, অমনুস্সিত্থিপণ্ডকেহি চ সদ্ধিং কাযসংসগ্গেপি। মনুস্সিত্থিযা পন কাযপ্পটিবদ্ধেন কাযপ্পটিবদ্ধাদীসু, পুরিসকাযফুসনাদীসু চ দুক্কটং। ইত্থিযা ফুসিযমানস্স সেৰনাধিপ্পাযস্সাপি কাযেন অৰাযমিত্বা <a name="P0.0037"></a> ফস্সং পটিজানন্তস্স, মোক্খাধিপ্পাযেন ইত্থিং ফুসন্তস্স, অসঞ্চিচ্চ, অস্সতিযা, অজানন্তস্স, অসাদিযন্তস্স, উম্মত্তকাদীনঞ্চ অনাপত্তি। সীলৰিপত্তি, মনুস্সিত্থী, ইত্থিসঞ্ঞিতা, কাযসংসগ্গরাগো, তেন রাগেন ৰাযামো, হত্থগ্গাহাদিসমাপজ্জনন্তি ইমানেত্থ পঞ্চ অঙ্গানি। সমুট্ঠানাদীনি পঠমপারাজিকে ৰুত্তসদিসানেৰাতি।</p>
<p class="centered">কাযসংসগ্গসিক্খাপদৰণ্ণনা নিট্ঠিতা।</p>
<p class="subhead">৩. দুট্ঠুল্লৰাচাসিক্খাপদৰণ্ণনা</p>
<p class="bodytext">ততিযে ওতিণ্ণতা চ ৰিপরিণতচিত্ততা চ দুট্ঠুল্লৰাচস্সাদরাগৰসেন ৰেদিতব্বা। <span class="bld">মাতুগাম</span>ন্তি দুট্ঠুল্লাদুট্ঠুল্লসংলক্খণসমত্থং মনুস্সিত্থিং। <span class="bld">দুট্ঠুল্লাহিৰাচাহী</span>তি ৰচ্চমগ্গপস্সাৰমগ্গেমেথুনধম্মপ্পটিসংযুত্তাহি ৰাচাহি। <span class="bld">ওভাসেয্যা</span>তি অৰভাসেয্য, ৰণ্ণাৰণ্ণযাচনআযাচনপুচ্ছনপটিপুচ্ছনআচিক্খণানুসাসনঅক্কোসনৰসেন নানপ্পকারং অসদ্ধম্মৰচনং ৰদেয্য। <span class="bld">যথা ত</span>ন্তি এত্থ ন্তি নিপাতমত্তং, যথা যুৰা যুৰতিন্তি অত্থো। এতেন ওভাসনে নিরাসঙ্কভাৰং দস্সেতি। <span class="bld">মেথুনুপসংহিতাহী</span>তিইদং <a name="M0.0130"></a> দুট্ঠুল্লৰাচায সিখাপত্তলক্খণদস্সনং। <span class="bld">সঙ্ঘাদিসেসো</span>তি দ্বিন্নং মগ্গানং ৰসেন ৰণ্ণাৰণ্ণেহি ৰা মেথুনযাচনাদীহি ৰা ‘‘সিখরণীসি, সংভিন্নাসি, উভতোব্যঞ্জনকাসী’’তি ইমেসু তীসু অঞ্ঞতরেন অক্কোসৰচনেন ৰা মাতুগামং ওভাসন্তস্স সঙ্ঘাদিসেসো নাম আপত্তিনিকাযো হোতীতি।</p>
<p class="bodytext">সাৰত্থিযং উদাযিত্থেরং আরব্ভ দুট্ঠুল্লৰাচাহি ওভাসনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, ইত্থিযা ইত্থিসঞ্ঞিনো অন্তমসো হত্থমুদ্দাযপি ৰুত্তনযেন ওভাসন্তস্স <a name="V0.0132"></a> সচে সা তমত্থং তস্মিংযেৰ খণে জানাতি, সঙ্ঘাদিসেসো। পণ্ডকে থুল্লচ্চযং। তস্মিংযেৰ ইত্থিসঞ্ঞিনো দুক্কটং। পুনপ্পুনং ওভাসন্তস্স, সম্বহুলা চ ইত্থিযো একৰাচায ওভাসন্তস্স ৰাচাগণনায চেৰ ইত্থিগণনায চ আপত্তিযো। সচে যং ইত্থিং ওভাসতি, সা ন জানাতি, থুল্লচ্চযং। অধক্খকং উব্ভজাণুমণ্ডলং আদিস্স ৰণ্ণাদিভণনেপি থুল্লচ্চযং। পণ্ডকে দুক্কটং, উব্ভক্খকং অধোজাণুমণ্ডলং কাযপ্পটিবদ্ধঞ্চ আদিস্স ৰণ্ণাদিভণনে সব্বত্থ দুক্কটং। অত্থধম্মঅনুসাসনিপুরেক্খারানং উম্মত্তকাদীনঞ্চ অনাপত্তি। সীলৰিপত্তি, মনুস্সিত্থী, ইত্থিসঞ্ঞিতা, দুট্ঠুল্লৰাচস্সাদরাগো, তেন রাগেন ওভাসনং, তঙ্খণৰিজাননন্তি ইমানেত্থ পঞ্চ অঙ্গানি। অদিন্নাদানসমুট্ঠানং, কিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, দ্বিৰেদনন্তি।</p>
<p class="centered">দুট্ঠুল্লৰাচাসিক্খাপদৰণ্ণনা নিট্ঠিতা।</p>
<p class="subhead">৪. অত্তকামসিক্খাপদৰণ্ণনা</p>
<p class="bodytext">চতুত্থে ওতিণ্ণতা চ ৰিপরিণতচিত্ততা চ অত্তকামপারিচরিযাৰসেন ৰেদিতব্বা। <span class="bld">মাতুগামস্স সন্তিকে</span>তি দুট্ঠুল্লোভাসনে ৰুত্তপ্পকারায ইত্থিযা সমীপে। <span class="bld">অত্তকামপারিচরিযাযা</span>তি <a name="P0.0038"></a> মেথুনধম্মসঙ্খাতেন কামেন পারিচরিযা কামপারিচরিযা, অত্তনো অত্থায কামপারিচরিযা অত্তকামপারিচরিযা, অত্তনা ৰা কামিতা ইচ্ছিতাতি অত্তকামা, সযং মেথুনরাগৰসেন পত্থিতাতি অত্থো, অত্তকামা চ সা পারিচরিযা <a name="M0.0131"></a> চাতি অত্তকামপারিচরিযা, তস্সা অত্তকামপারিচরিযায। <span class="bld">ৰণ্ণং ভাসেয্যা</span>তি গুণং আনিসংসং পকাসেয্য। <span class="bld">এতদগ্গ</span>ন্তিআদি তস্সা অত্তকামপারিচরিযায ৰণ্ণভাসনাকারনিদস্সনং। তত্রাযং পদসম্বন্ধৰসেনেৰ সঙ্খেপত্থো – যা মাদিসং পাণাতিপাতাদীহি ৰিরহিতত্তা <span class="bld">সীলৰন্তং</span> মেথুনধম্মা ৰিরহিতত্তা <span class="bld">ব্রহ্মচারিং</span> তদুভযেনাপি <span class="bld">কল্যাণধম্মং এতেন ধম্মেন পরিচরেয্য</span> অভিরমেয্য, তস্সা এৰং মাদিসং পরিচরন্তিযা যা অযং পারিচরিযা নাম, এতদগ্গং পারিচরিযানন্তি। <span class="bld">মেথুনুপসংহিতেন সঙ্ঘাদিসেসো</span>তি এৰং অত্তকামপারিচরিযায ৰণ্ণং ভাসন্তো চ ‘‘অরহসি ত্বং ময্হং মেথুনধম্মং দাতু’’ন্তিআদিনা মেথুনপ্পটিসংযুত্তেনেৰ ৰচনেন যো ভাসেয্য, তস্স সঙ্ঘাদিসেসো।</p>
<p class="bodytext">সাৰত্থিযং উদাযিত্থেরং আরব্ভ অত্তকামপারিচরিযায ৰণ্ণভাসনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, ইত্থিযা ইত্থিসঞ্ঞিনো অন্তমসো হত্থমুদ্দাযপি ৰুত্তনযেনেৰ অত্তকামপারিচরিযায ৰণ্ণং ভাসন্তস্স সচে সা তমত্থং তস্মিংযেৰ খণে জানাতি, সঙ্ঘাদিসেসো <a name="V0.0133"></a>। নো চে জানাতি, থুল্লচ্চযং। পণ্ডকে পণ্ডকসঞ্ঞিনোপি থুল্লচ্চযং। তস্মিংযেৰ ইত্থিসঞ্ঞিনো দুক্কটং। চীৰরাদীহি ৰত্থুকামেহি পারিচরিযায ৰণ্ণং ভাসন্তস্স উম্মত্তকাদীনঞ্চ অনাপত্তি। সীলৰিপত্তি, মনুস্সিত্থী, ইত্থিসঞ্ঞিতা, অত্তকামপারিচরিযায রাগো, তেন রাগেন ৰণ্ণভণনং, তঙ্খণৰিজাননন্তি ইমানেত্থ পঞ্চ অঙ্গানি। সমুট্ঠানাদীনি দুট্ঠুল্লোভাসনে ৰুত্তসদিসানেৰাতি।</p>
<p class="centered">অত্তকামসিক্খাপদৰণ্ণনা নিট্ঠিতা।</p>
<p class="subhead">৫. সঞ্চরিত্তসিক্খাপদৰণ্ণনা</p>
<p class="bodytext">পঞ্চমে <span class="bld">সঞ্চরিত্ত</span>ন্তি ইত্থিপুরিসানং অন্তরে সংচরণভাৰং। <span class="bld">সমাপজ্জেয্যা</span>তি সম্মা পটিগ্গণ্হনৰীমংসনপচ্চাহরণানি করোন্তো আপজ্জেয্য। <span class="bld">ইত্থিযা ৰা</span>তিআদি সমাপজ্জনাকারদস্সনং। তত্থ <span class="bld">ইত্থিযা ৰা পুরিসমতি</span>ন্তি পুরিসেন ৰা তস্স মাতাপিতাদীহি ৰা পেসিতো পুরিসস্স মতিং অধিপ্পাযং ইত্থিযা আরোচেয্যাতি অত্থো। <span class="bld">পুরিসস্স ৰা ইত্থিমতি</span>ন্তি ইত্থিযা ৰা তস্সা মাতাপিতাদীহি ৰা পেসিতো ইত্থিযা মতিং অধিপ্পাযং পুরিসস্স <a name="M0.0132"></a> আরোচেয্যাতি অত্থো। <span class="bld">জাযত্তনে ৰা জারত্তনে ৰা</span>তি জাযভাৰে ৰা জারভাৰে ৰা। পুরিসস্স হি মতিং ইত্থিযা আরোচেন্তো জাযত্তনে আরোচেতি, ইত্থিযা মতিং পুরিসস্স আরোচেন্তো জারত্তনে আরোচেতি। অপিচ পুরিসস্সেৰ মতিং ইত্থিযা আরোচেন্তো জাযত্তনে ৰা আরোচেতি নিবদ্ধভরিযভাৰে, জারত্তনে ৰা মিচ্ছাচারভাৰে, তেনেৰস্স পদভাজনে (পারা॰ ৩০২) ‘‘জাযত্তনে ৰাতি জাযা ভৰিস্সসি, জারত্তনে ৰাতি জারী ভৰিস্সসী’’তি ৰুত্তং। এতেনেৰ উপাযেন ইত্থিযা মতিং পুরিসস্স আরোচনেপি ‘‘পতি ভৰিস্সসি, জারো ভৰিস্সসী’’তি <a name="P0.0039"></a> ৰত্তব্বতা ৰেদিতব্বা। <span class="bld">অন্তমসো তঙ্খণিকাযপী</span>তি সব্বন্তিমেন পরিচ্ছেদেন যা অযং তঙ্খণে মুহুত্তমত্তে সংৰসিতব্বতো ‘‘তঙ্খণিকা’’তি ৰুচ্চতি, মুহুত্তিকাতি অত্থো। তস্সাপি ‘‘মুহুত্তিকা ভৰিস্সসী’’তি এৰং পুরিসস্স মতিং আরোচেন্তস্স সঙ্ঘাদিসেসো, এতেনেৰ উপাযেন ‘‘মুহুত্তিকো ভৰিস্সসী’’তি এৰং পুরিসস্স ইত্থিমতিং আরোচেন্তোপি সঙ্ঘাদিসেসং আপজ্জতীতি ৰেদিতব্বো।</p>
<p class="bodytext">সাৰত্থিযং উদাযিত্থেরং আরব্ভ সঞ্চরিত্তসমাপজ্জনৰত্থুস্মিং পঞ্ঞত্তং, ‘‘অন্তমসো তঙ্খণিকাযপী’’তি অযমেত্থ অনুপঞ্ঞত্তি, সাধারণপঞ্ঞত্তি, ‘‘পটিগ্গণ্হাতি, ৰীমংসতি, অন্তেৰাসিং পচ্চাহরাপেতী’’তিইমিনা (পারা॰ ৩৩৮) নযেন সাণত্তিকং, অঞ্ঞত্র নালংৰচনীযায <a name="V0.0134"></a> যায কাযচি ইত্থিযা অন্তমসো মাতুযাপি পুরিসমতিং আরোচেন্তো ‘‘হোহি কির ভরিযা ধনক্কীতা’’তি ৰত্তুকামো সচেপি ছন্দৰাসিনীআদীসু অঞ্ঞতরাকারেন আরোচেত্বা তায ‘‘সাধূ’’তি সম্পটিচ্ছিতেপি অসম্পটিচ্ছিতেপি পুন আগন্ত্বা যেন পহিতো, তস্স তং পৰত্তিং আরোচেতি, সঙ্ঘাদিসেসং আপজ্জতি। সা পন তস্স ভরিযা হোতু ৰা, মা ৰা, অকারণমেতং। সচেপি যস্সা সন্তিকং পেসিতো, তং অদিস্বা অঞ্ঞতরস্স অৰস্সারোচনকস্স ‘‘আরোচেহী’’তি ৰত্বা পচ্চাহরতি, আপজ্জতিযেৰ। ‘‘মাতুরক্খিতং ব্রূহী’’তি পেসিতস্স পন গন্ত্বা অঞ্ঞং পিতুরক্খিতাদীসু অঞ্ঞতরং ৰদন্তস্স ৰিসঙ্কেতং হোতি, পুরিসস্স ৰা ইত্থিযা ৰা ৰচনং ‘‘সাধূ’’তি কাযেন ৰা ৰাচায ৰা উভযেন ৰা পটিগ্গণ্হিত্বা তস্সা ইত্থিযা ৰা পুরিসস্স ৰা আরোচেত্বা ৰা আরোচাপেত্বা ৰা পুন যেন পেসিতো, তস্স তং পৰত্তিং সযং আরোচেন্তস্স ৰা অঞ্ঞেন আরোচাপেন্তস্স ৰা সঙ্ঘাদিসেসো <a name="M0.0133"></a>। এত্তাৰতা হি ‘‘পটিগ্গণ্হাতি, ৰীমংসতি, পচ্চাহরতী’’তিইদং অঙ্গত্তযং সম্পাদিতমেৰ হোতি, ইতো পন যেহি কেহিচি দ্বীহি অঙ্গেহি, পণ্ডকে চ অঙ্গত্তযেনাপি থুল্লচ্চযং। একেন দুক্কটং। সঙ্ঘস্স ৰা চেতিযস্স ৰা গিলানস্স ৰা কিচ্চেন গচ্ছন্তস্স, উম্মত্তকাদীনঞ্চ অনাপত্তি।</p>
<p class="centered">সীলৰিপত্তি, যেসু সঞ্চরিত্তং সমাপজ্জতি, তেসং মনুস্সজাতিকতা, ন নালংৰচনীযতা,</p>
<p class="bodytext">পটিগ্গণ্হনৰীমংসনপচ্চাহরণানীতি ইমানেত্থ পঞ্চ অঙ্গানি। ছসমুট্ঠানং, পণ্ণত্তিং ৰা অলংৰচনীযভাৰং ৰা অজানন্তস্স কাযৰিকারেন সাসনং গহেত্বা তথেৰ ৰীমংসিত্বা তথেৰ পচ্চাহরন্তস্স কাযতো সমুট্ঠাতি। ‘‘ইত্থন্নামা আগমিস্সতি, তস্সা চিত্তং জানেয্যাথা’’তি কেনচি ৰুত্তে ‘‘সাধূ’’তি সম্পটিচ্ছিত্বা তং আগতং ৰত্বা পুন তস্মিং পুরিসে আগতে আরোচেন্তস্স কাযেন কিঞ্চি অকতত্তা ৰাচতো সমুট্ঠাতি। ৰাচায ‘‘সাধূ’’তি সাসনং গহেত্বা অঞ্ঞেন করণীযেন তস্সা ঘরং গন্ত্বা অঞ্ঞত্থ ৰা গমনকালে তং দিস্বা ৰচীভেদেন ৰীমংসিত্বা পুনপি অঞ্ঞেনেৰ কারণেন ততো অপক্কম্ম কদাচিদেৰ তং পুরিসং দিস্বা আরোচেন্তস্সাপি ৰাচতো সমুট্ঠাতি। পণ্ণত্তিং অজানন্তস্স পন খীণাসৰস্সাপি পিতুৰচনেন গন্ত্বা অলংৰচনীযং মাতরম্পি ‘‘এহি মে পিতরং উপট্ঠাহী’’তি ৰত্বা পচ্চাহরন্তস্স কাযৰাচতো সমুট্ঠাতি। ইমানি তীণি অচিত্তকসমুট্ঠানানি। তদুভযং <a name="P0.0040"></a> পন জানিত্বা এতেহেৰ তীহি নযেহি সমাপজ্জন্তস্স তানেৰ তীণি তদুভযজাননচিত্তেন সচিত্তকানি হোন্তি, কিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং, কাযকম্মং, ৰচীকম্মং, কুসলাদিৰসেন চেত্থ তীণি চিত্তানি, সুখাদিৰসেন তিস্সো ৰেদনাতি।</p>
<p class="centered">সঞ্চরিত্তসিক্খাপদৰণ্ণনা নিট্ঠিতা।</p>
<p class="subhead">৬. কুটিকারসিক্খাপদৰণ্ণনা</p>
<p class="bodytext">ছট্ঠে <a name="V0.0135"></a> <span class="bld">সঞ্ঞাচিকায পনা</span>তি এত্থ <span class="bld">সঞ্ঞাচিকা</span> নাম সযং পৰত্তিতযাচনা ৰুচ্চতি, তস্মা সঞ্ঞাচিকাযাতি অত্তনো যাচনাযাতি ৰুত্তং হোতি, সযং যাচিতকেহি উপকরণেহীতি অত্থো। এত্থ চ যংকিঞ্চি পরপরিগ্গহিতকং <a name="M0.0134"></a> মূলচ্ছেদৰসেন যাচিতুং ন ৰট্টতি, তাৰকালিকং পন ৰট্টতি। সহাযত্থায কম্মকরণত্থায ‘‘পুরিসং দেথা’’তি ৰত্তুং ৰট্টতি, পুরিসত্তকরম্পি যাচিতুং ৰট্টতি, <span class="bld">পুরিসত্তকরো</span> নাম ৰড্ঢকিআদিনা পুরিসেন কাতব্বং হত্থকম্মং। তং ‘‘পুরিসত্তকরং দেহী’’তি ৰা ‘‘হত্থকম্মং দেহী’’তি ৰা ৰত্বা যাচিতুং ৰট্টতি। হত্থকম্মং নাম কিঞ্চি ৰত্থু ন হোতি, তস্মা ‘‘কিং, ভন্তে, আগতত্থা’’তি পুচ্ছিতে ৰা অপুচ্ছিতে ৰা যাচিতুং ৰট্টতি, ৰিঞ্ঞত্তিপচ্চযা দোসো নত্থি, মিগলুদ্দকাদযো পন সককম্মং ন যাচিতব্বা। <span class="bld">কুটি</span>ন্তি উল্লিত্তাদীসু অঞ্ঞতরং। তত্থ <span class="bld">উল্লিত্তা</span> নাম ঠপেত্বা থম্ভতুলাপিট্ঠসঙ্ঘাটৰাতপানধূমচ্ছিদ্দাদিভেদং অলেপোকাসং অৰসেসে লেপোকাসে কুট্টেহি সদ্ধিং ঘটেত্বা ছদনস্স অন্তো সুধায ৰা মত্তিকায ৰা লিত্তা। <span class="bld">অৰলিত্তা</span> নাম তথেৰ ৰুত্তনযেনেৰ ছদনস্স বহি লিত্তা। <span class="bld">উল্লিত্তাৰলিত্তা</span> নাম তথেৰ ছদনস্স অন্তো চ বহি চ লিত্তা। <span class="bld">কারযমানেনা</span>তি সযং ৰা করোন্তেন, আণত্তিযা ৰা কারাপেন্তেন। <span class="bld">অসামিক</span>ন্তি কারেতা দাযকেন ৰিরহিতং। <span class="bld">অত্তুদ্দেস</span>ন্তি ‘‘ময্হং ৰাসাগারং এসা’’তি এৰং অত্তা উদ্দেসো এতিস্সাতি অত্তুদ্দেসা, তং অত্তুদ্দেসং। <span class="bld">পমাণিকা কারেতব্বা</span>তি পমাণযুত্তা কারেতব্বা। <span class="bld">তত্রিদং পমাণ</span>ন্তি তস্সা কুটিযা ইদং পমাণং। <span class="bld">দীঘসো</span>তি দীঘতো। <span class="bld">দ্বাদস ৰিদত্থিযো সুগতৰিদত্থিযা</span>তিএত্থ <span class="bld">সুগতৰিদত্থি</span> নাম ইদানি মজ্ঝিমস্স পুরিসস্স তিস্সো ৰিদত্থিযো, ৰড্ঢকিহত্থেন দিযড্ঢো হত্থো হোতি। মিনন্তেন পন কুটিযা বহিকুট্টে পঠমং দিন্নং মহামত্তিকপরিযন্তং অগ্গহেত্বা থুসপিণ্ডপরিযন্তেন দ্বাদস ৰিদত্থিযো মিনেতব্বা, সচে থুসপিণ্ডকেন অনত্থিকো হোতি, মহামত্তিকলেপেনেৰ নিট্ঠাপেতি, স্বেৰ পরিচ্ছেদো। <span class="bld">তিরিয</span>ন্তি ৰিত্থারতো। <span class="bld">সত্তন্তরা</span>তি কুট্টস্স বহিঅন্তং অগ্গহেত্বা অব্ভন্তরিমেন অন্তেন সত্ত সুগতৰিদত্থিযো পমাণন্তি ৰুত্তং হোতি। এত্থ চ কেসগ্গমত্তম্পি দীঘতো হাপেত্বা তিরিযং, তিরিযতো ৰা হাপেত্বা দীঘং ৰড্ঢেতুং ন ৰট্টতি, কো পন ৰাদো উভতোৰড্ঢনে। যা পন দীঘতো সট্ঠিহত্থাপি হোতি, তিরিযতো তিহত্থা ৰা ঊনকচতুহত্থা ৰা, যত্থ <a name="P0.0041"></a> পমাণযুত্তো মঞ্চো ইতো চিতো চ ন পরিৰট্টতি, পচ্ছিমকোটিযা চতুহত্থৰিত্থারা ন হোতি, অযং কুটিসঙ্খ্যং ন গচ্ছতি, তস্মা ৰট্টতি। <span class="bld">ভিক্খূ</span> <a name="M0.0135"></a> <span class="bld">অভিনেতব্বা ৰত্থুদেসনাযা</span>তি যস্মিং পদেসে কুটিং কারেতুকামো হোতি, তং সোধেত্বা পদভাজনে (পারা॰ ৩৪৯) ৰুত্তনযেন সঙ্ঘং তিক্খত্তুং যাচিত্বা সব্বে ৰা সঙ্ঘপরিযাপন্না সঙ্ঘেন ৰা সম্মতা দ্বে তযো ভিক্খূ তত্থ ৰত্থুদেসনত্থায নেতব্বা। <span class="bld">তেহি ভিক্খূহি ৰত্থু দেসেতব্বং অনারম্ভং সপরিক্কমন</span>ন্তি তেহি ভিক্খূহি <a name="V0.0136"></a> কিপিল্লিকাদীনং আসযাদীহি তেরসহি, পুব্বণ্ণাপরণ্ণনিস্সিতাদীহি সোল়সহি উপদ্দৰেহি ৰিরহিতত্তা অনারম্ভং, দ্বীহি ৰা চতূহি ৰা বলিবদ্ধেহি যুত্তেন সকটেন একং চক্কং নিব্বোদকপতনট্ঠানে একং বহি কত্বা আৰিজ্ঝিতুং সক্কুণেয্যতায সপরিক্কমনন্তি সল্লক্খেত্বা সচে সঙ্ঘপহোনকা হোন্তি, তত্থেৰ, নো চে, সঙ্ঘমজ্ঝং গন্ত্বা তেন ভিক্খুনা যাচিতেহি ঞত্তিদুতিযেন কম্মেন ৰত্থু দেসেতব্বং। <span class="bld">সারম্ভে চে</span>তিআদি পটিপক্খনযেন ৰেদিতব্বং।</p>
<p class="bodytext">আল়ৰিযং আল়ৰিকে ভিক্খূ আরব্ভ সঞ্ঞাচিকায কুটিকরণৰত্থুস্মিং পঞ্ঞত্তং, অসাধারণপঞ্ঞত্তি, সাণত্তিকং, ‘‘অদেসিতৰত্থুকং পমাণাতিক্কন্তং কুটিং কারেস্সামী’’তি উপকরণত্থং অরঞ্ঞং গমনতো পট্ঠায সব্বপযোগেসু দুক্কটং, ‘‘ইদানি দ্বীহি পিণ্ডেহি নিট্ঠানং গমিস্সতী’’তি তেসু পঠমপিণ্ডদানে থুল্লচ্চযং, দুতিযদানেন লেপে ঘটিতে সচে অদেসিতৰত্থুকা এৰ ৰা পমাণাতিক্কন্তা এৰ ৰা হোতি, একো সঙ্ঘাদিসেসো, দ্বে চ দুক্কটানি। উভযৰিপ্পন্না, দ্বে সঙ্ঘাদিসেসা, দ্বে চ দুক্কটানি। সচে পন দ্বারবন্ধং ৰা ৰাতপানং ৰা অট্ঠপেত্বাৰ মত্তিকায লিম্পতি, ঠপিতে চ তস্মিং লেপো ন ঘটিযতি, রক্খতি তাৰ। পুন লিম্পন্তস্স পন ঘটিতমত্তে সঙ্ঘাদিসেসো। সচে তং ঠপিযমানং পঠমদিন্নলেপেন সদ্ধিং নিরন্তরমেৰ হুত্বা তিট্ঠতি, পঠমমেৰ সঙ্ঘাদিসেসো। কেৰলং সারম্ভায দুক্কটং, তথা অপরিক্কমনায। ৰিপ্পকতং কুটিং অঞ্ঞস্স দদতো চ, ভূমিং সমং কত্বা ভিন্দন্তস্স চ, লেণগুহাতিণকুটিপণ্ণচ্ছদনগেহেসু অঞ্ঞতরং কারেন্তস্স, কুটিম্পি অঞ্ঞস্স ৰাসত্থায, ৰাসাগারং ঠপেত্বা উপোসথাগারাদীসু অঞ্ঞতরত্থায কারেন্তস্স চ উম্মত্তকাদীনঞ্চ অনাপত্তি। সীলৰিপত্তি, উল্লিত্তাদীনং অঞ্ঞতরতা, হেট্ঠিমপমাণসম্ভৰো, অদেসিতৰত্থুকতা, পমাণাতিক্কন্ততা, অত্তুদ্দেসিকতা, ৰাসাগারতা <a name="M0.0136"></a>, লেপঘটনাতি ইমানেত্থ ছ ৰা সত্ত ৰা অঙ্গানি। ছসমুট্ঠানং, কিরিযঞ্চ, কিরিযাকিরিযঞ্চ। ইদঞ্হি ৰত্থুং দেসাপেত্বা পমাণাতিক্কন্তং ৰা করোতো কিরিযতো সমুট্ঠাতি, অদেসাপেত্বা করোতো কিরিযাকিরিযতো সমুট্ঠাতি। সেসমেত্থ সঞ্চরিত্তে ৰুত্তসদিসমেৰাতি।</p>
<p class="centered">কুটিকারসিক্খাপদৰণ্ণনা নিট্ঠিতা।</p>
<p class="subhead">৭. ৰিহারকারসিক্খাপদৰণ্ণনা</p>
<p class="bodytext">সত্তমে <a name="P0.0042"></a> <span class="bld">মহল্লক</span>ন্তি সসামিকভাৰেন সঞ্ঞাচিতকুটিতো মহন্তভাৰো এতস্স অত্থীতি মহল্লকো, যস্মা ৰা ৰত্থুং দেসাপেত্বা পমাণাতিক্কমেনাপি কাতুং ৰট্টতি, তস্মা পমাণমহন্ততাযপি <a name="V0.0137"></a> মহল্লকো, তং মহল্লকং। যস্মা পনস্স তং পমাণমহন্তত্তং সসামিকত্তাৰ লব্ভতি, তস্মা তদত্থদস্সনত্থং ‘‘মহল্লকো নাম ৰিহারো সসামিকো ৰুচ্চতী’’তি এৰমস্স পদভাজনে (পারা॰ ৩৬৭) ৰুত্তং। সেসং সব্বং কুটিকারসিক্খাপদে ৰুত্তসদিসং, সসামিকভাৰমত্তমেৰ হি ৰিসেসো।</p>
<p class="bodytext">কোসম্বিযং ছন্নত্থেরং আরব্ভ চেতিযরুক্খং ছেদাপনৰত্থুস্মিং পঞ্ঞত্তভাৰো, অকিরিযমত্ততো সমুট্ঠানভাৰো, একসঙ্ঘাদিসেসতা চ এত্থ ৰিসেসো।</p>
<p class="centered">ৰিহারকারসিক্খাপদৰণ্ণনা নিট্ঠিতা।</p>
<p class="subhead">৮. দুট্ঠদোসসিক্খাপদৰণ্ণনা</p>
<p class="bodytext">অট্ঠমে <span class="bld">দুট্ঠো দোসো</span>তি দূসিতো চেৰ দূসকো চ। উপ্পন্নে হি দোসে পুগ্গলো তেন দোসেন দূসিতো হোতি, পকতিভাৰং জহাপিতো, তস্মা ‘‘দুট্ঠো’’তি ৰুচ্চতি। পরঞ্চ দূসেতি ৰিনাসেতি, তস্মা ‘‘দোসো’’তি ৰুচ্চতি। ইতি ‘‘দুট্ঠো দোসো’’তি একস্সেৰেতং পুগ্গলস্স আকারনানত্তেন নিদস্সনং। <span class="bld">অপ্পতীতো</span>তি নপ্পতীতো, পীতিসুখাদীহি ৰিৰজ্জিতো, ন অভিসটোতি অত্থো। <span class="bld">অমূলকেনা</span>তি যং চোদকেন চুদিতকম্হি <a name="M0.0137"></a> পুগ্গলে অদিট্ঠং অস্সুতং অপরিসঙ্কিতং, ইদং এতেসং দস্সনসৰনপরিসঙ্কাসঙ্খাতানং মূলানং অভাৰতো অমূলকং নাম। তং পন সো আপন্নো ৰা হোতু, অনাপন্নো ৰা, এতং ইধ অপ্পমাণং। এত্থ চ <span class="bld">অদিট্ঠং</span> নাম অত্তনো পসাদচক্খুনা ৰা দিব্বচক্খুনা ৰা অদিট্ঠং, <span class="bld">অস্সুতং</span> নাম তথেৰ কেনচি ৰুচ্চমানং ন সুতং, <span class="bld">অপরিসঙ্কিতং</span> নাম অত্তনো ৰা পরস্স ৰা দিট্ঠসুতমুতৰসেন চেতসা অপরিসঙ্কিতং, ইতি এৰরূপেন অমূলকেন। <span class="bld">পারাজিকেনা</span>তি ভিক্খুনো অনুরূপেসু একূনৰীসতিযা অঞ্ঞতরেন, পদভাজনে (পারা॰ ৩৮৬) পন পারাজিকুদ্দেসে আগতানেৰ গহেত্বা ‘‘চতুন্নং অঞ্ঞতরেনা’’তি ৰুত্তং। <span class="bld">অনুদ্ধংসেয্যা</span>তি ধংসেয্য ৰিদ্ধংসেয্য পধংসেয্য অভিভৰেয্য। তং পন অনুদ্ধংসনং যস্মা অত্তনা চোদেন্তোপি পরেন চোদাপেন্তোপি করোতি, তস্মাস্স পদভাজনে ‘‘চোদেতি ৰা চোদাপেতি ৰা’’তি ৰুত্তং। তত্থ ৰত্থুসন্দস্সনা আপত্তিসন্দস্সনা সংৰাসপ্পটিক্খেপো সামীচিপ্পটিক্খেপোতি সঙ্খেপতো চতস্সো চোদনা। তাসু <span class="bld">ৰত্থুসন্দস্সনা</span> নাম ‘‘ত্বং মেথুনং ধম্মং পটিসেৰী’’তিআদিনা নযেন পৰত্তা। <span class="bld">আপত্তিসন্দস্সনা</span> নাম ‘‘ত্বং মেথুনধম্মাপত্তিং আপন্নো’’তিআদিনা নযেন পৰত্তা। <span class="bld">সংৰাসপ্পটিক্খেপো</span> নাম ‘‘নত্থি তযা সদ্ধিং উপোসথো ৰা পৰারণা ৰা সঙ্ঘকম্মং ৰা’’তি এৰং পৰত্তো। এত্তাৰতা পন সীসং ন এতি, ‘‘অস্সমণোসী’’তিআদীহি ৰচনেহি সদ্ধিং ঘটিতেযেৰ সীসং <a name="V0.0138"></a> এতি। <span class="bld">সামীচিপ্পটিক্খেপো</span> নাম অভিৰাদনপচ্চুট্ঠানঅঞ্জলিকম্মসামীচিকম্মবীজনিকম্মাদীনং অকরণং, তং পটিপাতিযা ৰন্দনাদীনি করোতো একস্স অকত্বা সেসানং করণকালে ৰেদিতব্বং। এত্তাৰতা চ চোদনা নাম হোতি, আপত্তি পন <a name="P0.0043"></a> সীসং ন এতি। ‘‘কস্মা মম ৰন্দনাদীনি ন করোসী’’তি পুচ্ছিতে পন ‘‘অস্সমণোসী’’তিআদিৰচনেহি সদ্ধিং ঘটিতেযেৰ সীসং এতি, তস্মা যো ভিক্খু ভিক্খুং সমীপে ঠত্বা ‘‘ত্বং মেথুনং ধম্মং পটিসেৰী’’তি ৰা ‘‘অস্সমণোসী’’তি ৰা আদীহি ৰচনেহি হত্থমুদ্দায এৰ ৰা এতমত্থং দীপেন্তো সযং ৰা চোদেতি, গহট্ঠপব্বজিতেসু ৰা অঞ্ঞতরেন চোদাপেতি, অযং অনুদ্ধংসেতি নাম। <span class="bld">অপ্পেৰ নাম নং ইমম্হা ব্রহ্মচরিযা চাৰেয্য</span>ন্তি অপি এৰ নাম নং পুগ্গলং ইমম্হা সেট্ঠচরিযা অপনেয্যং। ‘‘সাধু ৰতস্স সচাহং ইমং পুগ্গলং ইমম্হা ব্রহ্মচরিযা চাৰেয্য’’ন্তি ইমিনা অধিপ্পাযেন অনুদ্ধংসেয্যাতি ৰুত্তং হোতি। এতেন <a name="M0.0138"></a> একং চাৰনাধিপ্পাযং গহেত্বা অৰসেসা অক্কোসাধিপ্পাযো কম্মাধিপ্পাযো ৰুট্ঠানাধিপ্পাযো উপোসথট্ঠপনাধিপ্পাযো পৰারণট্ঠপনাধিপ্পাযো অনুৰিজ্জনাধিপ্পাযো ধম্মকথাধিপ্পাযোতি সত্ত অধিপ্পাযা পটিক্খিত্তা হোন্তি। <span class="bld">ততো অপরেন সমযেনা</span>তি যস্মিং সমযে অনুদ্ধংসিতো হোতি, ততো অঞ্ঞস্মিং সমযে। <span class="bld">সমনুগ্গাহীযমানো ৰা</span>তি অনুৰিজ্জকেন কিং তে দিট্ঠন্তিআদিনা নযেন অনুৰিজ্জিযমানো উপপরিক্খিযমানো। <span class="bld">অসমনুগ্গাহীযমানো ৰা</span>তি দিট্ঠাদীসু কেনচি ৰত্থুনাৰা অনুৰিজ্জকাদীসু যেন কেনচি পুগ্গলেন ৰা অৰুচ্চমানো। ইমেসং পন পদানং পরতো ‘‘ভিক্খু চ দোসং পতিট্ঠাতী’’তি ইমিনা সম্বন্ধো। ইদঞ্হি ৰুত্তং হোতি – এৰং সমনুগ্গাহীযমানো ৰা অসমনুগ্গাহীযমানো ৰা ভিক্খু চ দোসং পতিট্ঠাতি পটিচ্চ তিট্ঠতি পটিজানাতি, সঙ্ঘাদিসেসোতি। ইদঞ্চ অমূলকভাৰস্স পাকটকালদস্সনত্থং ৰুত্তং। আপত্তিং পন অনুদ্ধংসিতক্খণেযেৰ আপজ্জতি। <span class="bld">অমূলকঞ্চেৰ তং অধিকরণং হোতী</span>তি এত্থ পন দিট্ঠমূলাদীনং অভাৰেন অমূলকং, সমথেহি অধিকরণীযভাৰেন অধিকরণং। যঞ্হি অধিকিচ্চ আরব্ভ পটিচ্চ সন্ধায সমথা পৰত্তন্তি, তং অধিকরণং। ইধ পন পারাজিকসঙ্খাতং আপত্তাধিকরণমেৰ অধিপ্পেতং। যদি হি তং অধিকরণং দিট্ঠাদীহি মূলেহি অমূলকঞ্চেৰ হোতি, অযং চোদেতুং আগতো ভিক্খু চ দোসং পতিট্ঠাতি পটিচ্চ তিট্ঠতি, ‘‘তুচ্ছকং মযা ভণিত’’ন্তিআদীনি (পারা॰ ৩৮৬) ৰদন্তো পটিজানাতি, তস্স ভিক্খুনো অনুদ্ধংসিতক্খণেযেৰ সঙ্ঘাদিসেসোতি, অযং সিক্খাপদস্স পদানুক্কমেন অত্থো।</p>
<p class="bodytext">রাজগহে মেত্তিযভূমজকে ভিক্খূ আরব্ভ অমূলকেন পারাজিকেন অনুদ্ধংসনৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, কতূপসম্পদং সুদ্ধং ৰা অসুদ্ধং ৰা পুগ্গলং যেন পারাজিকেন চোদেতি, তং ‘‘অযং অনজ্ঝাপন্নো’’তি ঞত্বা চাৰনাধিপ্পাযেন ‘‘করোতু মে আযস্মা <a name="V0.0139"></a> ওকাসং, অহং তং ৰত্তুকামো’’তি এৰং ওকাসং অকারেত্বা চোদেন্তস্স সচে সো তঙ্খণেযেৰ জানাতি ‘‘মং চোদেতী’’তি, ৰাচায ৰাচায সঙ্ঘাদিসেসো চেৰ দুক্কটঞ্চ। ওকাসং কারেত্বা চোদেন্তস্স সঙ্ঘাদিসেসোযেৰ। হত্থমুদ্দায সম্মুখা চোদেন্তস্সাপি এসেৰ নযো। পরম্মুখা চোদেন্তস্স পন সীসং ন এতি <a name="P0.0044"></a>। অত্তনা সমীপে ঠত্বা অঞ্ঞং ভিক্খুং আণাপেতি <a name="M0.0139"></a>, সো তস্স ৰচনেন তং চোদেতি, চোদাপকস্সেৰ ৰুত্তনযেন আপত্তিযো। অথ সোপি ‘‘মযা দিট্ঠং সুতং অত্থী’’তি চোদেতি, দ্বিন্নম্পি জানানং তথেৰ আপত্তিযো। অক্কোসাধিপ্পাযেন পন ওকাসং অকারেত্বা ৰদন্তস্স ৰুত্তনযেনেৰ পাচিত্তিযঞ্চেৰ দুক্কটঞ্চ। ওকাসং কারেত্বা ৰদন্তস্স পাচিত্তিযমেৰ। কম্মাধিপ্পাযেন অসম্মুখা সত্তৰিধম্পি কম্মং করোন্তস্স দুক্কটমেৰ। ৰুট্ঠানাধিপ্পাযেন ‘‘ত্বং ইত্থন্নামং আপত্তিং আপন্নো, তং পটিকরোহী’’তি ৰদন্তস্স, উপোসথং ৰা পৰারণং ৰা ঠপেন্তস্স চ ওকাসকম্মং নত্থি, ঠপনক্খেত্তং পন জানিতব্বং, অনুৰিজ্জকস্সাপি ওসটে ৰত্থুস্মিং ‘‘অত্থেতং তৰা’’তি অনুৰিজ্জনাধিপ্পাযেন ৰদন্তস্স ওকাসকম্মং নত্থি, ধম্মকথিকস্সাপি ‘‘যো ইদঞ্চ ইদঞ্চ করোতি, অযং অস্সমণো’’তিআদিনা নযেন অনোদিসকং ধম্মং কথেন্তস্স ওকাসকম্মং নত্থি। সচে পন ওদিস্স নিযমেত্বা ‘‘অসুকো চ অসুকো চ অস্সমণো অনুপাসকো’’তি কথেতি, আসনতো ওরুয্হ আপত্তিং দেসেত্বা গন্তব্বং। উম্মত্তকাদীনঞ্চ অনাপত্তি, সীলৰিপত্তি, যং চোদেতি ৰা চোদাপেতি ৰা, তস্স ‘‘উপসম্পন্নো’’তি সঙ্খ্যুপগমনং, তস্মিং সুদ্ধসঞ্ঞিতা, যেন পারাজিকেন চোদেতি, তস্স দিট্ঠাদিৰসেন অমূলকতা, চাৰনাধিপ্পাযেন সম্মুখাচোদনা, তস্স তঙ্খণৰিজাননন্তি ইমানেত্থ পঞ্চ অঙ্গানি। সমুট্ঠানাদীনি অদিন্নাদানসদিসানি। ৰেদনা পনেত্থ দুক্খাযেৰাতি।</p>
<p class="centered">দুট্ঠদোসসিক্খাপদৰণ্ণনা নিট্ঠিতা।</p>
<p class="subhead">৯. অঞ্ঞভাগিযসিক্খাপদৰণ্ণনা</p>
<p class="bodytext">নৰমে <span class="bld">অঞ্ঞভাগিযস্সা</span>তিআদীসু অঞ্ঞভাগস্স ইদং, অঞ্ঞভাগো ৰা অস্স অত্থীতি অঞ্ঞভাগিযং। <span class="bld">অধিকরণ</span>ন্তি আধারো ৰেদিতব্বো, ৰত্থু অধিট্ঠানন্তি ৰুত্তং হোতি। যো হি সো অট্ঠুপ্পত্তিযং ‘‘দব্বো মল্লপুত্তো নামা’’তি ছগলকো ৰুত্তো। সো য্বাযং আযস্মতো দব্বস্স মল্লপুত্তস্স ভাগো কোট্ঠাসো পক্খো মনুস্সজাতি চেৰ ভিক্খুভাৰো চ, ততো অঞ্ঞস্স ভাগস্স কোট্ঠাসস্স পক্খস্স হোতি তিরচ্ছানজাতিযা <a name="M0.0140"></a> চেৰ ছগলকভাৰস্স চ, সো ৰা অঞ্ঞভাগো অস্স অত্থি, তস্মা অঞ্ঞভাগিযসঙ্খ্যং লভতি। যস্মা চ তেসং ‘‘ইমং মযং দব্বং <a name="V0.0140"></a> মল্লপুত্তং নাম করোমা’’তি ৰদন্তানং তস্স নামকরণসঞ্ঞায আধারো ৰত্থু অধিট্ঠানং, তস্মা ‘‘অধিকরণ’’ন্তি ৰেদিতব্বো। তঞ্হি সন্ধায ‘‘সচ্চং কির তুম্হে, ভিক্খৰে, দব্বং মল্লপুত্তং অঞ্ঞভাগিযস্স অধিকরণস্সা’’তিআদি (পারা॰ ৩৯১) ৰুত্তং। ন ৰিৰাদাধিকরণাদীসু অঞ্ঞতরং, কস্মা? অসম্ভৰতো। ন হি মেত্তিযভূমজকা চতুন্নং অধিকরণানং কস্সচি অঞ্ঞভাগিযস্স অধিকরণস্স কিঞ্চিদেসং লেসমত্তং উপ্পাদিযিংসু, ন চ চতুন্নং অধিকরণানং লেসো নাম অত্থি। জাতিলেসাদযো হি পুগ্গলানংযেৰ লেসা ৰুত্তা, ন ৰিৰাদাধিকরণাদীনং। তঞ্চ ‘‘দব্বো মল্লপুত্তো’’তি নামং তস্স অঞ্ঞভাগিযাধিকরণভাৰে ঠিতস্স ছগলকস্স <a name="P0.0045"></a> কোচি দেসো হোতি থেরং পারাজিকেন ধম্মেন অনুদ্ধংসেতুং লেসমত্তো, এত্থ চ দিস্সতি অপদিস্সতি ‘‘অস্স অয’’ন্তি ৰোহরীযতীতি <span class="bld">দেসো,</span> জাতিআদীসু অঞ্ঞতরকোট্ঠাসস্সেতং অধিৰচনং। অঞ্ঞম্পি ৰত্থুং লিস্সতি সিলিস্সতি ৰোহারমত্তেনেৰ ঈসকং অল্লীযতীতি <span class="bld">লেসো,</span> জাতিআদীনংযেৰ অঞ্ঞতরকোট্ঠাসস্সেতং অধিৰচনং। পদভাজনে (পারা॰ ৩৯৩) পন যস্স অঞ্ঞভাগিযস্স অধিকরণস্স কিঞ্চিদেসং লেসমত্তং উপাদায পারাজিকেন ধম্মেন অনুদ্ধংসেয্য, তং যস্মা অট্ঠুপ্পত্তিৰসেনেৰ আৰিভূতং, তস্মা তং অৰিভজিত্বা যানি ‘‘অধিকরণ’’ন্তি ৰচনসামঞ্ঞতো অত্থুদ্ধারৰসেন পৰত্তানি চত্তারি অধিকরণানি, তেসং অঞ্ঞভাগিযতা চ তব্ভাগিযতা চ যস্মা অপাকটা, জানিতব্বা চ ৰিনযধরেহি, তস্মা তঞ্চ অৰসানে আপত্তঞ্ঞভাগিযেন চোদনঞ্চ আৰিকাতুং ‘‘অঞ্ঞভাগিযস্স অধিকরণস্সাতি আপত্তঞ্ঞভাগিযং ৰা হোতি অধিকরণঞ্ঞভাগিযং ৰা’’তিআদি ৰুত্তং, সেসা ৰিনিচ্ছযকথা অট্ঠমে ৰুত্তসদিসাযেৰ। অযং পন ৰিসেসো – ইদং অঞ্ঞভাগিযস্স অধিকরণস্স কিঞ্চিদেসং লেসমত্তং উপাদায পারাজিকেন ধম্মেন অনুদ্ধংসনৰত্থুস্মিং পঞ্ঞত্তং, ইধ চ আপত্তঞ্ঞভাগিযচোদনায তথাসঞ্ঞিনোপি অনাপত্তি। অঙ্গেসু চ অঞ্ঞভাগিযস্স অধিকরণস্স কিঞ্চিদেসং লেসমত্তং উপাদিযনতা অধিকাতি।</p>
<p class="centered">অঞ্ঞভাগিযসিক্খাপদৰণ্ণনা নিট্ঠিতা।</p>
<p class="subhead">১০. সঙ্ঘভেদসিক্খাপদৰণ্ণনা</p>
<p class="bodytext">দসমে <a name="M0.0141"></a> <span class="bld">সমগ্গস্স সঙ্ঘস্সা</span>তি সহিতস্স ভিক্খুসঙ্ঘস্স, চিত্তেন চ সরীরেন চ অৰিযুত্তস্সাতি অত্থো। তেনেৰস্স পদভাজনে (পারা॰ ৪১২) ‘‘সমগ্গো নাম সঙ্ঘো সমানসংৰাসকো সমানসীমাযং ঠিতো’’তি ৰুত্তং। সমানসংৰাসকো হি সমচিত্ততায চিত্তেন অৰিযুত্তো হোতি, সমানসীমাযং ঠিতো কাযসামগ্গিদানতো সরীরেন অৰিযুত্তো। <span class="bld">ভেদায পরক্কমেয্যা</span>তি <a name="V0.0141"></a> ‘‘কথং নামাযং ভিজ্জেয্যা’’তি ভেদনত্থায ৰাযামেয্য। <span class="bld">ভেদনসংৰত্তনিকং ৰা অধিকরণ</span>ন্তি ভেদনস্স সঙ্ঘভেদস্স অত্থায সংৰত্তনিকং কারণং। ইমস্মিঞ্হি ওকাসে ‘‘কামহেতু কামনিদানং কামাধিকরণ’’ন্তি আদীসু (ম॰ নি॰ ১.১৬৮, ১৭৮) ৰিয কারণং ‘‘অধিকরণ’’ন্তি অধিপ্পেতং। তং ভেদকরৰত্থুৰসেন অট্ঠারসৰিধং। <span class="bld">সমাদাযা</span>তি গহেত্বা। <span class="bld">পগ্গয্হ তিট্ঠেয্যা</span>তি তং সঙ্ঘভেদস্স অত্থায সংৰত্তনিকং সঙ্ঘভেদনিব্বত্তিসমত্থং কারণং গহেত্বা দীপেয্য চেৰ নপ্পটিনিস্সজ্জেয্য চ। <span class="bld">ভিক্খূহি এৰমস্স ৰচনীযো</span>তি যে তং পগ্গয্হ তিট্ঠন্তং সম্মুখা পস্সন্তি, যে ৰা ‘‘অসুকস্মিং নাম ৰিহারে’’তি সুণন্তি, তেহি সব্বন্তিমেন পরিচ্ছেদেন অড্ঢযোজনমত্তং গন্ত্বাপি য্বাযং অনন্তরে ‘‘মাযস্মা’’তিআদিৰচনক্কমো ৰুত্তো, এৰমস্স ৰচনীযো। দিস্বা ৰা সুত্বা ৰা অৰদন্তানং দুক্কটং। এত্থ চ মাইতি পদং <a name="P0.0046"></a> ‘‘পরক্কমী’’তিপদেন ‘‘অট্ঠাসী’’তিপদেন চ সদ্ধিং ‘‘মা পরক্কমি, মা অট্ঠাসী’’তি যোজেতব্বং। <span class="bld">সমেতাযস্মা সঙ্ঘেনা</span>তি আযস্মা সঙ্ঘেন সদ্ধিং সমেতু সমাগচ্ছতু, একলদ্ধিকো হোতূতি অত্থো। কিং কারণা? সমগ্গো হি সঙ্ঘো…পে॰… ৰিহরতীতি। তত্থ <span class="bld">সম্মোদমানো</span>তি অঞ্ঞমঞ্ঞসম্পত্তিযা সুট্ঠু মোদমানো। <span class="bld">অৰিৰদমানো</span>তি ‘‘অযং ধম্মো, নাযং ধম্মো’’তি এৰং ন ৰিৰদমানো। একো উদ্দেসো অস্সাতি <span class="bld">একুদ্দেসো,</span> একতো পৰত্তপাতিমোক্খুদ্দেসোতি অত্থো। <span class="bld">ফাসু ৰিহরতী</span>তি সুখং ৰিহরতি। এৰং ৰিসুম্পি সঙ্ঘমজ্ঝেপি তিক্খত্তুং ৰুচ্চমানস্স অপ্পটিনিস্সজ্জতো দুক্কটং। <span class="bld">এৰঞ্চ সো</span>তিআদিম্হি <span class="bld">সমনুভাসিতব্বো</span>তি সমনুভাসনকম্মং কাতব্বং। <span class="bld">ইচ্চেতং কুসল</span>ন্তি ইতি এতং পটিনিস্সজ্জনং কুসলং খেমং সোত্থিভাৰো তস্স ভিক্খুনো। <span class="bld">নো চে</span> <a name="M0.0142"></a> <span class="bld">পটিনিস্সজ্জেয্য, সঙ্ঘাদিসেসো</span>তি এত্থ সমনুভাসনকম্মপরিযোসানে অপ্পটিনিস্সজ্জন্তস্স সঙ্ঘাদিসেসো। সেসং উত্তানপদত্থমেৰ।</p>
<p class="bodytext">রাজগহে দেৰদত্তং আরব্ভ সঙ্ঘভেদায পরক্কমনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, সমনুভাসনকম্মে করিযমানে অপ্পটিনিস্সজ্জন্তস্স ঞত্তিপরিযোসানে দুক্কটং, দ্বীহি কম্মৰাচাহি দ্বে থুল্লচ্চযা, ‘‘যস্স নক্খমতি, সো ভাসেয্যা’’তি এৰং <span class="bld">য্য</span>-কারপত্তায ততিযকম্মৰাচায তঞ্চ দুক্কটং তে চ থুল্লচ্চযা পটিপ্পস্সম্ভন্তি, সঙ্ঘাদিসেসোযেৰ তিট্ঠতি। অসমনুভাসিযমানস্স চ পটিনিস্সজ্জন্তস্স চ উম্মত্তকাদীনঞ্চ অনাপত্তি। সীলৰিপত্তি, ভেদায পরক্কমনং, ধম্মকম্মেন সমনুভাসনং, কম্মৰাচাপরিযোসানং, অপ্পটিনিস্সজ্জনন্তি ইমানেত্থ চত্তারি অঙ্গানি। সমনুভাসনসমুট্ঠানং, অকিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, দুক্খৰেদনন্তি।</p>
<p class="centered">সঙ্ঘভেদসিক্খাপদৰণ্ণনা নিট্ঠিতা।</p>
<p class="subhead">১১. ভেদানুৰত্তকসিক্খাপদৰণ্ণনা</p>
<p class="bodytext">একাদসমে <a name="V0.0142"></a> <span class="bld">তস্সেৰ খো পনা</span>তি যো সঙ্ঘভেদায পরক্কমতি, তস্সেৰ। <span class="bld">অনুৰত্তকা</span>তি তস্স দিট্ঠিং খন্তিং রুচিং গহণেন অনুপটিপজ্জনকা। ৰগ্গং অসামগ্গিপক্খিযৰচনং ৰদন্তীতি <span class="bld">ৰগ্গৰাদকা</span>। যস্মা পন তিণ্ণং উদ্ধং কম্মারহা ন হোন্তি। ন হি সঙ্ঘো সঙ্ঘস্স কম্মং করোতি, তস্মা ‘‘একো ৰা দ্বে ৰা তযো ৰা’’তি ৰুত্তং। <span class="bld">জানাতি নো</span>তি অম্হাকং ছন্দাদীনি জানাতি। <span class="bld">ভাসতী</span>তি ‘‘এৰং করোমা’’তি অম্হেহি সদ্ধিং ভাসতি। <span class="bld">অম্হাকম্পেতং খমতী</span>তি যং সো করোতি, এতং অম্হাকম্পি রুচ্চতি। <span class="bld">সমেতাযস্মন্তানং সঙ্ঘেনা</span>তি আযস্মন্তানং চিত্তং সঙ্ঘেন সদ্ধিং সমেতু সমাগচ্ছতু, একীভাৰং গচ্ছতূতি ৰুত্তং হোতি। সেসং পদত্থতো উত্তানমেৰ। ৰিনিচ্ছযকথাপেত্থ দসমে ৰুত্তসদিসাযেৰ।</p>
<p class="bodytext">অযং পন ৰিসেসো – ইদং রাজগহে সম্বহুলে ভিক্খূ আরব্ভ দেৰদত্তস্স <a name="P0.0047"></a> সঙ্ঘভেদায পরক্কমন্তস্স অনুৰত্তনৰত্থুস্মিং পঞ্ঞত্তং, অঙ্গেসু চ যথা তত্থ পরক্কমনং, এৰং ইধ অনুৰত্তনং দট্ঠব্বন্তি।</p>
<p class="centered">ভেদানুৰত্তকসিক্খাপদৰণ্ণনা নিট্ঠিতা।</p>
<p class="subhead">১২. দুব্বচসিক্খাপদৰণ্ণনা</p>
<p class="bodytext">দ্বাদসমে <a name="M0.0143"></a> <span class="bld">দুব্বচজাতিকো</span>তি দুব্বচসভাৰো, ৰত্তুং অসক্কুণেয্যোতি অত্থো। <span class="bld">উদ্দেসপরিযাপন্নেসূ</span>তি উদ্দেসে পরিযাপন্নেসু অন্তোগধেসু, ‘‘যস্স সিযা আপত্তি, সো আৰিকরেয্যা’’তি এৰং সঙ্গহিতত্তা অন্তো পাতিমোক্খস্স ৰত্তমানেসূতি অত্থো। <span class="bld">সহধম্মিকং ৰুচ্চমানো</span>তি সহধম্মিকেন ৰুচ্চমানো, কারণত্থে চেতং উপযোগৰচনং। পঞ্চহি সহধম্মিকেহি সিক্খিতব্বত্তা, তেসং ৰা সন্তকত্তা ‘‘সহধম্মিক’’ন্তি লদ্ধনামেন বুদ্ধপঞ্ঞত্তেন সিক্খাপদেন ৰুচ্চমানোতি অত্থো। <span class="bld">ৰিরমথাযস্মন্তো মম ৰচনাযা</span>তি যেন ৰচনেন মং ৰদথ, ততো মম ৰচনতো ৰিরমথ, মা মং তং ৰচনং ৰদথাতি ৰুত্তং হোতি। <span class="bld">ৰদতু সহ ধম্মেনা</span>তি সহধম্মিকেন সিক্খাপদেন, সহধম্মেন ৰা অঞ্ঞেনপি পাসাদিকভাৰসংৰত্তনিকেন ৰচনেন ৰদেতু। <span class="bld">যদিদ</span>ন্তি ৰুদ্ধিকারণদস্সনত্থে নিপাতো, তেন যং ইদং অঞ্ঞমঞ্ঞস্স হিতৰচনং, আপত্তিতো চ ৰুট্ঠাপনং, তেন <span class="bld">অঞ্ঞমঞ্ঞৰচনেন অঞ্ঞমঞ্ঞৰুট্ঠাপনেন। এৰং সংৰদ্ধাহি তস্স ভগৰতো পরিসা</span>তি এৰং পরিসায <a name="V0.0143"></a> ৰুদ্ধিকারণং দস্সিতং হোতি। সেসং উত্তানত্থমেৰ। ৰিনিচ্ছযকথাপি দসমে ৰুত্তসদিসাযেৰ।</p>
<p class="bodytext">অযং পন ৰিসেসো – ইদং কোসম্বিযং ছন্নত্থেরং আরব্ভ অত্তানং অৰচনীযকরণৰত্থুস্মিং পঞ্ঞত্তং, অঙ্গেসু চ যথা তত্থ পরক্কমনং, এৰং ইধ অৰচনীযকরণতা দট্ঠব্বাতি।</p>
<p class="centered">দুব্বচসিক্খাপদৰণ্ণনা নিট্ঠিতা।</p>
<p class="subhead">১৩. কুলদূসকসিক্খাপদৰণ্ণনা</p>
<p class="bodytext">তেরসমে <span class="bld">গামং ৰা নিগমংৰা</span>তি এত্থ নগরম্পি গামে অন্তোগধমেৰ। <span class="bld">উপনিস্সায ৰিহরতী</span>তিতত্থ পটিবদ্ধচীৰরাদিপচ্চযতায তং নিস্সায ৰসতি। পুপ্ফদানাদীহি মনুস্সানং সদ্ধং ৰিনাসেন্তো কুলানি দূসেতীতি <span class="bld">কুলদূসকো</span>। মালাৰচ্ছরোপনাদযো পাপকা সমাচারা অস্সাতি <span class="bld">পাপসমাচারো। সো ভিক্খূ</span>তি সো কুলদূসকো ভিক্খু। <span class="bld">আযস্মা খো</span> <a name="M0.0144"></a> <span class="bld">কুলদূসকো…পে॰… অলং তে ইধ ৰাসেনা</span>তি ইমিনাস্স পব্বাজনীযকম্মারহতং দস্সেতি। পব্বাজনীযকম্মকতো পনেস যস্মিং গামে ৰা নিগমে ৰা কুলদূসককম্মং কতং, যস্মিঞ্চ ৰিহারে ৰসতি, নেৰ তস্মিং গামে ৰা নিগমে ৰা চরিতুং লভতি, ন ৰিহারে ৰসিতুং। <span class="bld">এৰঞ্চ সো ভিক্খূ</span>তিএত্থ <span class="bld">সো</span>তি পব্বাজনীযকম্মকতো অধিপ্পেতো। ছন্দেন গচ্ছন্তীতি <span class="bld">ছন্দগামিনো,</span> এস নযো সেসেসু। <span class="bld">সো ভিক্খূ</span>তি সো ‘‘ছন্দগামিনো’’তিআদীনি <a name="P0.0048"></a> ৰদমানো। তস্স ৰচনস্স পটিনিস্সগ্গায এৰং ৰচনীযো, ন কুলদূসননিৰারণত্থায। কুলদূসনকম্মেন হি সো আপজ্জিতব্বা আপত্তিযো পুব্বেৰ আপন্নো, এৰং পনস্স ৰিসুম্পি সঙ্ঘমজ্ঝেপি ৰুচ্চমানস্স অপ্পটিনিস্সজ্জতো অপরং দুক্কটং। <span class="bld">এৰঞ্চ সো</span>তিআদি ইতো পুব্বে ৰুত্তঞ্চ অৰুত্তঞ্চ সব্বং উত্তানত্থমেৰ। ৰিনিচ্ছযকথাপি দসমে ৰুত্তসদিসাযেৰ।</p>
<p class="bodytext">অযং পন ৰিসেসো – ইদং সাৰত্থিযং অস্সজিপুনব্বসুকে ভিক্খূ আরব্ভ ছন্দগামিতাদীহি পাপনৰত্থুস্মিং পঞ্ঞত্তং, অঙ্গেসু চ যথা তত্থ পরক্কমনং, এৰং ইধ ছন্দাদীহি পাপনং দট্ঠব্বন্তি।</p>
<p class="centered">কুলদূসকসিক্খাপদৰণ্ণনা নিট্ঠিতা।</p>
<p class="subhead">নিগমনৰণ্ণনা</p>
<p class="bodytext"><span class="bld">উদ্দিট্ঠা</span> <a name="V0.0144"></a> <span class="bld">খো…পে॰… এৰমেতং ধারযামী</span>তিএত্থ পঠমং আপত্তি এতেসন্তি <span class="bld">পঠমাপত্তিকা,</span> পঠমং ৰীতিক্কমনক্খণেযেৰ আপজ্জিতব্বাতি অত্থো। ইতরে পন যথা ততিযে চ চতুত্থে চ দিৰসে হোতীতি এত্থ ‘‘ততিযকো, চতুত্থকো’’তি ৰুচ্চতি, এৰং যাৰততিযে সমনুভাসনকম্মে হোন্তীতি <span class="bld">যাৰততিযকা</span>তি ৰেদিতব্বা। <span class="bld">যাৰতীহ</span>ন্তি যত্তকানি অহানি। <span class="bld">জানং পটিচ্ছাদেতী</span>তি জানন্তো পটিচ্ছাদেতি। তত্থাযং পটিচ্ছাদনলক্খণস্স মাতিকা – আপত্তি চ হোতি, আপত্তিসঞ্ঞী চ, পকতত্তো চ হোতি, পকতত্তসঞ্ঞী চ, অনন্তরাযিকো চ হোতি, অনন্তরাযিকসঞ্ঞী চ, পহু চ হোতি, পহুসঞ্ঞী চ, ছাদেতুকামো চ হোতি, ছাদেতি চাতি। তত্থ <span class="bld">আপত্তি চ হোতি, আপত্তিসঞ্ঞী চা</span>তি যং আপত্তিং আপন্নো, সা তেরসন্নং অঞ্ঞতরা হোতি, সোপি চ তত্থ ৰত্থুৰসেন ৰা ‘‘ইদং ভিক্খূনং ন ৰট্টতী’’তি <a name="M0.0145"></a> নামমত্তৰসেন ৰা ‘‘অযং ইত্থন্নামা আপত্তী’’তি আপত্তিসঞ্ঞীযেৰ হুত্বা ‘‘ন দানি নং কস্সচি আরোচেস্সামী’’তি এৰং ছাদেতুকামোৰ ধুরং নিক্খিপিত্বা অরুণং উট্ঠাপেতি, ছন্না হোতি আপত্তি। সচে পনেত্থ অনাপত্তিসঞ্ঞী ৰা হোতি, অঞ্ঞাপত্তিক্খন্ধসঞ্ঞী ৰা, ৰেমতিকো ৰা, অচ্ছন্নাৰ হোতি। <span class="bld">পকতত্তো</span>তি অনুক্খিত্তো সমানসংৰাসকো। সো চে পকতত্তসঞ্ঞী হুত্বা ৰুত্তনযেনেৰ ছাদেতি, ছন্না হোতি। <span class="bld">অনন্তরাযিকো</span>তি যস্স দসসু রাজচোরঅগ্গিউদকমনুস্সঅমনুস্সৰাল়সরীসপজীৰিতব্রহ্মচরিযন্তরাযেসু একোপি নত্থি, সো চে অনন্তরাযিকসঞ্ঞী ছাদেতি, ছন্না হোতি। <span class="bld">পহূ</span>তি যো সক্কোতি ভিক্খুনো সন্তিকং গন্তুঞ্চেৰ আরোচেতুঞ্চ, সো চে পহুসঞ্ঞী হুত্বা ছাদেতি, ছন্না হোতি। <span class="bld">ছাদেতুকামো চ হোতি, ছাদেতি চা</span>তিইদং উত্তানমেৰ। সচেপি হি সো সভাগং দিস্বা ‘‘অযং মে উপজ্ঝাযো ৰা আচরিযো ৰা’’তি লজ্জায নারোচেতি, ছন্নাৰ হোতি। উপজ্ঝাযাদিভাৰো হি ইধ অপ্পমাণং, সভাগমত্তমেৰ পমাণং। অযং ‘‘জানং পটিচ্ছাদেতী’’তিপদস্স সঙ্খেপতো অত্থৰিনিচ্ছযো।</p>
<p class="bodytext"><span class="bld">তাৰতীহ</span>ন্তি <a name="P0.0049"></a> তত্তকানি অহানি, পটিচ্ছাদিতদিৰসতো পট্ঠায যাৰ আরোচিতদিৰসো, তাৰ দিৰসপক্খমাসসংৰচ্ছরৰসেন যত্তকো কালো অতিক্কন্তো, তত্তকং কালন্তি অত্থো। <span class="bld">অকামা পরিৰত্থব্ব</span>ন্তি ন কামেন ন ৰসেন, অথ খো অকামেন অৰসেন পরিৰাসং সমাদায ৰত্থব্বং। তত্থ পটিচ্ছন্নপরিৰাসো সুদ্ধন্তপরিৰাসো সমোধানপরিৰাসো চাতি তিৰিধো পরিৰাসো। তত্থ <span class="bld">পটিচ্ছন্নপরিৰাসো</span> তাৰ যথাপটিচ্ছন্নায আপত্তিযা দাতব্বো। কস্সচি হি একাহপ্পটিচ্ছন্না আপত্তি হোতি, কস্সচি দ্বীহাদিপ্পটিচ্ছন্না। কস্সচি একা আপত্তি হোতি, কস্সচি <a name="V0.0145"></a> দ্বে ৰা তিস্সো ৰা তদুত্তরি ৰা। তস্মা পটিচ্ছন্নপরিৰাসং দেন্তেন পঠমমেৰ ৰুত্তনযেন পটিচ্ছন্নভাৰং ঞত্বা ততো পটিচ্ছন্নদিৰসে চ আপত্তিযো চ সল্লক্খেত্বা সচে একা একাহপ্পটিচ্ছন্না হোতি, ‘‘অহং, ভন্তে, একং আপত্তিং আপজ্জিং সঞ্চেতনিকং সুক্কৰিস্সট্ঠিং একাহপ্পটিচ্ছন্ন’’ন্তি এৰং পরিৰাসং যাচাপেত্বা খন্ধকে (চূল়ৰ॰ ৯৮) আগতনযেন কম্মৰাচং ৰত্বা পরিৰাসো দাতব্বো। অথ দ্বীহতীহাদিপ্পটিচ্ছন্না হোতি <a name="M0.0146"></a>, দ্বীহপ্পটিচ্ছন্নং তীহপ্পটিচ্ছন্নং চতূহপ্পটিচ্ছন্নং পঞ্চাহপ্পটিচ্ছন্নং…পে॰… চুদ্দসাহপ্পটিচ্ছন্নন্তিএৰং যাৰ চুদ্দসদিৰসানি দিৰসৰসেন যোজনা কাতব্বা, পঞ্চদসদিৰসপ্পটিচ্ছন্নাযং ‘‘পক্খপ্পটিচ্ছন্ন’’ন্তি যোজনা কাতব্বা। ততো যাৰ একূনতিংসতিমো দিৰসো, তাৰ ‘‘অতিরেকপক্খপ্পটিচ্ছন্ন’’ন্তি, ততো মাসপ্পটিচ্ছন্নং অতিরেকমাসপ্পটিচ্ছন্নং দ্বেমাসপ্পটিচ্ছন্নং অতিরেকদ্বেমাসপ্পটিচ্ছন্নং তেমাসপ্পটিচ্ছন্নং…পে॰… অতিরেকএকাদসমাসপ্পটিচ্ছন্নন্তি এৰং যোজনা কাতব্বা। সংৰচ্ছরে পুণ্ণে ‘‘একসংৰচ্ছরপ্পটিচ্ছন্ন’’ন্তি, ততো পরং অতিরেকসংৰচ্ছরং দ্বেসংৰচ্ছরং এৰং যাৰ সট্ঠিসংৰচ্ছরঅতিরেকসট্ঠিসংৰচ্ছরপ্পটিচ্ছন্নন্তি, ততো ৰা ভিয্যোপি ৰত্বা যোজনা কাতব্বা।</p>
<p class="bodytext">সচে পন দ্বে তিস্সো তদুত্তরি ৰা আপত্তিযো হোন্তি, যথা ‘‘একং আপত্তি’’ন্তি ৰুত্তং, এৰং ‘‘দ্বে আপত্তিযো, তিস্সো আপত্তিযো’’তি ৰত্তব্বং। ততো পরং পন সতং ৰা হোতু, সহস্সং ৰা, ‘‘সম্বহুলা’’তি ৰত্তুং ৰট্টতি। নানাৰত্থুকাসুপি ‘‘অহং, ভন্তে, সম্বহুলা সঙ্ঘাদিসেসা আপত্তিযো আপজ্জিং একং সুক্কৰিস্সট্ঠিং একং কাযসংসগ্গং একং দুট্ঠুল্লৰাচং একং অত্তকামং একং সঞ্চরিত্তং একাহপ্পটিচ্ছন্নাযো’’তি এৰং গণনৰসেন ৰা, ‘‘অহং, ভন্তে, সম্বহুলা সঙ্ঘাদিসেসা আপত্তিযো আপজ্জিং নানাৰত্থুকাযো একাহপ্পটিচ্ছন্নাযো’’তি এৰং ৰত্থুকিত্তনৰসেন ৰা, ‘‘অহং, ভন্তে, সম্বহুলা সঙ্ঘাদিসেসা আপত্তিযো আপজ্জিং একাহপ্পটিচ্ছন্নাযো’’তি এৰং নামমত্তৰসেন ৰা যোজনা কাতব্বা। তত্থ <span class="bld">নামং</span> দুৰিধং সজাতিসাধারণং সব্বসাধারণঞ্চ, তত্থ সঙ্ঘাদিসেসোতি <span class="bld">সজাতিসাধারণং,</span> আপত্তীতি <span class="bld">সব্বসাধারণং,</span> তস্মা ‘‘সম্বহুলা আপত্তিযো আপজ্জিং একাহপ্পটিচ্ছন্নাযো’’তি এৰং সব্বসাধারণনামৰসেনাপি <a name="P0.0050"></a> ৰত্তুং ৰট্টতি। ইদঞ্হি পরিৰাসাদিৰিনযকম্মং ৰত্থুৰসেন গোত্তৰসেন নামৰসেন আপত্তিৰসেন চ কাতুং ৰট্টতিযেৰ। তত্থ সুক্কৰিস্সট্ঠীতি <span class="bld">ৰত্থু</span> চেৰ <span class="bld">গোত্ত</span>ঞ্চ, সঙ্ঘাদিসেসোতি <span class="bld">নাম</span>ঞ্চেৰ <span class="bld">আপত্তি</span> চ, তত্থ ‘‘সুক্কৰিস্সট্ঠিং কাযসংসগ্গ’’ন্তিআদিৰচনেনাপি ‘‘নানাৰত্থুকাযো’’তিৰচনেনাপি ৰত্থু চেৰ গোত্তঞ্চ গহিতং হোতি, ‘‘সঙ্ঘাদিসেসো’’তিৰচনেনাপি ‘‘আপত্তিযো’’তিৰচনেনাপি নামঞ্চেৰ আপত্তি চ গহিতা হোতি, তস্মা এতেসু যস্স কস্সচি ৰসেন কম্মৰাচা কাতব্বা।</p>
<p class="bodytext">কম্মৰাচাপরিযোসানে <a name="M0.0147"></a> <a name="V0.0146"></a> চ সচে অপ্পভিক্খুকো আৰাসো হোতি, সক্কা রত্তিচ্ছেদং অনাপজ্জন্তেন ৰসিতুং, তত্থেৰ ‘‘পরিৰাসং সমাদিযামি, ৰত্তং সমাদিযামী’’তি তিক্খত্তুং ৰত্তং সমাদাতব্বং, সমাদিযিত্বা তত্থেৰ সঙ্ঘস্স আরোচেত্বা পুন আগতাগতানং ভিক্খূনং আরোচেন্তেন ৰত্তভেদঞ্চ রত্তিচ্ছেদঞ্চ অকত্বা পরিৰসিতব্বং। সচে ন সক্কা হোতি পরিৰাসং সোধেতুং, নিক্খিত্তৰত্তেন ৰসিতুকামো হোতি, তত্থেৰ সঙ্ঘমজ্ঝে, একপুগ্গলস্স ৰা সন্তিকে ‘‘পরিৰাসং নিক্খিপামি, ৰত্তং নিক্খিপামী’’তি পরিৰাসো নিক্খিপিতব্বো, একপদেনাপি চেত্থ নিক্খিত্তো হোতি পরিৰাসো, দ্বীহি পন সুনিক্খিত্তোযেৰ, সমাদানেপি এসেৰ নযো। নিক্খিত্তকালতো পট্ঠায পকতত্তট্ঠানে তিট্ঠতি, অথানেন পচ্চূসসমযে একেন ভিক্খুনা সদ্ধিং পরিক্খিত্তস্স ৰিহারস্স পরিক্খেপতো, অপরিক্খিত্তস্স পরিক্খেপারহট্ঠানতো দ্বে লেড্ডুপাতে অতিক্কমিত্বা মহামগ্গতো ওক্কম্ম গুম্বেন ৰা ৰতিযা ৰা পটিচ্ছন্নট্ঠানে নিসীদিত্বা অন্তোঅরুণেযেৰ ৰত্তং সমাদিযিত্বা আরোচেতব্বং। যম্পি অঞ্ঞং ভিক্খুং পস্সতি, তস্সাপি আরোচেতব্বমেৰ। অরুণে উট্ঠিতে তস্স সন্তিকে ৰত্তং নিক্খিপিত্বা ৰিহারং গন্তব্বং। সচে সো পুরে অরুণেযেৰ কেনচি করণীযেন গতো, ৰিহারং গন্ত্বা যং সব্বপঠমং ভিক্খুং পস্সতি, তস্স আরোচেত্বা নিক্খিপিতব্বং। এৰং সল্লক্খেত্বা যাৰ রত্তিযো পূরেন্তি, তাৰ পরিৰত্থব্বং, অযং সঙ্খেপতো পটিচ্ছন্নপরিৰাসৰিনিচ্ছযো, ৰিত্থারো পন সমন্তপাসাদিকায ৰিনযসংৰণ্ণনায (চূল়ৰ॰ অট্ঠ॰ ৯৭) ৰুত্তনযেনেৰ ৰেদিতব্বো।</p>
<p class="bodytext">ইতরেসু পন দ্বীসু ‘‘আপত্তিপরিযন্তং ন জানাতি, রত্তিপরিযন্তং ন জানাতী’’তি (চূল়ৰ॰ ১৫৭) ইমস্মিং ৰত্থুস্মিং খন্ধকে অনুঞ্ঞাতো <span class="bld">সুদ্ধন্তপরিৰাসো</span> নাম, সো দুৰিধো <span class="bld">চূল়সুদ্ধন্তো মহাসুদ্ধন্তো</span>তি, দুৰিধোপি চেস রত্তিপরিচ্ছেদং সকলং ৰা একচ্চং ৰা অজানন্তস্স চ অস্সরন্তস্স চ তত্থ ৰেমতিকস্স চ দাতব্বো। আপত্তিপরিযন্তং পন ‘‘এত্তিকা অহং আপত্তিযো আপন্নো’’তি জানাতু ৰা, মা ৰা, অকারণমেতং। তস্স দানৰিধি খন্ধকে আগতো, ৰিনিচ্ছযকথা পন ৰিত্থারতো সমন্তপাসাদিকাযং (চূল়ৰ॰ অট্ঠ॰ ১০২) ৰুত্তা। ইতরো পন <span class="bld">সমোধানপরিৰাসো</span> নাম, সো তিৰিধো হোতি ওধানসমোধানো <a name="M0.0148"></a> অগ্ঘসমোধানো মিস্সকসমোধানোতি। তত্থ <span class="bld">ওধানসমোধানো</span> নাম অন্তরাপত্তিং আপজ্জিত্বা পটিচ্ছাদেন্তস্স পরিৰুত্থদিৰসে ওধুনিত্বা <a name="P0.0051"></a> মক্খেত্বা পুরিমায আপত্তিযা মূলদিৰসপরিচ্ছেদে পচ্ছা আপন্নং আপত্তিং সমোদহিত্বা দাতব্বপরিৰাসো ৰুচ্চতি। <span class="bld">অগ্ঘসমোধানো</span> নাম সম্বহুলাসু আপত্তীসু যা একা ৰা দ্বে ৰা তিস্সো ৰা সম্বহুলা ৰা আপত্তিযো সব্বচিরপ্পটিচ্ছন্নাযো, তাসং অগ্ঘেন সমোধায তাসং রত্তিপরিচ্ছেদৰসেন অৰসেসানং ঊনতরপ্পটিচ্ছন্নানং আপত্তীনং দাতব্বপরিৰাসো ৰুচ্চতি। <span class="bld">মিস্সকসমোধানো</span> নাম নানাৰত্থুকাযো আপত্তিযো একতো কত্বা দাতব্বপরিৰাসো <a name="V0.0147"></a> ৰুচ্চতি, অযং তিৰিধেপি সমোধানপরিৰাসে সঙ্খেপকথা, ৰিত্থারো পন সমন্তপাসাদিকাযং (চূল়ৰ॰ অট্ঠ॰ ১০২) ৰুত্তো, ইদং ‘‘পরিৰত্থব্ব’’ন্তি পদস্স ৰিনিচ্ছযকথামুখং।</p>
<p class="bodytext"><span class="bld">উত্তরি ছারত্ত</span>ন্তি পরিৰাসতো উত্তরি ছ রত্তিযো। <span class="bld">ভিক্খুমানত্তাযা</span>তি ভিক্খূনং মানভাৰায, আরাধনত্থাযাতি ৰুত্তং হোতি। <span class="bld">পটিপজ্জিতব্ব</span>ন্তি ৰত্তিতব্বং। ভিক্খুমানত্তঞ্চ পনেতং পটিচ্ছন্নাপটিচ্ছন্নৰসেন দুৰিধং। তত্থ যস্স অপ্পটিচ্ছন্নাপত্তি হোতি, তস্স পরিৰাসং অদত্বা মানত্তমেৰ দাতব্বং, ইদং <span class="bld">অপ্পটিচ্ছন্নমানত্তং</span>। যস্স পটিচ্ছন্না হোতি, তস্স পরিৰাসপরিযোসানে দাতব্বং মানত্তং <span class="bld">পটিচ্ছন্নমানত্ত</span>ন্তি ৰুচ্চতি, ইদং ইধ অধিপ্পেতং। উভিন্নম্পি পনেতেসং দানৰিধি ৰিনিচ্ছযকথা চ সমন্তপাসাদিকাযং (চূল়ৰ॰ অট্ঠ॰ ১০২) ৰুত্তনযেন ৰেদিতব্বা, অযং পনেত্থ সঙ্খেপো। সচে অযং ৰত্তং নিক্খিপিত্বা পচ্চূসসমযে সমাদাতুং গচ্ছতি, সব্বন্তিমেন পরিচ্ছেদেন চতূহি ভিক্খূহি সদ্ধিং পরিৰাসে ৰুত্তপ্পকারং পদেসং গন্ত্বা ‘‘মানত্তং সমাদিযামি, ৰত্তং সমাদিযামী’’তি সমাদিযিত্বা নেসং আরোচেত্বা ততো তেসু গতেসু ৰা অগতেসু ৰা পুরিমনযেন পটিপজ্জিতব্বং। <span class="bld">যত্থ সিযা ৰীসতিগণো</span>তি এত্থ ৰীসতিসঙ্ঘো গণো অস্সাতি ৰীসতিগণো। <span class="bld">তত্রা</span>তি যত্র সব্বন্তিমেন পরিচ্ছেদেন ৰীসতিগণো ভিক্খুসঙ্ঘো অত্থি, তত্থ। <span class="bld">অব্ভেতব্বো</span>তি অভিএতব্বো, সম্পটিচ্ছিতব্বো, অব্ভানকম্মৰসেন ওসারেতব্বোতি ৰুত্তং হোতি। অব্হাতব্বোতি ৰা অত্থো। অব্ভানকম্মং পন পাল়িৰসেন খন্ধকে (চূল়ৰ॰ ১০০ আদযো) ৰিনিচ্ছযৰসেন সমন্তপাসাদিকাযং ৰুত্তং। <span class="bld">অনব্ভিতো</span>তি ন অব্ভিতো অসম্পটিচ্ছিতো, অকতব্ভানকম্মোতি ৰুত্তং হোতি। অনব্হাতোতি ৰা অত্থো। <span class="bld">তে চ ভিক্খূ গারয্হা</span>তি যে ঊনভাৰং ঞত্বা <a name="M0.0149"></a> অব্ভেন্তি, তে ভিক্খূ চ গরহিতব্বা, সাতিসারা সদোসা দুক্কটং আপজ্জন্তীতি অত্থো। <span class="bld">অযং তত্থ সামীচী</span>তি অযং তত্থ অনুধম্মতা লোকুত্তরধম্মং অনুগতা ওৰাদানুসাসনী সামীচি ধম্মতা। সেসমেত্থ ৰুত্তনযমেৰাতি।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">সঙ্ঘাদিসেসৰণ্ণনা নিট্ঠিতা।</p></div>
<p class="chapter">অনিযতকণ্ডো</p>
<div class="chaptxt">
<p class="subhead">১. পঠমানিযতসিক্খাপদৰণ্ণনা</p>
<p class="bodytext">অনিযতুদ্দেসে <a name="P0.0052"></a> <a name="M0.0150"></a> <a name="V0.0148"></a> <span class="bld">ইমে খো পনা</span>তিআদি ৰুত্তনযমেৰ। <span class="bld">মাতুগামেনা</span>তি তদহুজাতাযপি জীৰমানকমনুস্সিত্থিযা। <span class="bld">একো একাযা</span>তি একো ভিক্খু মাতুগামসঙ্খাতায একায ইত্থিযা সদ্ধিং। <span class="bld">রহো</span>তি চক্খুস্স রহো। কিঞ্চাপি পাল়িযং (পারা॰ ৪৪৫) সোতস্স রহো আগতো, চক্খুস্সেৰ পন রহো ‘‘রহো’’তি ইধ অধিপ্পেতো। সচেপি হি পিহিতকৰাটস্স গব্ভস্স দ্বারে নিসিন্নো ৰিঞ্ঞূ পুরিসো হোতি, নেৰ অনাপত্তিং করোতি। যত্থ পন সক্কা দট্ঠুং, তাদিসে অন্তোদ্বাদসহত্থেপি ওকাসে নিসিন্নো সচক্খুকো ৰিক্খিত্তচিত্তোপি নিদ্দাযন্তোপি অনাপত্তিং করোতি, সমীপে ঠিতোপি অন্ধো ন করোতি, চক্খুমাপি নিপজ্জিত্বা নিদ্দাযন্তোপি ন করোতি, ইত্থীনং পন সতম্পি ন করোতিযেৰ, তেন ৰুত্তং ‘‘রহোতি চক্খুস্স রহো’’তি। <span class="bld">পটিচ্ছন্নে আসনে</span>তি কুট্টাদীহি পটিচ্ছন্নোকাসে। <span class="bld">অলংকম্মনিযে</span>তি কম্মক্খমং কম্মযোগ্গন্তি কম্মনিযং, অলং পরিযত্তং কম্মনিযভাৰাযাতি অলংকম্মনিযং, তস্মিং অলংকম্মনিযে। যত্থ অজ্ঝাচারং করোন্তা সক্কোন্তি তং কম্মং কাতুং, তাদিসেতি অত্থো। <span class="bld">নিসজ্জং কপ্পেয্যা</span>তি নিসজ্জং করেয্য, নিসীদেয্যাতি অত্থো। এত্থ চ সযনম্পি নিসজ্জায এৰ সঙ্গহিতং। <span class="bld">সদ্ধেয্যৰচসা</span>তি সদ্ধাতব্বৰচনা, অরিযসাৰিকাতি অত্থো। <span class="bld">নিসজ্জং ভিক্খু পটিজানমানো</span>তি কিঞ্চাপি এৰরূপা উপাসিকা দিস্বা ৰদতি, অথ খো ভিক্খু নিসজ্জং পটিজানমানোৰ তিণ্ণং ধম্মানং অঞ্ঞতরেন কারেতব্বো, ন অপ্পটিজানমানোতি অত্থো। <span class="bld">যেন ৰা সা</span>তি নিসজ্জাদীসু আকারেসু যেন ৰা আকারেন সদ্ধিং মেথুনাদীনি আরোপেত্বা সা উপাসিকা ৰদেয্য, পটিজানমানোৰ তেন সো ভিক্খু কারেতব্বো, এৰরূপাযপি হি উপাসিকায ৰচনমত্তেন আকারেন ন কারেতব্বোতি অত্থো। কস্মা? যস্মা দিট্ঠং নাম তথাপি হোতি, অঞ্ঞথাপীতি। <span class="bld">অযং ধম্মো অনিযতো</span>তি তিণ্ণং আপত্তীনং যং আপত্তিং ৰা ৰত্থুং ৰা পটিজানাতি, তস্স ৰসেন কারেতব্বতায অনিযতো।</p>
<p class="bodytext">সাৰত্থিযং <a name="M0.0151"></a> <a name="V0.0149"></a> উদাযিত্থেরং আরব্ভ মাতুগামেন সদ্ধিং ৰুত্তপ্পকারে আসনে নিসজ্জকপ্পনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, মেথুনধম্মসন্নিস্সিতকিলেসসঙ্খাতেন রহস্সাদেন মাতুগামস্স সন্তিকং গন্তুকামতায অক্খিঅঞ্জনাদিতো পট্ঠায সব্বপযোগেসু দুক্কটং। গন্ত্বা তস্মিং ৰা নিসিন্নে ইত্থী নিসীদতু, তস্সা ৰা নিসিন্নায সো নিসীদতু, অপচ্ছা অপুরিমংযেৰ উভো ৰা নিসীদন্তু, উভিন্নং নিসজ্জায পাচিত্তিযং। সচে পন কাযসংসগ্গং ৰা মেথুনং ৰা সমাপজ্জতি, তেসং ৰসেন কারেতব্বো। নিপজ্জনেপি এসেৰ নযো। ৰুত্তপ্পকারে পুরিসে নিপজ্জিত্বা অনিদ্দাযন্তে অনন্ধে ৰিঞ্ঞুপুরিসে উপচারগতে সতি, ঠিতস্স, অরহোপেক্খস্স, অঞ্ঞৰিহিতস্স চ নিসজ্জনপচ্চযা অনাপত্তি। উম্মত্তকাদীনং পন তীহিপি আপত্তীহি অনাপত্তি। সিযা সীলৰিপত্তি, সিযা আচারৰিপত্তি। যং পন <a name="P0.0053"></a> আপত্তিং পটিজানাতি, তস্সা ৰসেন অঙ্গভেদো ঞাতব্বো। সমুট্ঠানাদীনি পঠমপারাজিকসদিসানেৰাতি।</p>
<p class="centered">পঠমানিযতসিক্খাপদৰণ্ণনা নিট্ঠিতা।</p>
<p class="subhead">২. দুতিযানিযতসিক্খাপদৰণ্ণনা</p>
<p class="bodytext">দুতিযে ইত্থীপি পুরিসোপি যো কোচি ৰিঞ্ঞূ অনন্ধো অবধিরো অন্তোদ্বাদসহত্থে ওকাসে ঠিতো ৰা নিসিন্নো ৰা ৰিক্খিত্তোপি নিদ্দাযন্তোপি অনাপত্তিং করোতি। বধিরো পন চক্খুমাপি, অন্ধো ৰা অবধিরোপি ন করোতি। পারাজিকাপত্তিঞ্চ পরিহাপেত্বা দুট্ঠুল্লৰাচাপত্তি ৰুত্তাতি অযং ৰিসেসো। সেসং পুরিমনযেনেৰ ৰেদিতব্বং। সমুট্ঠানাদীনি পনেত্থ অদিন্নাদানসদিসানেৰাতি।</p>
<p class="centered">দুতিযানিযতসিক্খাপদৰণ্ণনা নিট্ঠিতা।</p>
<p class="bodytext"><span class="bld">উদ্দিট্ঠা খো</span>তিআদি সব্বত্থ ৰুত্তনযেনেৰ ৰেদিতব্বং।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">অনিযতৰণ্ণনা নিট্ঠিতা।</p></div>
<p class="chapter">নিস্সগ্গিযকণ্ডো</p>
<div class="chaptxt">
<p class="bodytext">ইতো পরং পন <span class="bld">ইমে খো পনা</span>তিআদি সব্বত্থ ৰুত্তনযেনেৰ ৰেদিতব্বং।</p>
<p class="title">১. চীৰরৰগ্গো</p>
<p class="subhead">১. কথিনসিক্খাপদৰণ্ণনা</p>
<p class="bodytext">নিস্সগ্গিযেসু <a name="M0.0152"></a> <a name="V0.0150"></a> পন চীৰরৰগ্গস্স তাৰ পঠমসিক্খাপদে <span class="bld">নিট্ঠিতচীৰরস্মি</span>ন্তি সূচিকম্মপরিযোসানেন ৰা, ‘‘নট্ঠং ৰা ৰিনট্ঠং ৰা দড্ঢং ৰা চীৰরাসা ৰা উপচ্ছিন্না’’তি (পারা॰ ৪৬৩) ইমেসু ৰা যেন কেনচি আকারেন নিট্ঠিতে চীৰরস্মিং, চীৰরস্স করণপলিবোধে উপচ্ছিন্নেতি অত্থো। অত্থতকথিনস্স হি ভিক্খুনো যাৰ ইমেহাকারেহি চীৰরপলিবোধো ন ছিজ্জতি, তাৰ কথিনানিসংসং লভতি। <span class="bld">উব্ভতস্মিং কথিনে</span>তি যং সঙ্ঘস্স কথিনং অত্থতং, তস্মিঞ্চ উব্ভতে। তত্রেৰং সঙ্খেপতো কথিনত্থারো চ উব্ভারো চ ৰেদিতব্বো। অযঞ্হি কথিনত্থারো নাম ভগৰতা পুরিমৰস্সংৰুট্ঠানং অনুঞ্ঞাতো, সো সব্বন্তিমেন পরিচ্ছেদেন পঞ্চন্নং জনানং ৰট্টতি, তস্মা যত্থ চত্তারো ৰা তযো ৰা দ্বে ৰা একো ৰা পুরিমৰস্সং উপগতো, তত্থ পচ্ছিমৰস্সূপগতে গণপূরকে কত্বা অত্থরিতব্বং, তে চ গণপূরকাৰ হোন্তি, আনিসংসে ন লভন্তি, তস্মা সচে পুরিমৰস্সংৰুট্ঠানং গহট্ঠপব্বজিতেসু যো কোচি ধম্মেন সমেন চীৰরং দেতি ‘‘ইমিনা কথিনং অত্থরথা’’তি (মহাৰ॰ ৩০৬-৩০৯), তং খন্ধকে ৰুত্তায ঞত্তিদুতিযকম্মৰাচায কথিনত্থারারহস্স ভিক্খুনো দাতব্বং। তেন তদহেৰ পঞ্চ ৰা অতিরেকানি ৰা খণ্ডানি ছিন্দিত্বা সঙ্ঘাটি ৰা উত্তরাসঙ্গো ৰা অন্তরৰাসকো ৰা কাতব্বো, সেসভিক্খূহিপি তস্স সহাযেহি ভৰিতব্বং, সচে কতচীৰরমেৰ উপ্পজ্জতি, সুন্দরমেৰ। অচ্ছিন্নাসিব্বিতং পন ন ৰট্টতি। তেন ভিক্খুনা সচে সঙ্ঘাটিযা অত্থরিতুকামো হোতি, পোরাণিকং <a name="V0.0151"></a> সঙ্ঘাটিং পচ্চুদ্ধরিত্বা <a name="P0.0054"></a> নৰং সঙ্ঘাটিং অধিট্ঠহিত্বা ‘‘ইমায সঙ্ঘাটিযা কথিনং অত্থরামী’’তি অত্থরিতব্বং। উত্তরাসঙ্গঅন্তরৰাসকেসুপি এসেৰ নযো। ততো তেন পুরিমৰস্সংৰুট্ঠে অন্তোসীমাগতে ভিক্খূ উপসঙ্কমিত্বা ‘‘অত্থতং, ভন্তে, সঙ্ঘস্স কথিনং, ধম্মিকো কথিনত্থারো, অনুমোদথা’’তি (পরি॰ ৪১৩) ৰত্তব্বং, থেরানঞ্চ নৰানঞ্চ বহূনঞ্চ একস্স চ অনুরূপং সল্লক্খেত্বা <a name="M0.0153"></a> ৰত্তব্বং। তেহিপি ‘‘অত্থতং, ভন্তে, সঙ্ঘস্স কথিন’’ন্তি ৰা ‘‘অত্থতং, আৰুসো, সঙ্ঘস্স কথিন’’ন্তি ৰা ৰত্বা ‘‘ধম্মিকো কথিনত্থারো, অনুমোদামা’’তি ৰা ‘‘অনুমোদামী’’তি ৰা ৰত্তব্বং। পুরিমৰস্সংৰুট্ঠেসুপি যে অনুমোদন্তি, তেসংযেৰ অত্থতং হোতি কথিনং। তে ততো পট্ঠায যাৰ কথিনস্সুব্ভারা অনামন্তচারো, অসমাদানচারো, যাৰদত্থচীৰরং, গণভোজনং, যো চ তত্থ চীৰরুপ্পাদো, তস্মিং আৰাসে সঙ্ঘস্স উপ্পন্নচীৰরঞ্চাতি ইমে পঞ্চানিসংসে লভন্তি, অযং তাৰ কথিনত্থারো। তং পনেতং কথিনং ‘‘অট্ঠিমা, ভিক্খৰে, মাতিকা কথিনস্সুব্ভারায পক্কমনন্তিকা নিট্ঠানন্তিকা সন্নিট্ঠানন্তিকা নাসনন্তিকা সৰনন্তিকা আসাৰচ্ছেদিকা সীমাতিক্কমনন্তিকা সহুব্ভারা’’তি (মহাৰ॰ ৩১০) এৰং ৰুত্তাসু অট্ঠসু মাতিকাসু অঞ্ঞতরৰসেন উদ্ধরীযতি, তত্থ ৰিত্থারৰিনিচ্ছযো সমন্তপাসাদিকাযং (মহাৰ॰ অট্ঠ॰ ৩১০) ৰুত্তনযেন ৰেদিতব্বো। ইতি ‘‘উব্ভতস্মিং কথিনে’’তিইমিনা সেসপলিবোধাভাৰং দস্সেতি।</p>
<p class="bodytext"><span class="bld">দসাহপরম</span>ন্তি দস অহানি পরমো পরিচ্ছেদো অস্সাতি <span class="bld">দসাহপরমো,</span> তং দসাহপরমং কালং ধারেতব্বন্তি অত্থো। অধিট্ঠিতৰিকপ্পিতেসু অপরিযাপন্নত্তা অতিরেকং চীৰরন্তি <span class="bld">অতিরেকচীৰরং,</span> চীৰরং নাম খোমং কপ্পাসিকং কোসেয্যং কম্বলং সাণং ভঙ্গন্তি এতেসং ৰা তদনুলোমানং ৰা অঞ্ঞতরং অযমস্স জাতি, পমাণতো পন তং ৰিকপ্পনুপগং পচ্ছিমং ইধ অধিপ্পেতং। ৰুত্তঞ্হেতং ‘‘অনুজানামি, ভিক্খৰে, আযামতো অট্ঠঙ্গুলং সুগতঙ্গুলেন চতুরঙ্গুলৰিত্থতং পচ্ছিমং চীৰরং ৰিকপ্পেতু’’ন্তি (মহাৰ॰ ৩৫৮)। যং পন ৰুত্তং ‘‘অধিট্ঠিতৰিকপ্পিতেসু অপরিযাপন্নত্তা’’তি, এত্থ ‘‘অনুজানামি, ভিক্খৰে, তিচীৰরং অধিট্ঠাতুং ন ৰিকপ্পেতুং, ৰস্সিকসাটিকং ৰস্সানং চতুমাসং অধিট্ঠাতুং ততো পরং ৰিকপ্পেতুং, নিসীদনং অধিট্ঠাতুং ন ৰিকপ্পেতুং পচ্চত্থরণং অধিট্ঠাতুং ন ৰিকপ্পেতুং, কণ্ডুপ্পটিচ্ছাদিং যাৰ আবাধা অধিট্ঠাতুং ততো পরং ৰিকপ্পেতুং, মুখপুঞ্ছনচোল়কং অধিট্ঠাতুং ন ৰিকপ্পেতুং, পরিক্খারচোল়ং অধিট্ঠাতুং ন ৰিকপ্পেতু’’ন্তি (মহাৰ॰ ৩৫৮) ইমিনা নযেন অধিট্ঠাতব্বৰিকপ্পেতব্বতা জানিতব্বা। তত্থ <span class="bld">তিচীৰরং</span> অধিট্ঠহন্তেন রজিত্বা কপ্পবিন্দুং দত্বা পমাণযুত্তমেৰ অধিট্ঠাতব্বং, তস্স পমাণং উক্কট্ঠপরিচ্ছেদেন সুগতচীৰরতো ঊনকং ৰট্টতি, লামকপরিচ্ছেদেন সঙ্ঘাটিযা <a name="M0.0154"></a> তাৰ উত্তরাসঙ্গস্স <a name="P0.0055"></a> চ দীঘতো মুট্ঠিপঞ্চকং, তিরিযং মুট্ঠিত্তিকং, অন্তরৰাসকো দীঘতো মুট্ঠিপঞ্চকো <a name="V0.0152"></a>, তিরিযং দ্বিহত্থোপি ৰট্টতি। ৰুত্তপ্পমাণতো পন অতিরেকঞ্চ ঊনকঞ্চ ‘‘পরিক্খারচোল়’’ন্তি অধিট্ঠাতব্বং। তত্থ যস্মা ‘‘দ্বে চীৰরস্স অধিট্ঠানানি কাযেন ৰা অধিট্ঠেতি, ৰাচায ৰা অধিট্ঠেতী’’তি ৰুত্তং, তস্মা পুরাণসঙ্ঘাটিং ‘‘ইমং সঙ্ঘাটিং পচ্চুদ্ধরামী’’তি পচ্চুদ্ধরিত্বা নৰং হত্থেন গহেত্বা ‘‘ইমং সঙ্ঘাটিং অধিট্ঠামী’’তি চিত্তেন আভোগং কত্বা কাযৰিকারং করোন্তেন কাযেন ৰা অধিট্ঠাতব্বা, ৰচীভেদং কত্বা ৰাচায ৰা অধিট্ঠাতব্বা। তত্র দুৰিধং অধিট্ঠানং – সচে হত্থপাসে হোতি, ‘‘ইমং সঙ্ঘাটিং অধিট্ঠামী’’তি ৰাচা ভিন্দিতব্বা। অথ অন্তোগব্ভাদীসু সামন্তৰিহারে ৰা হোতি, ঠপিতট্ঠানং সল্লক্খেত্বা ‘‘এতং সঙ্ঘাটিং অধিট্ঠামী’’তি ৰাচা ভিন্দিতব্বা। এস নযো উত্তরাসঙ্গে চ অন্তরৰাসকে চ। নামমত্তমেৰ হি ৰিসেসো। তস্মা সব্বানি সঙ্ঘাটিং উত্তরাসঙ্গং অন্তরৰাসকন্তি এৰং অত্তনো অত্তনো নামেনেৰ অধিট্ঠাতব্বানি। সচে অধিট্ঠহিত্বা ঠপিতৰত্থেহি সঙ্ঘাটিআদীনি করোতি, নিট্ঠিতে রজনে চ কপ্পে চ ‘‘ইমং পচ্চুদ্ধরামী’’তি পচ্চুদ্ধরিত্বা পুন অধিট্ঠাতব্বানি। ইদঞ্চ পন তিচীৰরং সুখপরিভোগত্থং পরিক্খারচোল়ং অধিট্ঠাতুম্পি ৰট্টতি।</p>
<p class="bodytext"><span class="bld">ৰস্সিকসাটিকা</span> অনতিরিত্তপমাণা নামং গহেত্বা ৰুত্তনযেনেৰ চত্তারো ৰস্সিকে মাসে অধিট্ঠাতব্বা, ততো পরং পচ্চুদ্ধরিত্বা ৰিকপ্পেতব্বা, ৰণ্ণভেদমত্তরত্তাপি চেসা ৰট্টতি, দ্বে পন ন ৰট্টন্তি। <span class="bld">নিসীদনং</span> ৰুত্তনযেন অধিট্ঠাতব্বমেৰ, তঞ্চ খো পমাণযুত্তং একমেৰ, দ্বে ন ৰট্টন্তি। <span class="bld">পচ্চত্থরণম্পি</span> অধিট্ঠাতব্বমেৰ, তং পন মহন্তম্পি একম্পি বহূনিপি ৰট্টন্তি, নীলম্পি পীতকম্পি সদসম্পি পুপ্ফদসম্পীতি সব্বপ্পকারম্পি ৰট্টতি। <span class="bld">কণ্ডুপ্পটিচ্ছাদি</span> যাৰ আবাধো অত্থি, তাৰ পমাণিকা অধিট্ঠাতব্বা, আবাধে ৰূপসন্তে পচ্চুদ্ধরিত্বা ৰিকপ্পেতব্বা, সা একাৰ ৰট্টতি। <span class="bld">মুখপুঞ্ছনচোল়ং</span> অধিট্ঠাতব্বমেৰ, তং পন একম্পি বহূনিপি মহন্তম্পি ৰট্টতিযেৰ। <span class="bld">পরিক্খারচোল়ে</span> গণনা নত্থি, যত্তকং ইচ্ছতি, তত্তকং অধিট্ঠাতব্বমেৰ। <span class="bld">থৰিকাপি পরিস্সাৰনম্পি</span> ৰিকপ্পনুপগং পচ্ছিমপমাণং ‘‘পরিক্খারচোল়’’ন্তি অধিট্ঠাতব্বমেৰ, বহূনিপি একতো কত্বা ‘‘ইমানি চীৰরানি পরিক্খারচোল়ানি অধিট্ঠামী’’তিআদিনা নযেন অধিট্ঠাতুং ৰট্টতিযেৰ। মঞ্চভিসি পীঠভিসি বিব্বোহনং <a name="M0.0155"></a> পাৰারো কোজৰোতি এতেসু পন সেনাসনপরিক্খারত্থায দিন্নপচ্চত্থরণে চ অধিট্ঠানকিচ্চং নত্থিযেৰ। সব্বঞ্চ পনেতং ৰুত্তপ্পকারেন অধিট্ঠিতচীৰরং অঞ্ঞস্স দানেন, অচ্ছিন্দিত্বা গহণেন, ৰিস্সাসগ্গাহেন, হীনাযাৰত্তনেন, সিক্খাপচ্চক্খানেন, কালঙ্কিরিযায, লিঙ্গপরিৰত্তনেন, পচ্চুদ্ধরণেনাতি ইমেহি অট্ঠহি কারণেহি অধিট্ঠানং ৰিজহতি। তিচীৰরং পন কনিট্ঠঙ্গুলিনখপিট্ঠিপ্পমাণেন ছিদ্দেনাপি ৰিজহতি, তঞ্চ <a name="P0.0056"></a> খো ৰিনিব্বেধেনেৰ। সচে হি ছিদ্দস্স অব্ভন্তরে একতন্তুপি অচ্ছিন্নো হোতি, রক্খতিযেৰ। তত্থ সঙ্ঘাটিযা চ উত্তরাসঙ্গস্স চ দীঘন্ততো ৰিদত্থিপ্পমাণস্স তিরিযন্ততো <a name="V0.0153"></a> অট্ঠঙ্গুলপ্পমাণস্স পদেসস্স ওরতো ছিদ্দং অধিট্ঠানং ভিন্দতি, অন্তরৰাসকেপি দীঘন্ততো এতদেৰ পমাণং, তিরিযন্তেন পন চতুরঙ্গুলতা ৰেদিতব্বা। তিণ্ণন্নম্পি ৰুত্তোকাসস্স পরতো ন ভিন্দতি, তস্মা ছিদ্দে জাতে তিচীৰরং অতিরেকচীৰরট্ঠানে তিট্ঠতি, সূচিকম্মং কত্বা পুন অধিট্ঠাতব্বং। ৰস্সিকসাটিকা ৰস্সানমাসাতিক্কমেনাপি, কণ্ডুপ্পটিচ্ছাদি আবাধৰূপসমেনাপি অধিট্ঠানং ৰিজহতি। তস্মা সা ততো পরং ৰিকপ্পেতব্বা। ৰিকপ্পনলক্খণং পন সব্বচীৰরানং ৰিকপ্পনসিক্খাপদেযেৰ ৰণ্ণযিস্সাম। কেৰলঞ্হি ইমস্মিং ওকাসে যং এৰং অনধিট্ঠিতং অৰিকপ্পিতঞ্চ, তং ‘‘অতিরেকচীৰর’’ন্তি ৰেদিতব্বং।</p>
<p class="bodytext"><span class="bld">তং অতিক্কামযতো নিস্সগ্গিযং পাচিত্তিয</span>ন্তি তং যথাৰুত্তজাতিপ্পমাণং চীৰরংদসাহপরমং কালং অতিক্কামযতো এত্থন্তরে যথা অতিরেকচীৰরং ন হোতি, তথা অক্রুব্বতো নিস্সগ্গিযং পাচিত্তিযং, তঞ্চ চীৰরং নিস্সগ্গিযং হোতি, পাচিত্তিযং আপত্তি চস্স হোতীতি অত্থো। অথ ৰা নিস্সজ্জনং নিস্সগ্গিযং, পুব্বভাগে কত্তব্বস্স ৰিনযকম্মস্সেতং নামং, নিস্সগ্গিযমস্স অত্থীতি নিস্সগ্গিযমিচ্চেৰ। কিং তং? পাচিত্তিযং। তং অতিক্কামযতো সহ নিস্সগ্গিযেন নিস্সগ্গিযৰিনযকম্মং পাচিত্তিযং হোতীতি অযমেত্থ অত্থো। তঞ্চ পনেতং চীৰরং যং দিৰসং উপ্পন্নং, তস্স যো অরুণো, সো উপ্পন্নদিৰসনিস্সিতো, তস্মা চীৰরুপ্পাদদিৰসেন সদ্ধিং একাদসে অরুণুগ্গমনে দসাহাতিক্কমিতং হোতি, তং গহেত্বা সঙ্ঘস্স ৰা গণস্স ৰা পুগ্গলস্স ৰা নিস্সজ্জিতব্বং, তত্রাযং নযো – সঙ্ঘস্স তাৰ এৰং নিস্সজ্জিতব্বং ‘‘ইদং মে, ভন্তে, চীৰরং দসহাতিক্কন্তং নিস্সগ্গিযং, ইমাহং সঙ্ঘস্স নিস্সজ্জামী’’তি নিস্সজ্জিত্বা ‘‘অহং, ভন্তে, একং নিস্সগ্গিযং পাচিত্তিযং আপন্নো, তং <a name="M0.0156"></a> পটিদেসেমী’’তি এৰং আপত্তি দেসেতব্বা। সচে দ্বে হোন্তি, ‘‘দ্বে’’তি ৰত্তব্বং, সচে তদুত্তরি, ‘‘সম্বহুলা’’তি ৰত্তব্বং। নিস্সজ্জনেপি সচে দ্বে ৰা বহূনি ৰা হোন্তি, ‘‘ইমানি মে, ভন্তে, চীৰরানি দসাহাতিক্কন্তানি নিস্সগ্গিযানি, ইমানাহং সঙ্ঘস্স নিস্সজ্জামী’’তি ৰত্তব্বং, পাল়িং ৰত্তুং অসক্কোন্তেন অঞ্ঞথাপি ৰত্তব্বং। ব্যত্তেন ভিক্খুনা পটিবলেন সঙ্ঘো ঞাপেতব্বো ‘‘সুণাতু মে, ভন্তে, সঙ্ঘো, অযং ইত্থন্নামো ভিক্খু আপত্তিং সরতি ৰিৰরতি উত্তানিং করোতি দেসেতি, যদি সঙ্ঘস্স পত্তকল্লং, অহং ইত্থন্নামস্স ভিক্খুনো আপত্তিং পটিগ্গণ্হেয্য’’ন্তি (চূল়ৰ॰ ২৩৯), ইমিনা লক্খণেন আপত্তিং পটিগ্গণ্হিত্বা ৰত্তব্বো ‘‘পস্সসী’’তি, ‘‘আম পস্সামী’’তি, ‘‘আযতিং সংৰরেয্যাসী’’তি, ‘‘সাধু সুট্ঠু সংৰরিস্সামী’’তি। দ্বীসু পন সম্বহুলাসু ৰা পুরিমনযেনেৰ ৰচনভেদো কাতব্বো। দেসিতায <a name="P0.0057"></a> আপত্তিযা ‘‘সুণাতু মে, ভন্তে, সঙ্ঘো, ইদং চীৰরং ইত্থন্নামস্স ভিক্খুনো নিস্সগ্গিযং সঙ্ঘস্স নিস্সট্ঠং, যদি সঙ্ঘস্স পত্তকল্লং <a name="V0.0154"></a>, সঙ্ঘো ইমং চীৰরং ইত্থন্নামস্স ভিক্খুনো দদেয্যা’’তি (পারা॰ ৪৬৪) এৰং নিস্সট্ঠচীৰরং দাতব্বং, দ্বীসু বহূসু ৰা ৰচনভেদো কাতব্বো।</p>
<p class="bodytext">গণস্স পন নিস্সজ্জন্তেন ‘‘ইমাহ’’ন্তি ৰা ‘‘ইমানি অহ’’ন্তি ৰা ৰত্বা ‘‘আযস্মন্তানং নিস্সজ্জামী’’তি ৰত্তব্বং, আপত্তিপ্পটিগ্গাহকেনাপি ‘‘সুণন্তু মে আযস্মন্তা, অযং ইত্থন্নামো ভিক্খু আপত্তিং সরতি…পে॰… দেসেতি, যদাযস্মন্তানং পত্তকল্ল’’ন্তি ৰত্তব্বং, চীৰরদানেপি ‘‘সুণন্তু মে আযস্মন্তা, ইদং চীৰরং ইত্থন্নামস্স ভিক্খুনো নিস্সগ্গিযং আযস্মন্তানং নিস্সট্ঠং, যদাযস্মন্তানং পত্তকল্লং, আযস্মন্তা ইমং চীৰরং ইত্থন্নামস্স ভিক্খুনো দদেয্যু’’ন্তি (পারা॰ ৪৬৬) ৰত্তব্বং, সেসং পুরিমসদিসমেৰ। পুগ্গলস্স পন নিস্সজ্জন্তেন ‘‘ইমাহ’’ন্তি ৰা ‘‘ইমানি অহ’’ন্তি ৰা ৰত্বা ‘‘আযস্মতো নিস্সজ্জামী’’তি ৰত্তব্বং, নিস্সজ্জিত্বা ‘‘অহং, ভন্তে, একং নিস্সগ্গিযং পাচিত্তিযং আপন্নো, তং পটিদেসেমী’’তি এৰং আপত্তি দেসেতব্বা। সচে পন নৰকতরো হোতি, ‘‘আৰুসো’’তি ৰত্তব্বং, তেনাপি ‘‘পস্সসী’’তি ৰা ‘‘পস্সথা’’তি ৰা ৰুত্তে ‘‘আম, ভন্তে’’তি ৰা ‘‘আম আৰুসো’’তি ৰা ৰত্বা ‘‘পস্সামী’’তি ৰত্তব্বং, ততো ‘‘আযতিং সংৰরেয্যাসী’’তি ৰা ‘‘সংৰরেয্যাথা’’তি ৰা ৰুত্তে ‘‘সাধু সুট্ঠু সংৰরিস্সামী’’তি ৰত্তব্বং। এৰং দেসিতায আপত্তিযা ‘‘ইমং চীৰরং আযস্মতো দম্মী’’তি দাতব্বং, দ্বীসু তীসু <a name="M0.0157"></a> ৰা পুব্বে ৰুত্তানুসারেনেৰ নযো ৰেদিতব্বো। দ্বিন্নং পন যথা গণস্স, এৰং নিস্সজ্জিতব্বং, ততো আপত্তিপ্পটিগ্গহণঞ্চ নিস্সট্ঠচীৰরদানঞ্চ তেসং অঞ্ঞতরেন যথা একেন পুগ্গলেন, তথা কাতব্বং, ইদং পন সব্বনিস্সগ্গিযেসু ৰিধানং। চীৰরং পত্তো নিসীদনন্তি ৰত্থুমত্তমেৰ হি নানং, পরম্মুখং পন ৰত্থু ‘‘এত’’ন্তি নিস্সজ্জিতব্বং। সচে বহূনি হোন্তি, ‘‘এতানী’’তি ৰত্তব্বং। নিস্সট্ঠদানেপি এসেৰ নযো। নিস্সট্ঠৰত্থুং ‘‘দিন্নমিদং ইমিনা ময্হ’’ন্তি সঞ্ঞায ন পটিদেন্তস্স দুক্কটং, তস্স সন্তকভাৰং ঞত্বা লেসেন অচ্ছিন্দন্তো সামিকস্স ধুরনিক্খেপেন ভণ্ডং অগ্ঘাপেত্বা কারেতব্বোতি।</p>
<p class="bodytext">ৰেসালিযং ছব্বগ্গিযে ভিক্খূ আরব্ভ অতিরেকচীৰরধারণৰত্থুস্মিং পঞ্ঞত্তং, ‘‘দসাহপরম’’ন্তি অযমেত্থ অনুপঞ্ঞত্তি, সাধারণপঞ্ঞত্তি, অনাণত্তিকং, অনিস্সজ্জিত্বা পরিভুঞ্জন্তস্স দুক্কটং, যথা চ ইধ, এৰং সব্বত্থ, তস্মা নং পরতো ন ৰক্খাম। দসাহং অনতিক্কন্তেপি অতিক্কন্তসঞ্ঞিনো ৰেমতিকস্স চ দুক্কটং। অতিক্কন্তে অনতিক্কন্তসঞ্ঞিনোপি ৰেমতিকস্সপি নিস্সগ্গিযং পাচিত্তিযমেৰ, তথা অনধিট্ঠিতাৰিকপ্পিতঅঅস্সজ্জিতঅনট্ঠাৰিনট্ঠঅদড্ঢাৰিলুত্তেসু অধিট্ঠিতাদিসঞ্ঞিনো। অন্তোদসাহং অধিট্ঠিতে ৰিকপ্পিতে <a name="V0.0155"></a> ৰিস্সজ্জিতে নট্ঠে ৰিনট্ঠে দড্ঢে অচ্ছিন্নে ৰিস্সাসেন গাহিতে উম্মত্তকাদীনঞ্চ অনাপত্তি। আচারৰিপত্তি, যথা চ ইদং, এৰং ইতো পরানিপি, উভতোপাতিমোক্খেসুপি হি পারাজিকানি চ সঙ্ঘাদিসেসা চ সীলৰিপত্তি, সেসাপত্তিযো আচারৰিপত্তি, আজীৰৰিপত্তি ৰা দিট্ঠিৰিপত্তি ৰা কাচি আপত্তি নাম নত্থি। আজীৰৰিপত্তিপচ্চযা <a name="P0.0058"></a> পন ঠপেত্বা দুব্ভাসিতং ছ আপত্তিক্খন্ধা পঞ্ঞত্তা, দিট্ঠিৰিপত্তিপচ্চযা পাচিত্তিযদুক্কটৰসেন দ্বে আপত্তিক্খন্ধা পঞ্ঞত্তাতি, ইদমেত্থ লক্খণং, ইতি ৰিপত্তিকথা ইধেৰ নিট্ঠিতাতি, ন নং ইতো পরং ৰিচারযিস্সাম। জাতিপ্পমাণসম্পন্নস্স চীৰরস্স অত্তনো সন্তকতা, গণনুপগতা, ছিন্নপলিবোধভাৰো, অতিরেকচীৰরতা, দসাহাতিক্কমোতি ইমানেত্থ পঞ্চ অঙ্গানি। কথিনসমুট্ঠানং, অকিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং, কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">কথিনসিক্খাপদৰণ্ণনা নিট্ঠিতা।</p>
<p class="subhead">২. উদোসিতসিক্খাপদৰণ্ণনা</p>
<p class="bodytext">দুতিযে <a name="M0.0158"></a> <span class="bld">নিট্ঠিতচীৰরস্মিং ভিক্খুনা</span>তিএত্থ পুরিমসিক্খাপদে ৰিয অত্থং অগ্গহেত্বা নিট্ঠিতে চীৰরস্মিং ভিক্খুনোতি এৰং সামিৰসেন করণৰচনস্স অত্থো ৰেদিতব্বো। করণৰসেন হি ভিক্খুনা ইদং নাম কম্মং কাতব্বং, তং নত্থি, সামিৰসেন পন ভিক্খুনো চীৰরস্মিং নিট্ঠিতে কথিনে চ উব্ভতে এৰং ইমেহি চীৰরনিট্ঠানকথিনুব্ভারেহি ছিন্নপলিবোধো একরত্তম্পি চে ভিক্খু তিচীৰরেন ৰিপ্পৰসেয্যাতি এৰং অত্থো যুজ্জতি। তত্থ <span class="bld">তিচীৰরেনা</span>তি তিচীৰরাধিট্ঠাননযেন অধিট্ঠিতেসু সঙ্ঘাটিআদীসু যেনকেনচি। <span class="bld">ৰিপ্পৰসেয্যা</span>তি ৰিযুত্তো ৰসেয্য, ‘‘গামো একূপচারো নানূপচারো’’তিআদিনা (পারা॰ ৪৭৭) নযেন পাল়িযং ৰুত্তানং গামনিগমননিৰেসনউদোসিতঅট্টমাল়পাসাদহম্মিযনাৰাসত্থখেত্তধঞ্ঞকরণআরামৰিহাররুক্খমূলঅজ্ঝোকাসপ্পভেদানং পন্নরসানং নিক্খেপট্ঠানানং যত্থকত্থচি নিক্খিপিত্বা তেসং গামাদীনং বহি হত্থপাসাতিক্কমেন অরুণং উট্ঠাপেয্যাতি অযমেত্থ সঙ্খেপো, ৰিত্থারো পন সমন্তপাসাদিকাযং (পারা॰ অট্ঠ॰ ২.৪৭৩-৪৭৭-৮) ৰুত্তো। <span class="bld">অঞ্ঞত্র ভিক্খুসম্মুতিযা</span>তি যং সঙ্ঘো গিলানস্স ভিক্খুনো তিচীৰরেন অৰিপ্পৰাসসম্মুতিং দেতি, তং ঠপেত্বা অলদ্ধসম্মুতিকস্স ভিক্খুনো একরত্তম্পি ৰিপ্পৰাসতো ৰুত্তনযেনেৰ নিস্সগ্গিযং পাচিত্তিযন্তি ৰেদিতব্বং, কেৰলং ইধ ‘‘ইদং মে, ভন্তে, চীৰরং রত্তিৰিপ্পৰুত্থং অঞ্ঞত্র ভিক্খুসম্মুতিযা নিস্সগ্গিয’’ন্তিআদিনা নযেন ৰচনভেদো হোতি, অযং পন ৰিসেসো।</p>
<p class="centered">সাৰত্থিযং <a name="V0.0156"></a> সম্বহুলে ভিক্খূ আরব্ভ সন্তরুত্তরেন জনপদচারিকং পক্কমনৰত্থুস্মিং</p>
<p class="bodytext">পঞ্ঞত্তং, ‘‘অঞ্ঞত্র ভিক্খুসম্মুতিযা’’তি অযমেত্থ অনুপঞ্ঞত্তি, সাধারণপঞ্ঞত্তি, অনাণত্তিকং, অৰিপ্পৰুত্থে ৰিপ্পৰুত্থসঞ্ঞিনো চেৰ ৰেমতিকস্স চ দুক্কটং। ৰিপ্পৰুত্থে ৰিপ্পৰুত্থসঞ্ঞিনোপি অৰিপ্পৰুত্থসঞ্ঞিনোপি ৰেমতিকস্সাপি নিস্সগ্গিযং পাচিত্তিযং, তথা অপচ্চুদ্ধটঅৰিস্সজ্জিতাদীসু চ পচ্চুদ্ধটৰিস্সজ্জিতাদিসঞ্ঞিনো। অন্তোঅরুণে পচ্চুদ্ধটে পন পঠমকথিনে ৰুত্তৰিস্সজ্জিতাদিভেদে চ অনাপত্তি, তথা লদ্ধসম্মুতিকস্স <a name="P0.0059"></a> ৰিপ্পৰাসে। আবাধে পন ৰূপসন্তে পচ্চাগন্তব্বং, তত্থেৰ ৰা ঠিতেন পচ্চুদ্ধরিতব্বং, অথাপিস্স পুন সো ৰা অঞ্ঞো ৰা আবাধো কুপ্পতি, লদ্ধকপ্পিযমেৰ। অধিট্ঠিতচীৰরতা <a name="M0.0159"></a>, অনত্থতকথিনতা, অলদ্ধসম্মুতিকতা, রত্তিৰিপ্পৰাসোতি ইমানেত্থ চত্তারি অঙ্গানি। সমুট্ঠানাদীনি পঠমকথিনে ৰুত্তপ্পকারানেৰ। কেৰলঞ্হি তত্থ অনধিট্ঠানং অৰিকপ্পনঞ্চ অকিরিযা, ইধ অপ্পচ্চুদ্ধরণং, অযং ৰিসেসোতি।</p>
<p class="centered">উদোসিতসিক্খাপদৰণ্ণনা নিট্ঠিতা।</p>
<p class="subhead">৩. অকালচীৰরসিক্খাপদৰণ্ণনা</p>
<p class="bodytext">ততিযে <span class="bld">নিট্ঠিতচীৰরস্মিং ভিক্খুনা</span>তি সামিৰসেনেৰ করণত্থো ৰেদিতব্বো। <span class="bld">অকালচীৰরং</span> নাম য্বাযং ‘‘অনত্থতে কথিনে ৰস্সানস্স পচ্ছিমো মাসো, অত্থতে কথিনে পঞ্চমাসা’’তি (পারা॰ ৬৪৯) চীৰরকালো ৰুত্তো, তং ঠপেত্বা অঞ্ঞদা উপ্পন্নং, যঞ্চ কালেপি সঙ্ঘস্স ৰা ‘‘ইদং অকালচীৰর’’ন্তি, পুগ্গলস্স ৰা ‘‘ইদং তুয্হং দম্মী’’তিআদিনা নযেন দিন্নং, এতং অকালচীৰরং নাম। <span class="bld">উপ্পজ্জেয্যা</span>তি এৰরূপং চীৰরং অত্তনো ভাগপটিলাভৰসেন সঙ্ঘতো ৰা সুত্তন্তিকাদিগণতো ৰা ঞাতিতো ৰা মিত্ততো ৰা পংসুকূলং ৰা অত্তনো ৰা ধনেন (পারা॰ ৫০০), অথ ৰা পন ‘‘অট্ঠিমা, ভিক্খৰে, মাতিকা চীৰরস্স উপ্পাদায সীমায দেতি, কতিকায দেতি, ভিক্খাপঞ্ঞত্তিকায দেতি, সঙ্ঘস্স দেতি, উভতোসঙ্ঘস্স দেতি, ৰস্সংৰুট্ঠসঙ্ঘস্স দেতি, আদিস্স দেতি, পুগ্গলস্স দেতী’’তি (মহাৰ॰ ৩৭৯) ইমাসং অট্ঠন্নং মাতিকানং অঞ্ঞতরতো উপ্পজ্জেয্য। এত্থ চ ‘‘সীমায দম্মী’’তি এৰং সীমং পরামসিত্বা দেন্তো <span class="bld">সীমায দেতি</span> নাম, এস নযো সব্বত্থ। এত্থ চ <span class="bld">সীমা</span>তি খণ্ডসীমা উপচারসীমা সমানসংৰাসসীমা অৰিপ্পৰাসসীমা লাভসীমা গামসীমা নিগমসীমা নগরসীমা অব্ভন্তরসীমা উদকুক্খেপসীমা জনপদসীমা রট্ঠসীমা রজ্জসীমা দীপসীমা চক্কৰাল়সীমাতি পন্নরসৰিধা। তত্থ <span class="bld">উপচারসীমা</span> নাম পরিক্খিত্তস্স ৰিহারস্স পরিক্খেপেন, অপরিক্খিত্তস্স পরিক্খেপারহট্ঠানেন পরিচ্ছিন্না। অপি চ ভিক্খূনং ধুৰসন্নিপাতট্ঠানতো ৰা পরিযন্তে <a name="V0.0157"></a> ঠিতভোজনসালতো ৰা নিবদ্ধৰসনকআৰাসতো ৰা থামমজ্ঝিমস্স পুরিসস্স দ্বিন্নং লেড্ডুপাতানং অন্তো ‘‘উপচারসীমা’’তি ৰেদিতব্বা। সা পন আৰাসে ৰড্ঢন্তে ৰড্ঢতি, হাযন্তে হাযতি <a name="M0.0160"></a>, যোজনসতম্পি উপচারসীমাৰ হোতি। তত্থ দিন্নলাভো সব্বেসং অন্তোসীমগতানং পাপুণাতি, ভিক্খুনীনং আরামপৰেসনসেনাসনাপুচ্ছনানি পরিৰাসমানত্তারোচনং ৰস্সচ্ছেদনিস্সযসেনাসনগ্গাহাদিৰিধানন্তি ইদম্পি সব্বং ইমিস্সাৰ সীমায ৰসেন ৰেদিতব্বং। <span class="bld">লাভসীমা</span>তি যং রাজরাজমহামত্তাদযো ৰিহারং কারাপেত্বা গাৰুতং ৰা অদ্ধযোজনং ৰা যোজনং ৰা সমন্তা পরিচ্ছিন্দিত্বা ‘‘অযং অম্হাকং ৰিহারস্স লাভসীমা, যং এত্থন্তরে <a name="P0.0060"></a> উপ্পজ্জতি, তং সব্বং অম্হাকং ৰিহারস্স দেমা’’তি ঠপেন্তি, অযং লাভসীমা নাম। কাসিকোসলাদীনং পন রট্ঠানং অন্তো বহূ জনপদা হোন্তি, তত্থ একো জনপদপরিচ্ছেদো <span class="bld">জনপদসীমা,</span> কাসিকোসলাদিরট্ঠপরিচ্ছেদো <span class="bld">রট্ঠসীমা,</span> একস্স রঞ্ঞো আণাপৰত্তিট্ঠানং <span class="bld">রজ্জসীমা,</span> সমুদ্দন্তেন পরিচ্ছিন্নো মহাদীপো ৰা অন্তরদীপো ৰা <span class="bld">দীপসীমা,</span> একচক্কৰাল়পব্বতপরিক্খেপব্ভন্তরং <span class="bld">চক্কৰাল়সীমা,</span> সেসা নিদানকথাযং ৰুত্তনযা এৰ। তত্থ ‘‘খণ্ডসীমায দেমা’’তি দিন্নং খণ্ডসীমট্ঠানংযেৰ পাপুণাতি, ততো বহিসীমায সীমন্তরিকট্ঠানম্পি ন পাপুণাতি। ‘‘উপচারসীমায দেমা’’তি দিন্নং পন অন্তোপরিচ্ছেদে খণ্ডসীমাসীমন্তরিকাসু ঠিতানম্পি পাপুণাতি, সমানসংৰাসসীমায দিন্নং খণ্ডসীমাসীমন্তরিকট্ঠানং ন পাপুণাতি, অৰিপ্পৰাসসীমালাভসীমাসু দিন্নং তাসং অন্তোগধানংযেৰ পাপুণাতি, গামসীমাদীসু দিন্নং তাসং সীমানং অব্ভন্তরে বদ্ধসীমট্ঠানম্পি পাপুণাতি, অব্ভন্তরসীমাউদকুক্খেপসীমাসু দিন্নং তত্থ অন্তোগধানংযেৰ পাপুণাতি, জনপদসীমাদীসু দিন্নম্পি তাসং অব্ভন্তরে বদ্ধসীমট্ঠানম্পি পাপুণাতি, তস্মা যং জম্বুদীপে ঠত্বা ‘‘তম্বপণ্ণিদীপে সঙ্ঘস্স দেমা’’তি দীযতি, তং তম্বপণ্ণিদীপতো একোপি গন্ত্বা সব্বেসং সঙ্গণ্হিতুং লভতি। সচেপি তত্থেৰ একো সভাগো ভিক্খু সভাগানং ভাগং গণ্হাতি, ন ৰারেতব্বো। যো পন ৰিহারং পৰিসিত্বা ‘‘অসুকসীমাযা’’তি অৰত্বাৰ কেৰলং ‘‘সীমায দম্মী’’তি ৰদতি, সো পুচ্ছিতব্বো ‘‘সীমা নাম বহুৰিধা, কতরং সন্ধায ৰদসী’’তি, সচে ৰদতি ‘‘অহমেতং ভেদং ন জানামি, সীমট্ঠকসঙ্ঘো গণ্হতূ’’তি, উপচারসীমট্ঠেহি ভাজেতব্বং।</p>
<p class="bodytext"><span class="bld">কতিকাযা</span>তিএত্থ কতিকা নাম সমানলাভকতিকা। সা পন এৰং কাতব্বা, একস্মিং ৰিহারে সন্নিপতিতেহি ভিক্খূহি যং ৰিহারং সঙ্গণ্হিতুকামা সমানলাভং কাতুং ইচ্ছন্তি, তস্স নামং গহেত্বা ‘‘অসুকো নাম ৰিহারো পোরাণকো অপ্পলাভো’’তি যং <a name="M0.0161"></a> কিঞ্চি কারণং ৰত্বা ‘‘তং ৰিহারং ইমিনা ৰিহারেন সদ্ধিং একলাভং কাতুং সঙ্ঘস্স রুচ্চতী’’তি তিক্খত্তুং সাৰেতব্বং, এত্তাৰতা তস্মিং ৰিহারে নিসিন্নোপি ইধ নিসিন্নোৰ হোতি, তস্মিং ৰিহারেপি এৰমেৰ <a name="V0.0158"></a> কাতব্বং, এত্তাৰতা ইধ নিসিন্নোপি তস্মিং নিসিন্নোৰ হোতি। একস্মিং ৰিহারে লাভে ভাজিযমানে ইতরস্মিং ঠিতস্স ভাগং গহেতুং ৰট্টতি।</p>
<p class="bodytext"><span class="bld">ভিক্খাপঞ্ঞত্তিযা</span>তি এত্থ ভিক্খাপঞ্ঞত্তি নাম দাযকস্স পরিচ্চাগপঞ্ঞত্তিট্ঠানং, তস্মা ‘‘যত্থ ময্হং ধুৰকারা করীযন্তি, তত্থ দম্মী’’তি ৰা ‘‘তত্থ দেথা’’তি ৰা ৰুত্তে যত্থ তস্স পাকৰত্তং ৰা ৰত্ততি, যতো ৰা ভিক্খূ নিচ্চং ভোজেতি, যত্থ ৰা তেন কিঞ্চি সেনাসনং কতং, সব্বত্থ দিন্নমেৰ হোতি। সচে পন একস্মিং <a name="P0.0061"></a> ধুৰকারট্ঠানে থোকতরা ভিক্খূ হোন্তি, একমেৰ ৰা ৰত্থং হোতি, মাতিকং আরোপেত্বা যথা সো ৰদতি, তথা গহেতব্বং।</p>
<p class="bodytext"><span class="bld">সঙ্ঘস্স দেতী</span>তি এত্থ ৰিহারং পৰিসিত্বা ‘‘সঙ্ঘস্স দম্মী’’তি দিন্নং উপচারসীমাগতানঞ্চ ততো বহিদ্ধাপি তেহি সদ্ধিং একাবদ্ধানঞ্চ পাপুণাতি, তস্মা তেসং গাহকে সতি অসম্পত্তানম্পি ভাগো দাতব্বো। যং পন বহি উপচারসীমায ভিক্খূ দিস্বা ‘‘সঙ্ঘস্সা’’তি দীযতি, তং একাবদ্ধপরিসায পাপুণাতি। যে পন দ্বাদসহি হত্থেহি পরিসং অসম্পত্তা, তেসং ন পাপুণাতি।</p>
<p class="bodytext"><span class="bld">উভতোসঙ্ঘস্সা</span>তি এত্থ পন যং উভতোসঙ্ঘস্স দিন্নং, ততো উপড্ঢং ভিক্খূনং, উপড্ঢং ভিক্খুনীনং দাতব্বং। সচেপি একো ভিক্খু হোতি, একা ৰা ভিক্খুনী, অন্তমসো অনুপসম্পন্নস্সাপি উপড্ঢমেৰ দাতব্বং। ‘‘উভতোসঙ্ঘস্স চ তুয্হঞ্চা’’তি ৰুত্তে পন সচে দস ভিক্খূ চ দস ভিক্খুনিযো চ হোন্তি, একৰীসতি পটিৰীসে কত্বা একো পুগ্গলস্স দাতব্বো, দস ভিক্খুসঙ্ঘস্স, দস ভিক্খুনিসঙ্ঘস্স চ, যেন পুগ্গলিকো লদ্ধো, সো সঙ্ঘতোপি অত্তনো ৰস্সগ্গেন গহেতুং লভতি, কস্মা? উভতোসঙ্ঘগ্গহণেন গহিতত্তা, ‘‘উভতোসঙ্ঘস্স চ চেতিযস্স চা’’তি ৰুত্তেপি এসেৰ নযো। ইধ পন চেতিযস্স সঙ্ঘতো পাপুণকোট্ঠাসো নাম নত্থি, একপুগ্গলস্স পত্তকোট্ঠাসসমো একো কোট্ঠাসো হোতি। ‘‘ভিক্খুসঙ্ঘস্স চ ভিক্খুনীনঞ্চা’’তি ৰুত্তে পন ন মজ্ঝে ভিন্দিত্বা দাতব্বং, ভিক্খূ চ ভিক্খুনিযো চ গণেত্বা দাতব্বং। ‘‘ভিক্খুসঙ্ঘস্স চ ভিক্খুনীনঞ্চ তুয্হঞ্চা’’তি ৰুত্তে পুগ্গলো ৰিসুং ন লভতি, পাপুণকোট্ঠাসতো একমেৰ লভতি <a name="M0.0162"></a>। ‘‘চেতিযস্স চা’’তি ৰুত্তে পন চেতিযস্স একো পুগ্গলপটিৰীসো লব্ভতি। ‘‘ভিক্খূনঞ্চ ভিক্খুনীনঞ্চা’’তি ৰুত্তেপি ন মজ্ঝে ভিন্দিত্বা দাতব্বং, পুগ্গলগণনায এৰ ৰিভজিতব্বং, তেহি সদ্ধিং পুগ্গলচেতিযপরামসনং অনন্তরনযসদিসমেৰ, যথা চ ভিক্খুসঙ্ঘং আদিং কত্বা নযো নীতো, এৰং ভিক্খুনিসঙ্ঘং আদিং কত্বাপি নেতব্বো। ‘‘ভিক্খুসঙ্ঘস্স চ তুয্হঞ্চা’’তি ৰুত্তেপি পুগ্গলস্স ৰিসুং ন লব্ভতি <a name="V0.0159"></a>, চেতিযস্স পন লব্ভতি। ‘‘ভিক্খূনঞ্চ তুয্হঞ্চা’’তি ৰুত্তেপি ৰিসুং ন লব্ভতি, চেতিযস্স পন লব্ভতিযেৰ।</p>
<p class="bodytext"><span class="bld">ৰস্সংৰুট্ঠসঙ্ঘস্সা</span>তি এত্থ সচে ৰিহারং পৰিসিত্বা ‘‘ৰস্সংৰুট্ঠসঙ্ঘস্স দম্মী’’তি ৰদতি, যে তত্থ ৰস্সচ্ছেদং অকত্বা পুরিমৰস্সংৰুট্ঠা, তেসং বহি সীমট্ঠানম্পি পাপুণাতি, ন অঞ্ঞেসং। সচে পন বহিউপচারসীমাযং ঠিতো ‘‘ৰস্সংৰুট্ঠসঙ্ঘস্সা’’তি ৰদতি, যত্থকত্থচি ৰুট্ঠৰস্সানং সব্বেসং সম্পত্তানং পাপুণাতি। অথ ‘‘অসুকৰিহারে ৰস্সংৰুট্ঠস্সা’’তি ৰদতি, তত্থ ৰস্সংৰুট্ঠানংযেৰ যাৰ কথিনস্সুব্ভারা পাপুণাতি। গিম্হানং পঠমদিৰসতো পট্ঠায এৰং ৰদতি, তত্র সম্মুখীভূতানং সব্বেসং পাপুণাতি, ন অঞ্ঞেসং।</p>
<p class="bodytext"><span class="bld">আদিস্স দেতী</span>তি আদিসিত্বা পরিচ্ছিন্দিত্বা দেতি, কথং? ভিক্খূ অজ্জতনায <a name="P0.0062"></a> ৰা স্বাতনায ৰা যাগুযা নিমন্তেত্বা তে ঘরে যাগুং পাযেত্বা ‘‘ইমানি চীৰরানি যেহি ময্হং যাগু পীতা, তেসং দম্মী’’তি ৰদতি, যেহি নিমন্তিতেহি যাগু পীতা, তেসংযেৰ পাপুণাতি, ভত্তখজ্জকাদীহি নিমন্তিতেসুপি এসেৰ নযো।</p>
<p class="bodytext"><span class="bld">পুগ্গলস্স দেতী</span>তি ‘‘ইদং চীৰরং ইত্থন্নামস্স দম্মী’’তি এৰং পরম্মুখা ৰা, পাদমূলে ঠপেত্বা ‘‘ইদং তুম্হাক’’ন্তি এৰং সম্মুখা ৰা দেতীতি অযমেত্থ সঙ্খেপকথা, ৰিত্থারো পন সমন্তপাসাদিকাযং ৰুত্তো। ইতি ইমাসং অট্ঠন্নং মাতিকাপদানং ৰসেন যং অকালচীৰরলক্খণেন পটিলদ্ধং, তং সন্ধায ‘‘অকালচীৰরং উপ্পজ্জেয্যা’’তি ৰুত্তং।</p>
<p class="bodytext"><span class="bld">আকঙ্খমানেনা</span>তি ইচ্ছমানেন। <span class="bld">খিপ্পমেৰ কারেতব্ব</span>ন্তি সীঘং অন্তোদসাহেযেৰ কারেতব্বং। <span class="bld">নো চস্স পারিপূরী</span>তি নো চে পারিপূরী ভৰেয্য, যত্তকেন করিযমানং অধিট্ঠানচীৰরং পহোতি, তং চীৰরং তত্তকং ন ভৰেয্য, ঊনকং ভৰেয্যাতি অত্থো। <span class="bld">সতিযা পচ্চাসাযা</span>তি ‘‘অসুকদিৰসং নাম সঙ্ঘো চীৰরানি লভিস্সতি, ততো মে চীৰরং উপ্পজ্জিস্সতী’’তিইমিনা <a name="M0.0163"></a> নযেন সঙ্ঘগণঞাতিমিত্তেসু ৰা অঞ্ঞতরট্ঠানতো, ‘‘পংসুকূলং ৰা লচ্ছামী’’তি, ‘‘ইমিনা ৰা কপ্পিযভণ্ডেন চীৰরং গণ্হিস্সামী’’তি এৰং ৰিজ্জমানায চীৰরাসায। <span class="bld">ততো চে উত্তরী</span>তি মাসপরমতো চে উত্তরি নিক্খিপেয্য, নিস্সগ্গিযন্তি অত্থো। যদি পনস্স মূলচীৰরং সণ্হং হোতি, পচ্চাসাচীৰরং থূলং হোতি, ন সক্কা যোজেতুং, রত্তিযো চ সেসা হোন্তি, ন তাৰ মাসো পূরতি, ন অকামা চীৰরং কারেতব্বং, অঞ্ঞং পচ্চাসাচীৰরং লভিত্বা এৰ কালব্ভন্তরে কারেতব্বং। সচে ন লভতি, পচ্চাসাচীৰরম্পি পরিক্খারচোল়ং অধিট্ঠাতব্বং। অথ মূলচীৰরং <a name="V0.0160"></a> থূলং হোতি, পচ্চাসাচীৰরং সণ্হং, মূলচীৰরং পরিক্খারচোল়ং অধিট্ঠহিত্বা পচ্চাসাচীৰরমেৰ মূলচীৰরং কত্বা ঠপেতব্বং, তং পুন মাসপরিহারং লভতি, এতেনুপাযেন যাৰ ন লচ্ছতি, তাৰ অঞ্ঞং মূলচীৰরং কত্বা ঠপেতুং লব্ভতি। ইমস্স ‘‘ইদং মে, ভন্তে, অকালচীৰরং মাসাতিক্কন্তং নিস্সগ্গিয’’ন্তি (পারা॰ ৫০০) ইমিনা নযেন নিস্সজ্জনৰিধানং ৰেদিতব্বং।</p>
<p class="centered">সাৰত্থিযং সম্বহুলে ভিক্খূ আরব্ভ অকালচীৰরং পটিগ্গহেত্বা মাসং অতিক্কমনৰত্থুস্মিং</p>
<p class="bodytext">পঞ্ঞত্তং, সাধারণপঞ্ঞত্তি, অনাণত্তিকং, ইতো পরং সব্বং পঠমকথিনে ৰুত্তসদিসমেৰ। কেৰলঞ্হি তত্থ দসাহাতিক্কমো, ইধ মাসাতিক্কমোতি অযং ৰিসেসো। সেসং তাদিসমেৰাতি।</p>
<p class="centered">অকালচীৰরসিক্খাপদৰণ্ণনা নিট্ঠিতা।</p>
<p class="subhead">৪. পুরাণচীৰরসিক্খাপদৰণ্ণনা</p>
<p class="bodytext">চতুত্থে <span class="bld">অঞ্ঞাতিকাযা</span>তি ন ঞাতিকায, মাতিতো ৰা পিতিতো ৰা যাৰ সত্তমং যুগং, তাৰ কেনচি আকারেন অসম্বদ্ধাযাতি অত্থো। <span class="bld">ভিক্খুনিযা</span>তি <a name="P0.0063"></a> সাকিযানিযো ৰিয সুদ্ধভিক্খুসঙ্ঘে ৰা উভতোসঙ্ঘে ৰা উপসম্পন্নায। <span class="bld">পুরাণচীৰর</span>ন্তি রজিত্বা কপ্পং কত্বা একৰারম্পি নিৰত্থং ৰা পারুতং ৰা, যং অন্তমসো পরিভোগসীসেন অংসে ৰা মত্থকে ৰা কত্বা মগ্গং গতো হোতি, উস্সীসকং ৰা কত্বা নিপন্নো, এতম্পি পুরাণচীৰরমেৰ। <span class="bld">ধোৰাপেয্য ৰা</span>তি সচে ‘‘ধোৰা’’তিৰাচায ৰদতি, কাযৰিকারং ৰা করোতি, হত্থেন ৰা হত্থে দেতি, পাদমূলে ৰা ঠপেতি, অন্তোদ্বাদসহত্থে ওকাসে ঠত্বা উপরি ৰা খিপতি, অঞ্ঞস্স ৰা <a name="M0.0164"></a> হত্থে পেসেতি, তায ধোতং, ধোৰাপিতমেৰ হোতি, রজাপনাকোটাপনেসুপি এসেৰ নযো। সিক্খমানায ৰা সামণেরিযা ৰা উপাসিকায ৰা হত্থে ধোৰনত্থায দেতি, সা সচে উপসম্পজ্জিত্বা ধোৰতি, এৰম্পি নিস্সগ্গিযং পাচিত্তিযং। উপাসকস্স ৰা সামণেরস্স ৰা হত্থে দিন্নং হোতি, সো চে লিঙ্গে পরিৰত্তে উপসম্পজ্জিত্বা ধোৰতি, দহরস্স ভিক্খুস্স ৰা দিন্নং হোতি, সোপি লিঙ্গে পরিৰত্তে ধোৰতি, নিস্সগ্গিযং পাচিত্তিযমেৰ, রজাপনাকোটাপনেসুপি এসেৰ নযো। ‘‘ইদং মে, ভন্তে, পুরাণচীৰরং অঞ্ঞাতিকায ভিক্খুনিযা ধোৰাপিতং নিস্সগ্গিয’’ন্তি (পারা॰ ৫০৫) ইমিনা পনেত্থ নযেন নিস্সজ্জনৰিধানং ৰেদিতব্বং।</p>
<p class="bodytext">সাৰত্থিযং উদাযিত্থেরং আরব্ভ পুরাণচীৰরধোৰাপনৰত্থুস্মিং পঞ্ঞত্তং, অসাধারণপঞ্ঞত্তি, সাণত্তিকং <a name="V0.0161"></a> ‘‘ধোৰা’’তিআদিকায আণত্তিযা, এৰং আণত্তায চ ভিক্খুনিযা উদ্ধনসজ্জনাদীসু সব্বপ্পযোগেসু ভিক্খুনো দুক্কটং। ধোৰিত্বা উক্খিত্তমত্তং পন রত্তমত্তং আকোটিতমত্তঞ্চ নিস্সগ্গিযং হোতি, ধোৰনাদীনি তীণিপি দ্বে ৰা কারাপেন্তস্স একেন ৰত্থুনা নিস্সগ্গিযং, ইতরেহি দুক্কটং। সচে পন ‘‘ধোৰা’’তি ৰুত্তা সব্বানিপি করোতি, ধোৰনপচ্চযাৰ আপত্তি। ‘‘ইমস্মিং চীৰরে যং কত্তব্বং, তং করোহী’’তি ৰদতো পন একৰাচায পাচিত্তিযেন সদ্ধিং দ্বে দুক্কটানি, ভিক্খুনিসঙ্ঘৰসেন একতোউপসম্পন্নায ধোৰাপেন্তস্স অনিস্সজ্জিত্বা পরিভুঞ্জন্তস্স, অঞ্ঞস্স ৰা সন্তকং নিসীদনপচ্চত্থরণং ৰা ধোৰাপেন্তস্স, ঞাতিকায অঞ্ঞাতিকসঞ্ঞিনো চেৰ, ৰেমতিকস্স চ দুক্কটং, অঞ্ঞাতিকায ঞাতিকসঞ্ঞিনোপি ৰেমতিকস্সাপি নিস্সগ্গিযং পাচিত্তিযমেৰ। ইতো পরং পন এৰরূপেসু ঠানেসু ‘‘তিকপাচিত্তিয’’ন্তি ৰক্খাম, সচে ঞাতিকায সহাযা অঞ্ঞাতিকা ‘‘ধোৰা’’তি অৰুত্তা ৰা ধোৰতি, অপরিভুত্তং ৰা অঞ্ঞং ৰা পরিক্খারং ধোৰতি, সিক্খমানসামণেরিযো ৰা ধোৰন্তি, অনাপত্তি, উম্মত্তকাদীনং অনাপত্তিযেৰ। পুরাণচীৰরতা, উপচারে ঠত্বা অঞ্ঞাতিকায ভিক্খুনিযা আণাপনং, তস্সা ধোৰনাদীনি চাতি ইমানেত্থ তীণি অঙ্গানি। সঞ্চরিত্তসমুট্ঠানং, কিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং, কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">পুরাণচীৰরসিক্খাপদৰণ্ণনা নিট্ঠিতা।</p>
<p class="subhead">৫. চীৰরপ্পটিগ্গহণসিক্খাপদৰণ্ণনা</p>
<p class="bodytext">পঞ্চমে <a name="M0.0165"></a> <span class="bld">অঞ্ঞাতিকাযা</span>তিইদং ৰুত্তনযমেৰ, তস্মা ইতো পরং কত্থচি ন ৰিচারযিস্সাম। <span class="bld">চীৰর</span>ন্তি ছন্নং অঞ্ঞতরং <a name="P0.0064"></a> ৰিকপ্পনুপগং, এস নযো সব্বেসু চীৰরপ্পটিসংযুত্তসিক্খাপদেসু। যত্থ পন ৰিসেসো ভৰিস্সতি, তত্থ ৰক্খাম। <span class="bld">পটিগ্গণ্হেয্যা</span>তিএত্থ হত্থেন ৰা হত্থে দেতু, পাদমূলে ৰা ঠপেতু, ধম্মকথং কথেন্তস্স ৰত্থেসু খিপিযমানেসু উপচারং মুঞ্চিত্বাপি উপরি ৰা খিপতু, সচে সাদিযতি, পটিগ্গহিতমেৰ হোতি। যস্স কস্সচি পন অনুপসম্পন্নস্স হত্থে পেসিতং গণ্হিতুং ৰট্টতি, ‘‘পংসুকূলং গণ্হিস্সতী’’তি সঙ্কারকূটাদীসু ঠপিতম্পি পংসুকূলং অধিট্ঠহিত্বা গহেতুং ৰট্টতিযেৰ। <span class="bld">অঞ্ঞত্র পারিৰত্তকা</span>তি যং ‘‘অন্তমসো হরীটকক্খণ্ডম্পি দত্বা ৰা দস্সামী’’তি আভোগং কত্বা ৰা পারিৰত্তকং গণ্হাতি, তং ঠপেত্বা অঞ্ঞং অন্তমসো ৰিকপ্পনুপগং পটপরিস্সাৰনম্পি গণ্হন্তস্স নিস্সগ্গিযং হোতি। তত্র ‘‘ইদং মে, ভন্তে, চীৰরং অঞ্ঞাতিকায ভিক্খুনিযা হত্থতো পটিগ্গহিতং <a name="V0.0162"></a> অঞ্ঞত্র পারিৰত্তকা নিস্সগ্গিয’’ন্তি (পারা॰ ৫১২) ইমিনা নযেন নিস্সজ্জনৰিধানং ৰেদিতব্বং।</p>
<p class="bodytext">রাজগহে উদাযিত্থেরং আরব্ভ চীৰরপ্পটিগ্গহণৰত্থুস্মিং পঞ্ঞত্তং, ‘‘অঞ্ঞত্র পারিৰত্তকা’’তি অযমেত্থ অনুপঞ্ঞত্তি, অসাধারণপঞ্ঞত্তি, অনাণত্তিকং, গহণত্থায হত্থপ্পসারণাদিপ্পযোগে দুক্কটং, পটিলাভেন নিস্সগ্গিযং হোতি, নিস্সজ্জিতব্বং, তিকপাচিত্তিযং, একতোউপসম্পন্নায ঞাতিকায চ অঞ্ঞাতিকসঞ্ঞিস্স ৰেমতিকস্স ৰা দুক্কটং। ৰিস্সাসগ্গাহে, তাৰকালিকে, পত্তত্থৰিকাদিম্হি চ অনধিট্ঠাতব্বপরিক্খারে, সিক্খমানসামণেরীনং হত্থতো গহণে, উম্মত্তকাদীনঞ্চ অনাপত্তি। ৰিকপ্পনুপগচীৰরতা, পারিৰত্তকাভাৰো, অঞ্ঞাতিকায হত্থতো গহণন্তি ইমানেত্থ তীণি অঙ্গানি। সঞ্চরিত্তসমুট্ঠানং, কিরিযাকিরিযং, সেসং চতুত্থসদিসমেৰাতি।</p>
<p class="centered">চীৰরপ্পটিগ্গহণসিক্খাপদৰণ্ণনা নিট্ঠিতা।</p>
<p class="subhead">৬. অঞ্ঞাতকৰিঞ্ঞত্তিসিক্খাপদৰণ্ণনা</p>
<p class="bodytext">ছট্ঠে <span class="bld">গহপতি</span>ন্তি ভিক্খূসু অপব্বজিতমনুস্সং। <span class="bld">গহপতানি</span>ন্তি ভিক্খুনীসু অপব্বজিতিত্থিং, এস নযো সব্বেসু গহপতিপ্পটিসংযুত্তেসু সিক্খাপদেসু। <span class="bld">ৰিঞ্ঞাপেয্যা</span>তি <a name="M0.0166"></a> যাচেয্য ৰা যাচাপেয্য ৰা। <span class="bld">অঞ্ঞত্র সমযা</span>তি যো অচ্ছিন্নচীৰরো ৰা হোতি নট্ঠচীৰরো ৰা, তস্স তং সমযং ঠপেত্বা অঞ্ঞস্মিং ৰিঞ্ঞাপনপ্পযোগে দুক্কটং, পটিলাভেন নিস্সগ্গিযং হোতি। তত্থ ‘‘ইদং মে, ভন্তে, চীৰরং অঞ্ঞাতকং গহপতিকং অঞ্ঞত্র সমযা ৰিঞ্ঞাপিতং নিস্সগ্গিয’’ন্তি (পারা॰ ৫২৪) ইমিনা নযেন নিস্সজ্জনৰিধানং ৰেদিতব্বং।</p>
<p class="bodytext">সাৰত্থিযং উপনন্দং আরব্ভ চীৰরৰিঞ্ঞাপনৰত্থুস্মিং পঞ্ঞত্তং। ‘‘অঞ্ঞত্র সমযা’’তি অযমেত্থ অনুপঞ্ঞত্তি, সাধারণপঞ্ঞত্তি, অনাণত্তিকং, তিকপাচিত্তিযং, ঞাতকে অঞ্ঞাতকসঞ্ঞিনো ৰেমতিকস্স চ দুক্কটং। সমযে ৰা ঞাতকপ্পৰারিতে ৰা ৰিঞ্ঞাপেন্তস্স, অঞ্ঞস্স ৰা ঞাতকপ্পৰারিতে তস্সেৰত্থায ৰিঞ্ঞাপেন্তস্স, অত্তনো <a name="P0.0065"></a> ধনেন গণ্হন্তস্স, উম্মত্তকাদীনঞ্চ অনাপত্তি। ৰিকপ্পনুপগচীৰরতা, সমযাভাৰো, অঞ্ঞাতকৰিঞ্ঞত্তি, তায চ পটিলাভোতি ইমানেত্থ চত্তারি অঙ্গানি। সমুট্ঠানাদীনি চতুত্থসদিসানেৰাতি।</p>
<p class="centered">অঞ্ঞাতকৰিঞ্ঞত্তিসিক্খাপদৰণ্ণনা নিট্ঠিতা।</p>
<p class="subhead">৭. ততুত্তরিসিক্খাপদৰণ্ণনা</p>
<p class="bodytext">সত্তমে <a name="V0.0163"></a> <span class="bld">তঞ্চে</span>তি তং অচ্ছিন্নচীৰরং ৰা নট্ঠচীৰরং ৰা। <span class="bld">অভিহট্ঠু</span>ন্তি <span class="bld">অভী</span>তি উপসগ্গো, হরিতুন্তি অত্থো, গণ্হিতুন্তি ৰুত্তং হোতি। <span class="bld">পৰারেয্যা</span>তি ইচ্ছাপেয্য, ইচ্ছং রুচিং উপ্পাদেয্য, ‘‘যাৰত্তকং ইচ্ছসি, তাৰত্তকং গণ্হাহী’’তি এৰং নিমন্তেয্যাতি অত্থো, যথা ৰা ‘‘নেক্খম্মং দট্ঠু খেমতো’’তি (সু॰ নি॰ ৪২৬, ১১০৪; চূল়নি॰ জতুকণ্ণীমাণৰপুচ্ছানিদ্দেস ৬৭) এত্থ দিস্বাতি অত্থো, এৰমিধাপি ‘‘অভিহট্ঠুং পৰারেয্যা’’তি উপনেত্বা পুরতো ঠপেন্তো কাযেন ৰা, ‘‘অম্হাকং দুস্সকোট্ঠাগারতো যত্তকং ইচ্ছথ, তত্তকং গণ্হথা’’তি ৰদন্তো ৰাচায ৰা অভিহরিত্বা নিমন্তেয্যাতি অত্থো। <span class="bld">সন্তরুত্তরপরম</span>ন্তি সঅন্তরং উত্তরং পরমং অস্স চীৰরস্সাতি সন্তরুত্তরপরমং, নিৰাসনেন সদ্ধিং পারুপনং উক্কট্ঠপরিচ্ছেদো অস্সাতি ৰুত্তং হোতি। <span class="bld">ততো চীৰরং সাদিতব্ব</span>ন্তি ততো অভিহটচীৰরতো এত্তকং চীৰরং গহেতব্বং, ন ততো পরং।</p>
<p class="bodytext">তত্রাযং <a name="M0.0167"></a> ৰিনিচ্ছযো – যস্স অধিট্ঠিতচীৰরস্স তীণি নট্ঠানি, তেন দ্বে সাদিতব্বানি, একং নিৰাসেত্বা একং পারুপিত্বা অঞ্ঞং সভাগট্ঠানতো পরিযেসিতব্বং। যস্স দ্বে নট্ঠানি, তেন একং সাদিতব্বং। সচে পন পকতিযাৰ সন্তরুত্তরেন চরতি, দ্বে সাদিতব্বানি, এৰং একং সাদিযন্তেনেৰ সমো ভৰিস্সতি। যস্স তীসু একং নট্ঠং, কিঞ্চি ন সাদিতব্বং। যস্স পন দ্বীসু একং নট্ঠং, একং সাদিতব্বং। যস্স একংযেৰ হোতি, তঞ্চ নট্ঠং, দ্বে সাদিতব্বানি। ভিক্খুনিযা পন পঞ্চসু নট্ঠেসু দ্বে সাদিতব্বানি, চতূসু নট্ঠেসু একং সাদিতব্বং, তীসু নট্ঠেসু ন কিঞ্চি সাদিতব্বং, কো পন ৰাদো দ্বীসু ৰা একস্মিং ৰা। যেন কেনচি হি সন্তরুত্তরপরমতায ঠাতব্বং, ততো উত্তরি ৰিঞ্ঞাপনপ্পযোগে দুক্কটং, পটিলাভেন নিস্সগ্গিযং হোতি। তত্থ ‘‘ইদং মে, ভন্তে, চীৰরং অঞ্ঞাতকং গহপতিকং ততুত্তরি ৰিঞ্ঞাপিতং নিস্সগ্গিয’’ন্তি (পারা॰ ৫২৪) ইমিনা নযেন নিস্সজ্জনৰিধানং ৰেদিতব্বং।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ বহুচীৰরৰিঞ্ঞাপনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, ঞাতকে অঞ্ঞাতকসঞ্ঞিনো ৰেমতিকস্স ৰা দুক্কটং। দ্বে চীৰরানি কত্বা ‘‘সেসকং আহরিস্সামী’’তি ৰত্বা গণ্হন্তস্স, ‘‘সেসকং তুয্হংযেৰ হোতূ’’তি ৰুত্তস্স, ন অচ্ছিন্ননট্ঠকারণা দিন্নং গণ্হন্তস্স, ৰুত্তনযেন ঞাতকপ্পৰারিতে ৰিঞ্ঞাপেন্তস্স, অত্তনো ধনেন গণ্হন্তস্স, উম্মত্তকাদীনঞ্চ অনাপত্তি। ততুত্তরিতা <a name="V0.0164"></a>, অচ্ছিন্নাদিকারণতা <a name="P0.0066"></a>, অঞ্ঞাতকৰিঞ্ঞত্তি, তায চ পটিলাভোতি ইমানেত্থ চত্তারি অঙ্গানি। সমুট্ঠানাদীনি চতুত্থসদিসানেৰাতি।</p>
<p class="centered">ততুত্তরিসিক্খাপদৰণ্ণনা নিট্ঠিতা।</p>
<p class="subhead">৮. উপক্খটসিক্খাপদৰণ্ণনা</p>
<p class="bodytext">অট্ঠমে <span class="bld">ভিক্খুং পনেৰ উদ্দিস্সা</span>তি ‘‘ইত্থন্নামস্স ভিক্খুনো দস্সামী’’তি এৰং অপদিসিত্বা। <span class="bld">চীৰরচেতাপন্ন</span>ন্তি হিরঞ্ঞাদিকং চীৰরমূলং। <span class="bld">উপক্খটং হোতী</span>তি সজ্জিতং হোতি, সংহরিত্বা ঠপিতং। <span class="bld">চেতাপেত্বা</span>তি পরিৰত্তেত্বা, কারেত্বা ৰা কিণিত্বা ৰাতি অত্থো। <span class="bld">চীৰরেন অচ্ছাদেস্সামী</span>তি ৰোহারৰচনমেতং, ইত্থন্নামস্স ভিক্খুনো দস্সামীতি অযং পনেত্থ <a name="M0.0168"></a> অত্থো। <span class="bld">তত্র চে সো</span>তি যত্র সো গহপতি ৰা গহপতানী ৰা, তত্র সো ভিক্খু পুব্বে অপ্পৰারিতো উপসঙ্কমিত্বা চীৰরে ৰিকপ্পং আপজ্জেয্য চেতি অযমেত্থ পদসম্বন্ধো। <span class="bld">ৰিকপ্পং আপজ্জেয্যা</span>তি ৰিসিট্ঠকপ্পং অধিকৰিধানং আপজ্জেয্য। যথা পন তমাপজ্জতি, তং দস্সেতুং <span class="bld">সাধু ৰতা</span>তিআদিমাহ। তত্থ <span class="bld">সাধূ</span>তি আযাচনে নিপাতো। <span class="bld">ৰতা</span>তি পরিৰিতক্কে। <span class="bld">ম</span>ন্তি অত্তানং নিদ্দিসতি। <span class="bld">আযস্মা</span>তি পরং আলপতি। <span class="bld">এৰরূপং ৰা এৰরূপং ৰা</span>তি আযতাদীসু অঞ্ঞতরং। <span class="bld">কল্যাণকম্যতং উপাদাযা</span>তি সুন্দরকামতং ৰিসিট্ঠকামতং চিত্তেন গহেত্বা, তস্স ‘‘আপজ্জেয্য চে’’তিইমিনা সম্বন্ধো, সচে পন এৰরূপং আপজ্জন্তস্স তস্স ৰচনেন যো পঠমং অধিপ্পেততো মূলং ৰড্ঢেত্বা সুন্দরতরং চেতাপেতি, তস্স পযোগে ভিক্খুনো দুক্কটং, পটিলাভেন নিস্সগ্গিযং হোতি। তত্থ ‘‘ইদং মে, ভন্তে, চীৰরং পুব্বে অপ্পৰারিতং অঞ্ঞাতকং গহপতিকং উপসঙ্কমিত্বা ৰিকপ্পং আপন্নং নিস্সগ্গিয’’ন্তি (পারা॰ ৫২৯) ইমিনা নযেন নিস্সজ্জনৰিধানং ৰেদিতব্বং।</p>
<p class="bodytext">সাৰত্থিযং উপনন্দং আরব্ভ চীৰরে ৰিকপ্পং আপজ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, ঞাতকে অঞ্ঞাতকসঞ্ঞিনো ৰেমতিকস্স ৰা দুক্কটং। মহগ্ঘং চেতাপেতুকামং অপ্পগ্ঘং ৰা, এতেনেৰ মূলেন ‘‘অঞ্ঞং এৰরূপং ৰা দেহী’’তি ৰদন্তস্স, ৰুত্তনযেন ঞাতকপ্পৰারিতে ৰিঞ্ঞাপেন্তস্স, অত্তনো ধনেন গণ্হন্তস্স, উম্মত্তকাদীনঞ্চ অনাপত্তি। চীৰরে ভিয্যোকম্যতা, অঞ্ঞাতকৰিঞ্ঞত্তি, তায চ পটিলাভোতি ইমানেত্থ তীণি অঙ্গানি। সমুট্ঠানাদীনি চতুত্থসদিসানেৰাতি।</p>
<p class="centered">উপক্খটসিক্খাপদৰণ্ণনা নিট্ঠিতা।</p>
<p class="subhead">৯. দুতিযউপক্খটসিক্খাপদৰণ্ণনা</p>
<p class="bodytext">নৰমে <a name="V0.0165"></a> ইমিনাৰ নযেন অত্থো ৰেদিতব্বো। ইদঞ্হি পুরিমস্স অনুপঞ্ঞত্তিসদিসং, কেৰলং তত্থ একস্স পীল়া কতা, ইধ দ্বিন্নং, অযমেত্থ ৰিসেসো, সেসং সব্বং পুরিমসদিসমেৰ। যথা চ দ্বিন্নং, এৰং বহূনং পীল়ং কত্বা গণ্হতোপি আপত্তি ৰেদিতব্বা। নিস্সজ্জনৰিধানে চ ‘‘ইদং মে, ভন্তে <a name="M0.0169"></a>, চীৰরং পুব্বে অপ্পৰারিতে <a name="P0.0067"></a> অঞ্ঞাতকে গহপতিকে উপসঙ্কমিত্বা ৰিকপ্পং আপন্নং নিস্সগ্গিয’’ন্তি (পারা॰ ৫৩৪) ইমিনা নযেন ৰচনভেদো ঞাতব্বোতি।</p>
<p class="centered">দুতিযউপক্খটসিক্খাপদৰণ্ণনা নিট্ঠিতা।</p>
<p class="subhead">১০. রাজসিক্খাপদৰণ্ণনা</p>
<p class="bodytext">দসমে <span class="bld">রাজভোগ্গো</span>তি রাজতো ভোগ্গং ভুঞ্জিতব্বং অস্স অত্থীতি রাজভোগ্গো, ‘‘রাজভোগো’’তিপি পাঠো, রাজতো ভোগো অস্স অত্থীতি অত্থো। <span class="bld">চীৰরচেতাপন্ন</span>ন্তি হিরঞ্ঞাদিকং অকপ্পিযং। <span class="bld">পহিণেয্যা</span>তি পেসেয্য। <span class="bld">ইমিনা</span>তিআদি আগমনসুদ্ধিং দস্সেতুং ৰুত্তং। সচে হি ‘‘ইদং ইত্থন্নামস্স ভিক্খুনো দেহী’’তি পেসেয্য, আগমনস্স অসুদ্ধত্তা অকপ্পিযৰত্থুং আরব্ভ ভিক্খুনা কপ্পিযকারকোপি নিদ্দিসিতব্বো ন ভৰেয্য। <span class="bld">আভত</span>ন্তি আনীতং। <span class="bld">ন খো ময</span>ন্তিআদি ইদং কপ্পিযৰসেন আভতম্পি চীৰরমূলং ঈদিসেন দূতৰচনেন অকপ্পিযং হোতি, তস্মা তং পটিক্খিপিতব্বন্তি দস্সেতুং ৰুত্তং। সুৰণ্ণং রজতং কহাপণো মাসকোতি ইমানি হি চত্তারি নিস্সগ্গিযৰত্থূনি, মুত্তা মণি ৰেল়ুরিযো সঙ্খো সিলা পৰাল়ং লোহিতঙ্কো মসারগল্লং সত্ত ধঞ্ঞানি দাসিদাসখেত্তৰত্থুপুপ্ফারামফলারামাদযোতি ইমানি দুক্কটৰত্থূনি চ অত্তনো ৰা চেতিযসঙ্ঘগণপুগ্গলানং ৰা অত্থায সম্পটিচ্ছিতুং ন ৰট্টন্তি, তস্মা তং সাদিতুং ন ৰট্টতীতি দস্সনত্থং ‘‘ন খো ময’’ন্তিআদি ৰুত্তং।</p>
<p class="bodytext"><span class="bld">চীৰরঞ্চ খো মযং পটিগ্গণ্হামা</span>তি ইদং পন অত্তানং উদ্দিস্স আভতত্তা ৰত্তুং ৰট্টতি, তস্মা ৰুত্তং। <span class="bld">কালেনা</span>তি যুত্তপত্তকালেন, যদা নো অত্থো হোতি, তদা কপ্পিযং চীৰরং পটিগ্গণ্হামাতি অত্থো। <span class="bld">ৰেয্যাৰচ্চকরো</span>তি কপ্পিযকারকো। <span class="bld">নিদ্দিসিতব্বো</span>তিইদং ‘‘অত্থি পনাযস্মতো কোচি ৰেয্যাৰচ্চকরো’’তি কপ্পিযৰচনেন ৰুত্তত্তা অনুঞ্ঞাতং। সচে পন দূতো ‘‘কো ইমং গণ্হাতী’’তি ৰা ‘‘কস্স দেমী’’তি ৰা ৰদতি, ন নিদ্দিসিতব্বো। <span class="bld">আরামিকো ৰা উপাসকো ৰা</span>তিইদং সারুপ্পতায ৰুত্তং, ঠপেত্বা পন পঞ্চ সহধম্মিকে যো কোচি কপ্পিযকারকো <a name="V0.0166"></a> ৰট্টতি। <span class="bld">এসো খো, আৰুসো</span>তিইদং ভিক্খুস্স কপ্পিযৰচনদস্সনত্থং ৰুত্তং, এৰমেৰ হি <a name="M0.0170"></a> ৰত্তব্বং, ‘‘এতস্স দেহী’’তিআদি ন ৰত্তব্বং। <span class="bld">সঞ্ঞত্তো সো মযা</span>তি আণত্তো সো মযা, যথা তুম্হাকং চীৰরেন অত্থে সতি চীৰরং দস্সতি, এৰং ৰুত্তোতি অত্থো। দূতেন হি এৰং আরোচিতেযেৰ তং চোদেতুং ৰট্টতি, নেৰ তস্স হত্থে দত্বা গতমত্তকারণেন। সচে পন ‘‘অযং ৰেয্যাৰচ্চকরো’’তি সম্মুখা নিদ্দিট্ঠো হোতি, দূতো চ সম্মুখা এৰ তস্স হত্থে চেতাপন্নং দত্বা ‘‘থেরস্স চীৰরং কিণিত্বা দেহী’’তি গচ্ছতি, এৰং ‘‘সঞ্ঞত্তো সো মযা’’তি অৰুত্তেপি চোদেতুং ৰট্টতি। সচে পন দূতো গচ্ছন্তোৰ ‘‘অহং তস্স হত্থে দস্সামি, তুম্হে চীৰরং গণ্হেয্যাথা’’তি ভিক্খুনো ৰত্বা ৰা গচ্ছতি, অঞ্ঞং ৰা পেসেত্বা আরোচাপেতি, এৰং সতি ইতরম্পি চোদেতুং ৰট্টতিযেৰ। দেসনামত্তমেৰ <a name="P0.0068"></a> চেতং ‘‘দূতেনা’’তি। যোপি অত্তনা আহরিত্বা এৰং পটিপজ্জতি, তস্মিম্পি ইদমেৰ লক্খণং। <span class="bld">অত্থো মে, আৰুসো, চীৰরেনা</span>তি চোদনালক্খণনিদস্সনমেতং। সচে হি ৰাচায চোদেতি, ইদং ৰা ৰচনং যায কাযচি ভাসায এতস্স অত্থো ৰা ৰত্তব্বো, ‘‘দেহি মে, আহর মে’’তিআদিনা নযেন পন ৰত্তুং ন ৰট্টতি। <span class="bld">অভিনিপ্ফাদেয্যা</span>তি এৰং ৰচীভেদং কত্বা তিক্খত্তুং চোদযমানো পটিলাভৰসেন সাধেয্য। <span class="bld">ইচ্চেতং কুসল</span>ন্তি এতং সুন্দরং।</p>
<p class="bodytext"><span class="bld">ছক্খত্তুপরম</span>ন্তি ভাৰনপুংসকৰচনমেতং। ছক্খত্তুপরমঞ্হি তেন চীৰরং উদ্দিস্স তুণ্হীভূতেন ঠাতব্বং, ন নিসীদিতব্বং, ন আমিসং পটিগ্গহেতব্বং, ন ধম্মো ভাসিতব্বো। ‘‘কিংকারণা আগতোসী’’তি ৰুত্তে পন ‘‘জানাহি, আৰুসো’’তি এত্তকমেৰ ৰত্তব্বং। সচে নিসজ্জাদীনি করোতি, ঠানং ভঞ্জতি, আগতকারণং ৰিনাসেতি, ইদং কাযেন চোদনায লক্খণদস্সনত্থং ৰুত্তং। এত্থ চ উক্কট্ঠপরিচ্ছেদেন তিস্সন্নং চোদনানং ছন্নঞ্চ ঠানানং অনুঞ্ঞাতত্তা চোদনায দিগুণং ঠানং অনুঞ্ঞাতং হোতি, তস্মা সচে চোদেতিযেৰ, ন তিট্ঠতি, ছ চোদনাযো লব্ভন্তি। সচে তিট্ঠতিযেৰ, ন চোদেতি, দ্বাদস ঠানানি লব্ভন্তি। সচে উভযং করোতি, একায চোদনায দ্বে ঠানানি হাপেতব্বানি। তত্থ যো একদিৰসমেৰ পুনপ্পুনং গন্ত্বা ছক্খত্তুং চোদেতি, সকিংযেৰ ৰা গন্ত্বা ‘‘অত্থো মে, আৰুসো, চীৰরেনা’’তি ছক্খত্তুং ৰদতি, তথা একদিৰসমেৰ পুনপ্পুনং গন্ত্বা দ্বাদসক্খত্তুং তিট্ঠতি, সকিংযেৰ ৰা গন্ত্বা তত্র তত্র ঠানে তিট্ঠতি, সোপি সব্বচোদনাযো সব্বট্ঠানানি চ ভঞ্জতি, কো পন ৰাদো <a name="M0.0171"></a> নানাদিৰসেসু এৰং করোন্তস্সাতি অযমেত্থ ৰিনিচ্ছযো। যে পন কপ্পিযকারকে দাযকো সযমেৰ গন্ত্বা নিসীদতি তে সতক্খত্তুম্পি চোদেতুং ৰট্টতি। যো পন উভোহি পি অনিদ্দিট্ঠো মুখৰেৰটিককপ্পিযকারকো চ পরম্মুখকপ্পিযকারকো চ, সো ন কিঞ্চি ৰত্তব্বো, এৰং ইধ দসপি কপ্পিযকারকা দস্সিতা হোন্তি।</p>
<p class="bodytext"><span class="bld">ততো</span> <a name="V0.0167"></a> <span class="bld">চে উত্তরী</span>তি ৰুত্তচোদনাঠানপরিমাণতো উত্তরি। <span class="bld">নিস্সগ্গিয</span>ন্তি উত্তরি ৰাযামমানস্স সব্বপ্পযোগেসু দুক্কটং, পটিলাভেন নিস্সগ্গিযং হোতি। এত্থ চ ‘‘ইদং মে, ভন্তে, চীৰরং অতিরেকতিক্খত্তুং চোদনায অতিরেকছক্খত্তুং ঠানেন অভিনিপ্ফাদিতং নিস্সগ্গিয’’ন্তি (পারা॰ ৫৩৯) ইমিনা নযেন নিস্সজ্জনৰিধানং ৰেদিতব্বং। <span class="bld">যতস্স চীৰরচেতাপন্নং আভত</span>ন্তি যতো রাজতো ৰা রাজভোগ্গতো ৰা অস্স ভিক্খুনো চীৰরচেতাপন্নং আনীতং, ‘‘যত্বস্সা’’তিপি পাঠো, অযমেৰ অত্থো। <span class="bld">তত্থা</span>তি তস্স রঞ্ঞো ৰা রাজভোগ্গস্স ৰা সন্তিকং, সমীপত্থে হি ইদং ভুম্মৰচনং। <span class="bld">ন তং তস্স ভিক্খুনো কিঞ্চি অত্থং অনুভোতী</span>তি তং চেতাপন্নং তস্স ভিক্খুনো অপ্পমত্তকম্পি কম্মং ন নিপ্ফাদেতি। <span class="bld">যুঞ্জন্তাযস্মন্তো সক</span>ন্তি আযস্মন্তো অত্তনো সন্তকং ধনং পাপুণন্তু। <span class="bld">মা ৰো সকং</span> <a name="P0.0069"></a> <span class="bld">ৰিনস্সা</span>তি তুম্হাকং সন্তকং মা ৰিনস্সতু। <span class="bld">অযং তত্থ সামীচী</span>তি অযং তত্থ অনুধম্মতা লোকুত্তরধম্মং অনুগতা, ৰত্তধম্মতাতি অত্থো, তস্মা এৰং অকরোন্তো ৰত্তভেদে দুক্কটং আপজ্জতি।</p>
<p class="bodytext">সাৰত্থিযং উপনন্দং আরব্ভ ‘‘অজ্জুণ্হো, ভন্তে, আগমেহী’’তি (পারা॰ ৫৩৭) ৰুচ্চমানো নাগমেসি, তস্মিং ৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, ঊনকেসু চোদনাঠানেসু অতিরেকসঞ্ঞিনো ৰেমতিকস্স ৰা দুক্কটং। অচোদনায লদ্ধে, সামিকেহি চোদেত্বা দিন্নে, উম্মত্তকাদীনঞ্চ অনাপত্তি। কপ্পিযকারকস্স ভিক্খুনো নিদ্দিট্ঠভাৰো, দূতেন অপ্পিততা, ততুত্তরিৰাযামো, তেন ৰাযামেন পটিলাভোতি ইমানেত্থ চত্তারি অঙ্গানি। সমুট্ঠানাদীনি চতুত্থসদিসানেৰাতি।</p>
<p class="centered">রাজসিক্খাপদৰণ্ণনা নিট্ঠিতা।</p>
<p class="centered">চীৰরৰগ্গো পঠমো।</p>
<p class="title">২. এল়কলোমৰগ্গো</p>
<p class="subhead">১. কোসিযসিক্খাপদৰণ্ণনা</p>
<p class="bodytext">এল়কলোমৰগ্গস্স <a name="M0.0172"></a> পঠমে <span class="bld">কোসিযমিস্সক</span>ন্তি একেনাপি কোসিযংসুনা অন্তমসো তস্স করণট্ঠানে <a name="V0.0168"></a> ৰাতৰেগেন নিপাতিতেনাপি মিস্সীকতং। <span class="bld">সন্থত</span>ন্তি সমে ভূমিভাগে কোসিযংসূনি উপরূপরি সন্থরিত্বা কঞ্জিযাদীহি সিঞ্চিত্বা কত্তব্বতালক্খণং। <span class="bld">কারাপেয্য নিস্সগ্গিয</span>ন্তি করণকারাপনপ্পযোগেসু দুক্কটং, পটিলাভেন নিস্সগ্গিযং হোতি। এত্থ চ ‘‘ইদং মে, ভন্তে, কোসিযমিস্সকং সন্থতং কারাপিতং নিস্সগ্গিয’’ন্তি (পারা॰ ৫৪৪) ইমিনা নযেন নিস্সজ্জনৰিধানং ৰেদিতব্বং, ইমস্সেৰ ৰচনস্স অনুসারেন ইতো পরং সব্বসন্থতং ৰেদিতব্বং। সক্কা হি এত্তাৰতা জানিতুন্তি ন তং ইতো পরং দস্সযিস্সাম।</p>
<p class="bodytext">আল়ৰিযং ছব্বগ্গিযে আরব্ভ কোসিযমিস্সকং সন্থতং কারাপনৰত্থুস্মিং পঞ্ঞত্তং, অসাধারণপঞ্ঞত্তি, অত্তনো অত্থায কারাপনৰসেন সাণত্তিকং, অত্তনা ৰিপ্পকতপঅযোসাপননযেন চতুক্কপাচিত্তিযং, অঞ্ঞস্সত্থায করণকারাপনেসু অঞ্ঞেন কতং পটিলভিত্বা পরিভুঞ্জনে চ দুক্কটং। ৰিতানাদিকরণে, উম্মত্তকাদীনঞ্চ অনাপত্তি। কোসিযমিস্সকভাৰো, অত্তনো অত্থায সন্থতস্স করণকারাপনং, পটিলাভো চাতি ইমানেত্থ তীণি অঙ্গানি। সমুট্ঠানাদীনি ধোৰাপনসিক্খাপদে ৰুত্তনযেনেৰাতি।</p>
<p class="centered">কোসিযসিক্খাপদৰণ্ণনা নিট্ঠিতা।</p>
<p class="subhead">২. সুদ্ধকাল়কসিক্খাপদৰণ্ণনা</p>
<p class="bodytext">দুতিযে <span class="bld">সুদ্ধকাল়কান</span>ন্তি সুদ্ধানং কাল়কানং অঞ্ঞেহি অমিস্সীকতানং। ৰেসালিযং ছব্বগ্গিযে আরব্ভ তাদিসং সন্থতং করণৰত্থুস্মিং পঞ্ঞত্তং, সেসং পঠমসদিসমেৰাতি।</p>
<p class="centered">সুদ্ধকাল়কসিক্খাপদৰণ্ণনা নিট্ঠিতা।</p>
<p class="subhead">৩. দ্বেভাগসিক্খাপদৰণ্ণনা</p>
<p class="bodytext">ততিযে <a name="P0.0070"></a> <a name="M0.0173"></a> <span class="bld">দ্বে ভাগা</span>তি দ্বে কোট্ঠাসা। <span class="bld">আদাতব্বা</span>তি গহেতব্বা। <span class="bld">গোচরিযান</span>ন্তি কপিলৰণ্ণানং। অযং পনেত্থ ৰিনিচ্ছযো – যত্তকেহি কত্তুকামো হোতি, তেসু তুলযিত্বা দ্বে কোট্ঠাসা কাল়কানং গহেতব্বা, একো ওদাতানং, একো গোচরিযানং। একস্সাপি কাল়কলোমস্স অতিরেকভাৰে নিস্সগ্গিযং হোতি, ঊনকং ৰট্টতি।</p>
<p class="bodytext">সাৰত্থিযং ছব্বগ্গিযে আরব্ভ তাদিসং সন্থতং করণৰত্থুস্মিং পঞ্ঞত্তং, কিরিযাকিরিযং, সেসং পঠমসদিসমেৰাতি। ইমানি পন তীণি নিস্সজ্জিত্বা পটিলদ্ধানিপি পরিভুঞ্জিতুং ন ৰট্টন্তি।</p>
<p class="centered">দ্বেভাগসিক্খাপদৰণ্ণনা নিট্ঠিতা।</p>
<p class="subhead">৪. ছব্বস্সসিক্খাপদৰণ্ণনা</p>
<p class="bodytext">চতুত্থে <span class="bld">ওরেন চে ছন্নং ৰস্সান</span>ন্তি ছন্নং ৰস্সানং ওরিমভাগে, অন্তোতি অত্থো। <span class="bld">অঞ্ঞত্র ভিক্খুসম্মুতিযা</span>তি যং সঙ্ঘো গিলানস্স ভিক্খুনো সন্থতসম্মুতিং দেতি, তং ঠপেত্বা অলদ্ধসম্মুতিকস্স ছব্বস্সব্ভন্তরে অঞ্ঞং সন্থতং করোন্তস্স নিস্সগ্গিযং হোতি।</p>
<p class="bodytext">সাৰত্থিযং <a name="V0.0169"></a> সম্বহুলে ভিক্খূ আরব্ভ অনুৰস্সং সন্থতং কারাপনৰত্থুস্মিং পঞ্ঞত্তং, ‘‘অঞ্ঞত্র ভিক্খুসম্মুতিযা’’তি অযমেত্থ অনুপঞ্ঞত্তি, সা যেন লদ্ধা হোতি, তস্স যাৰ রোগো ন ৰূপসম্মতি, ৰূপসন্তো ৰা পুন কুপ্পতি, তাৰ গতগতট্ঠানে অনুৰস্সম্পি কাতুং ৰট্টতি, অঞ্ঞস্সত্থায কারেতুং, কতঞ্চ পটিলভিত্বা পরিভুঞ্জিতুম্পি ৰট্টতি, সেসং পঠমসদিসমেৰাতি।</p>
<p class="centered">ছব্বস্সসিক্খাপদৰণ্ণনা নিট্ঠিতা।</p>
<p class="subhead">৫. নিসীদনসিক্খাপদৰণ্ণনা</p>
<p class="bodytext">পঞ্চমে <span class="bld">পুরাণসন্থতং</span> নাম যত্থ সকিম্পি নিসিন্নো ৰা হোতি নিপন্নো ৰা। <span class="bld">সমন্তা</span>তি একপস্সতো ৰট্টং ৰা চতুরস্সং ৰা ছিন্দিত্বা গহিতট্ঠানং যথা <a name="M0.0174"></a> ৰিদত্থিমত্তং হোতি, এৰং গহেতব্বং। সন্থরন্তেন পন একদেসে ৰা সন্থরিতব্বং, ৰিজটেত্বা ৰা মিস্সকং কত্বা সন্থরিতব্বং, এৰং থিরতরং হোতি। <span class="bld">অনাদা চে</span>তি সতি পুরাণসন্থতে অগ্গহেত্বা। অসতি পন অগ্গহেত্বাপি ৰট্টতি, অঞ্ঞস্সত্থায কারেতুং, কতঞ্চ পটিলভিত্বা পরিভুঞ্জিতুম্পি ৰট্টতি।</p>
<p class="bodytext">সাৰত্থিযং সম্বহুলে ভিক্খূ আরব্ভ সন্থতৰিস্সজ্জনৰত্থুস্মিং পঞ্ঞত্তং, সেসং ততিযসদিসমেৰাতি।</p>
<p class="centered">নিসীদনসিক্খাপদৰণ্ণনা নিট্ঠিতা।</p>
<p class="subhead">৬. এল়কলোমসিক্খাপদৰণ্ণনা</p>
<p class="bodytext">ছট্ঠে <a name="V0.0170"></a> <span class="bld">অদ্ধানমগ্গপ্পটিপন্নস্সা</span>তি অদ্ধানসঙ্খাতং দীঘমগ্গং পটিপন্নস্স, সব্বঞ্চেতং ৰত্থুমত্তদীপনমেৰ, যত্থ কত্থচি পন ধম্মেন লভিত্বা গণ্হতো দোসো নত্থি। <span class="bld">তিযোজনপরম</span>ন্তি গহিতট্ঠানতো তিযোজনপ্পমাণং দেসং। <span class="bld">সহত্থা</span>তি সহত্থেন, অত্তনা হরিতব্বানীতি অত্থো। <span class="bld">অসন্তে হারকে</span>তি <a name="P0.0071"></a> অসন্তেযেৰ অঞ্ঞস্মিম্পি হারকে। সচে পন অত্থি, তং গাহেতুং ৰট্টতি। অত্তনা পন অন্তমসো ৰাতাবাধপ্পটিকারত্থং সুত্তকেন অবন্ধিত্বা কণ্ণচ্ছিদ্দে পক্খিত্তানিপি আদায তিযোজনং একং পাদং অতিক্কামেন্তস্স দুক্কটং, দুতিযপাদাতিক্কমে নিস্সগ্গিযং পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুং আরব্ভ তিযোজনাতিক্কমনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, তিকপাচিত্তিযং, ঊনকতিযোজনে অতিরেকসঞ্ঞিনো ৰেমতিকস্স ৰা দুক্কটং। তিযোজনং হরণপচ্চাহরণে, ৰাসাধিপ্পাযেন গন্ত্বা ততো পরং হরণে, অচ্ছিন্নং ৰা নিস্সট্ঠং ৰা পটিলভিত্বা হরণে, অঞ্ঞং হরাপনে, অন্তমসো সুত্তকেনপি বদ্ধকতভণ্ডহরণে, উম্মত্তকাদীনঞ্চ অনাপত্তি। এল়কলোমানং অকতভণ্ডতা, পঠমপ্পটিলাভো, অত্তনা আদায ৰা অঞ্ঞস্স অজানন্তস্স যানে পক্খিপিত্বা ৰা তিযোজনাতিক্কমনং, আহরণপচ্চাহরণং, অৰাসাধিপ্পাযতাতি ইমানেত্থ পঞ্চ অঙ্গানি। এল়কলোমসমুট্ঠানং <a name="M0.0175"></a>, কিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং, কাযকম্মং, তিচিত্তং, তিৰেদনন্তি।</p>
<p class="centered">এল়কলোমসিক্খাপদৰণ্ণনা নিট্ঠিতা।</p>
<p class="subhead">৭. এল়কলোমধোৰাপনসিক্খাপদৰণ্ণনা</p>
<p class="bodytext">সত্তমে সক্কেসু ছব্বগ্গিযে আরব্ভ এল়কলোমধোৰাপনৰত্থুস্মিং পঞ্ঞত্তং। তত্থ পুরাণচীৰরধোৰাপনে ৰুত্তনযেনেৰ সব্বোপি ৰিনিচ্ছযো ৰেদিতব্বো।</p>
<p class="centered">এল়কলোমধোৰাপনসিক্খাপদৰণ্ণনা নিট্ঠিতা।</p>
<p class="subhead">৮. জাতরূপসিক্খাপদৰণ্ণনা</p>
<p class="bodytext">অট্ঠমে <a name="V0.0171"></a> <span class="bld">জাতরূপরজত</span>ন্তি সুৰণ্ণঞ্চেৰ রূপিযঞ্চ, অপিচ কহাপণো লোহমাসকদারুমাসকজতুমাসকাদযোপি যে ৰোহারং গচ্ছন্তি, সব্বে তে ইধ রজতন্ত্বেৰ ৰুত্তা। <span class="bld">উগ্গণ্হেয্য ৰা</span>তি অত্তনো অত্থায দিয্যমানং ৰা যত্থকত্থচি ঠিতং ৰা নিপ্পরিগ্গহিতং দিস্বা সযং গণ্হেয্য ৰা। <span class="bld">উগ্গণ্হাপেয্য ৰা</span>তি তদেৰ অঞ্ঞেন গাহাপেয্য ৰা। <span class="bld">উপনিক্খিত্তং ৰা সাদিযেয্যা</span>তি ‘‘ইদং অয্যস্স হোতূ’’তি এৰং সম্মুখা ৰা, ‘‘অসুকস্মিং নাম ঠানে মম হিরঞ্ঞসুৰণ্ণং, তং তুয্হং হোতূ’’তি এৰং পরম্মুখা ঠিতং ৰা কেৰলং ৰাচায ৰা হত্থমুদ্দায ৰা ‘‘তুয্হ’’ন্তি ৰত্বা পরিচ্চত্তং যো কাযৰাচাহি অপ্পটিক্খিপিত্বা চিত্তেন অধিৰাসেয্য, অযং ‘‘সাদিযেয্যা’’তি ৰুচ্চতি। সচে পন চিত্তেন সাদিযতি, গণ্হিতুকামো হোতি, কাযেন ৰা ৰাচায ৰা ‘‘নযিদং কপ্পতী’’তি পটিক্খিপতি, কাযৰাচাহি অপ্পটিক্খিপিত্বা সুদ্ধচিত্তো হুত্বা ‘‘নযিদং অম্হাকং কপ্পতী’’তি ন সাদিযতি, ৰট্টতি। <span class="bld">নিস্সগ্গিয</span>ন্তি উগ্গহণাদীসু যংকিঞ্চি করোন্তস্স <a name="P0.0072"></a> অঘনবদ্ধেসু ৰত্থূসু ৰত্থুগণনায নিস্সগ্গিযং পাচিত্তিযং। তং নিস্সজ্জন্তেন ‘‘অহং, ভন্তে, রূপিযং পটিগ্গহেসিং, ইদং মে, ভন্তে, নিস্সগ্গিযং, ইমাহং সঙ্ঘস্স নিস্সজ্জামী’’তি (পারা॰ ৫৮৪) এৰং সঙ্ঘমজ্ঝেযেৰ নিস্সজ্জিতব্বং। সচে তত্থ কোচি গহট্ঠো আগচ্ছতি <a name="M0.0176"></a>, ‘‘ইদং জানাহী’’তি ৰত্তব্বো। ‘‘ইমিনা কিং আহরিয্যতূ’’তি ভণন্তে পন ‘‘ইদং নামা’’তি অৰত্বা ‘‘সপ্পিআদীনি ভিক্খূনং কপ্পন্তী’’তি এৰং কপ্পিযং আচিক্খিতব্বং। সচে সো আহরতি, রূপিযপ্পটিগ্গাহকং ঠপেত্বা সব্বেহি ভাজেত্বা পরিভুঞ্জিতব্বং। রূপিযপ্পটিগ্গাহকস্স পন যং তপ্পচ্চযা উপ্পন্নং, তং অঞ্ঞেন লভিত্বা দিয্যমানম্পি অন্তমসো ততো নিব্বত্তরুক্খচ্ছাযাপি পরিভুঞ্জিতুং ন ৰট্টতি। সচে পন সো কিঞ্চি আহরিতুং ন ইচ্ছতি, ‘‘ইমং ছট্টেহী’’তি ৰত্তব্বো। সচে যত্থ কত্থচি নিক্খিপতি, গহেত্বা ৰা গচ্ছতি, ন ৰারেতব্বো। নো চে ছট্টেতি, পঞ্চঙ্গসমন্নাগতো ভিক্খু রূপিযছট্টকো সম্মন্নিতব্বো। তেন অনিমিত্তং কত্বাৰ গূথং ৰিয ছট্টেতব্বং। সচে নিমিত্তং করোতি, দুক্কটং আপজ্জতি।</p>
<p class="bodytext">রাজগহে উপনন্দং আরব্ভ রূপিযপ্পটিগ্গহণৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, তিকপাচিত্তিযং, অরূপিযে রূপিযসঞ্ঞিনো ৰেমতিকস্স ৰা, সঙ্ঘচেতিযাদীনং অত্থায গণ্হন্তস্স, মুত্তামণিআদিপ্পটিগ্গহণে চ দুক্কটং। রতনসিক্খাপদনযেন নিক্খিপন্তস্স, উম্মত্তকাদীনঞ্চ অনাপত্তি। জাতরূপরজতভাৰো, অত্তুদ্দেসিকতা, গহণাদীসু অঞ্ঞতরভাৰোতি <a name="V0.0172"></a> ইমানেত্থ তীণি অঙ্গানি। সমুট্ঠানাদীসু সিযা কিরিযং গহণেন আপজ্জনতো, সিযা অকিরিযং পটিক্খেপস্স অকরণতো, সেসং সঞ্চরিত্তে ৰুত্তনযমেৰাতি।</p>
<p class="centered">জাতরূপসিক্খাপদৰণ্ণনা নিট্ঠিতা।</p>
<p class="subhead">৯. রূপিযসংৰোহারসিক্খাপদৰণ্ণনা</p>
<p class="bodytext">নৰমে <span class="bld">নানপ্পকারক</span>ন্তি কতাদিৰসেন অনেকৰিধং। <span class="bld">রূপিযসংৰোহার</span>ন্তি জাতরূপরজতপরিৰত্তনং। পুরিমসিক্খাপদেন হি নিস্সগ্গিযৰত্থুদুক্কটৰত্থূনং পটিগ্গহণং ৰারিতং, ইমিনা পরিৰত্তনং। তস্মা দুক্কটৰত্থুনা দুক্কটৰত্থুকপ্পিযৰত্থূনি, কপ্পিযৰত্থুনা চ দুক্কটৰত্থুং পরিৰত্তেন্তস্স দুক্কটং। নিস্সগ্গিযৰত্থুনা পন নিস্সগ্গিযৰত্থুং ৰা দুক্কটৰত্থুং ৰা কপ্পিযৰত্থুং ৰা, দুক্কটৰত্থুকপ্পিযৰত্থূহি চ নিস্সগ্গিযৰত্থুং পরিৰত্তেন্তস্স নিস্সগ্গিযং হোতি, তং পুরিমনযানুসারেনেৰ সঙ্ঘমজ্ঝে নিস্সজ্জিতব্বং, নিস্সট্ঠৰত্থুস্মিঞ্চ তত্থ ৰুত্তনযেনেৰ পটিপজ্জিতব্বং।</p>
<p class="bodytext">সাৰত্থিযং <a name="M0.0177"></a> ছব্বগ্গিযে আরব্ভ রূপিযসংৰোহারৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, যং অত্তনো ধনেন পরিৰত্তেতি, তস্স ৰা ধনস্স ৰা রূপিযভাৰো চেৰ, পরিৰত্তনঞ্চাতি ইমানেত্থ <a name="P0.0073"></a> দ্বে অঙ্গানি। কিরিযং, সেসং অনন্তরসিক্খাপদে ৰুত্তনযমেৰাতি।</p>
<p class="centered">রূপিযসংৰোহারসিক্খাপদৰণ্ণনা নিট্ঠিতা।</p>
<p class="subhead">১০. কযৰিক্কযসিক্খাপদৰণ্ণনা</p>
<p class="bodytext">দসমে <span class="bld">নানপ্পকারক</span>ন্তি চীৰরাদীনং কপ্পিযভণ্ডানং ৰসেন অনেকৰিধং। <span class="bld">কযৰিক্কয</span>ন্তি কযঞ্চেৰ ৰিক্কযঞ্চ। ‘‘ইমিনা ইমং দেহি, ইমং আহর, পরিৰত্তেহি, চেতাপেহী’’তি ইমিনা হি নযেন পরস্স কপ্পিযভণ্ডং গণ্হন্তো কযং সমাপজ্জতি, অত্তনো কপ্পিযভণ্ডং দেন্তো ৰিক্কযং সমাপজ্জতি। তস্মা ঠপেত্বা পঞ্চ সহধম্মিকে যং এৰং অত্তনো কপ্পিযভণ্ডং দত্বা মাতু সন্তকম্পি কপ্পিযভণ্ডং গণ্হাতি, তং নিস্সগ্গিযং হোতি। ৰুত্তলক্খণৰসেন সঙ্ঘগণপুগ্গলেসু যস্স কস্সচি নিস্সজ্জিতব্বং, ‘‘ইমং ভুঞ্জিত্বা ৰা গহেত্বা ৰা ইদং নাম আহর <a name="V0.0173"></a> ৰা করোহি ৰা’’তি রজনাদিং আহরাপেত্বা ৰা ধমকরণাদিপরিক্খারং ভূমিসোধনাদিঞ্চ নৰকম্মং কারেত্বা ৰা সন্তং ৰত্থু নিস্সজ্জিতব্বং, অসন্তে পাচিত্তিযং দেসেতব্বমেৰ।</p>
<p class="bodytext">সাৰত্থিযং উপনন্দং আরব্ভ কযৰিক্কযৰত্থুস্মিং পঞ্ঞত্তং, ‘‘ইদং কিং অগ্ঘতী’’তি এৰং অগ্ঘং পুচ্ছন্তস্স, যস্স হত্থতো ভণ্ডং গণ্হিতুকামো হোতি, তং ঠপেত্বা অঞ্ঞং অন্তমসো তস্সেৰ পুত্তভাতুকম্পি কপ্পিযকারকং কত্বা ‘‘ইমিনা ইদং নাম গহেত্বা দেহী’’তি আচিক্খন্তস্স, ‘‘ইদং অম্হাকং অত্থি, অম্হাকঞ্চ ইমিনা চ ইমিনা চ অত্থো’’তি এৰং ৰত্বা অত্তনো ধনেন লদ্ধং গণ্হন্তস্স, সহধম্মিকেহি সদ্ধিং কযৰিক্কযং করোন্তস্স, উম্মত্তকাদীনঞ্চ অনাপত্তি। যং অত্তনো ধনেন পরিৰত্তেতি, যেন চ পরিৰত্তেতি, তেসং কপ্পিযৰত্থুতা, অসহধম্মিকতা, কযৰিক্কযাপজ্জনঞ্চাতি ইমানেত্থ তীণি অঙ্গানি। সেসং রূপিযসংৰোহারে ৰুত্তনযমেৰাতি।</p>
<p class="centered">কযৰিক্কযসিক্খাপদৰণ্ণনা নিট্ঠিতা।</p>
<p class="centered">এল়কলোমৰগ্গো দুতিযো।</p>
<p class="title">৩. পত্তৰগ্গো</p>
<p class="subhead">১. পত্তসিক্খাপদৰণ্ণনা</p>
<p class="bodytext">পত্তৰগ্গস্স <a name="M0.0178"></a> পঠমে <span class="bld">অতিরেকপত্তো</span>তি অনধিট্ঠিতো চ অৰিকপ্পিতো চ, সো চ খো উক্কট্ঠমজ্ঝিমোমকানং অঞ্ঞতরো পমাণযুত্তোৰ, তস্স পমাণং ‘‘অড্ঢাল়্হকোদনং গণ্হাতী’’তিআদিনা (পারা ৬০২) নযেন পাল়িযং ৰুত্তং। তত্রাযং ৰিনিচ্ছযো – অনুপহতপুরাণসালিতণ্ডুলানং সুকোট্টিতপরিসুদ্ধানং দ্বে মগধনাল়িযো গহেত্বা তেহি তণ্ডুলেহি অনুত্তণ্ডুলমকিলিন্নমপিণ্ডিকং সুৰিসদং কুন্দমকুল়রাসিসদিসং অৰস্সাৰিতোদনং পচিত্বা নিরৰসেসং পত্তে পক্খিপিত্বা তস্স ওদনস্স চতুত্থভাগপ্পমাণো নাতিঘনো নাতিতনুকো হত্থহারিযো সব্বসম্ভারসঙ্খতো মুগ্গসূপো পক্খিপিতব্বো, ততো আলোপস্স অনুরূপং যাৰচরিমালোপপ্পহোনকং মচ্ছমংসাদিব্যঞ্জনং পক্খিপিতব্বং, সপ্পিতেলতক্করসকঞ্জিযাদীনি <a name="P0.0074"></a> পন <a name="V0.0174"></a> গণনূপগানি ন হোন্তি। তানি হি ওদনগতিকানেৰ, নেৰ হাপেতুং, ন ৰড্ঢেতুং সক্কোন্তি, এৰমেতং সব্বম্পি পক্খিত্তং সচে পত্তস্স মুখৰট্টিযা হেট্ঠিমরাজিসমং তিট্ঠতি, সুত্তেন ৰা হীরেন ৰা ছিন্দন্তস্স সুত্তস্স ৰা হীরস্স ৰা হেট্ঠিমন্তং ফুসতি, অযং <span class="bld">উক্কট্ঠো</span> নাম পত্তো। সচে তং রাজিং অতিক্কম্ম থূপীকতং তিট্ঠতি, অযং <span class="bld">উক্কট্ঠোমকো</span> নাম পত্তো। সচে তং রাজিং ন সম্পাপুণাতি, অন্তোগধমেৰ হোতি, অযং <span class="bld">উক্কট্ঠুক্কট্ঠো</span> নাম পত্তো। উক্কট্ঠতো উপড্ঢপ্পমাণো <span class="bld">মজ্ঝিমো</span>। মজ্ঝিমপত্ততো উপড্ঢপ্পমাণো <span class="bld">ওমকো</span>। তেসম্পি ৰুত্তনযেনেৰ ভেদো ৰেদিতব্বো। ইচ্চেতেসু নৰসু উক্কট্ঠুক্কট্ঠো চ ওমকোমকো চাতি দ্বে অপত্তা, সেসা সত্ত পত্তা পমাণযুত্তা নাম, অযমেত্থসঙ্খেপো, ৰিত্থারো পন সমন্তপাসাদিকাযং (পারা॰ অট্ঠ॰ ২.৫৯৮ আদযো) ৰুত্তো, তস্মা এৰং পমাণযুত্তং সমণসারুপ্পেন পক্কং অযোপত্তং ৰা মত্তিকাপত্তং ৰা লভিত্বা পুরাণপত্তং পচ্চুদ্ধরিত্বা অন্তোদসাহে অধিট্ঠাতব্বো। সচে পনস্স মূলতো কাকণিকমত্তম্পি দাতব্বং অৰসিট্ঠং হোতি, অধিট্ঠানুপগো ন হোতি, অপ্পচ্চুদ্ধরন্তেন ৰিকপ্পেতব্বো। তত্থ পচ্চুদ্ধরণাধিট্ঠানলক্খণং চীৰরৰগ্গে ৰুত্তনযেনেৰ ৰেদিতব্বং, ৰিকপ্পনলক্খণং পরতো ৰক্খাম। সচে পন কোচি অপত্তকো ভিক্খু দস পত্তে লভিত্বা সব্বে অত্তনাৰ পরিভুঞ্জিতুকামো হোতি, একং পত্তং অধিট্ঠায পুন দিৰসে তং পচ্চুদ্ধরিত্বা অঞ্ঞো অধিট্ঠাতব্বো, এতেনুপাযেন ৰস্সসতম্পি <a name="M0.0179"></a> পরিহরিতুং সক্কা। যো পনস্স পত্তো মুখৰট্টিতো হেট্ঠা দ্বঙ্গুলমত্তোকাসতো পট্ঠায যত্থকত্থচি কঙ্গুসিত্থনিক্খমনমত্তেন ছিদ্দেন ছিদ্দো হোতি, সো অধিট্ঠানুপগো ন হোতি। পুন ছিদ্দে পাকতিকে কতে অধিট্ঠাতব্বো, সেসং অধিট্ঠানৰিজহনং তিচীৰরে ৰুত্তনযমেৰ।</p>
<p class="bodytext">সাৰত্থিযং ছব্বগ্গিযে আরব্ভ অতিরেকপত্তধারণৰত্থুস্মিং পঞ্ঞত্তং, অসাধারণপঞ্ঞত্তি, সেসৰণ্ণনাক্কমো চীৰরৰগ্গস্স পঠমসিক্খাপদে ৰুত্তনযেনেৰ ৰেদিতব্বোতি।</p>
<p class="centered">পত্তসিক্খাপদৰণ্ণনা নিট্ঠিতা।</p>
<p class="subhead">২. ঊনপঞ্চবন্ধনসিক্খাপদৰণ্ণনা</p>
<p class="bodytext">দুতিযে ঊনানি পঞ্চ বন্ধনানি অস্সাতি <span class="bld">ঊনপঞ্চবন্ধনো,</span> নাস্স পঞ্চ বন্ধনানি পূরেন্তীতি অত্থো, তেন ঊনপঞ্চবন্ধনেন, ইত্থম্ভূতস্স লক্খণে করণৰচনং। তত্থ যস্মা অবন্ধনস্সাপি পঞ্চ বন্ধনানি ন পূরেন্তি সব্বসো নত্থিতায, তেনস্স পদভাজনে ‘‘ঊনপঞ্চবন্ধনো নাম পত্তো অবন্ধনো ৰা একবন্ধনো ৰা’’তিআদি (পারা॰ ৬১৩) ৰুত্তং। ‘‘ঊনপঞ্চবন্ধনেনা’’তি <a name="V0.0175"></a> চ ৰুত্তত্তা যস্স পঞ্চবন্ধনো পত্তো হোতি পঞ্চবন্ধনোকাসো ৰা, তস্স সো অপত্তো, তস্মা অঞ্ঞং ৰিঞ্ঞাপেতুং ৰট্টতি। যস্মিং পন পত্তে মুখৰট্টিতো হেট্ঠা ভট্ঠা দ্বঙ্গুলপ্পমাণা একাপি রাজি হোতি, তং <a name="P0.0075"></a> তস্সা রাজিযা হেট্ঠিমপরিযন্তে পত্তৰেধকেন ৰিজ্ঝিত্বা পচিত্বা সুত্তরজ্জুকমকচিরজ্জুকাদীহি ৰা তিপুসুত্তকেন ৰা বন্ধিত্বা তং বন্ধনং আমিসস্স অলগ্গনত্থং তিপুপট্টকেন ৰা কেনচি বদ্ধসিলেসাদিনা ৰা পটিচ্ছাদেতব্বং, সো চ পত্তো অধিট্ঠহিত্বা পরিভুঞ্জিতব্বো, সুখুমং ৰা ছিদ্দং কত্বা বন্ধিতব্বো, ফাণিতং ঝাপেত্বা পাসাণচুণ্ণেন বন্ধিতুম্পি ৰট্টতি। যস্স পন দ্বে রাজিযো ৰা একাযেৰ ৰা চতুরঙ্গুলা, তস্স দ্বে বন্ধনানি দাতব্বানি। যস্স তিস্সো ৰা একাযেৰ ৰা ছল়ঙ্গুলা, তস্স তীণি। যস্স চতস্সো ৰা একাযেৰ ৰা অট্ঠঙ্গুলা, তস্স চত্তারি। যস্স পঞ্চ ৰা একাযেৰ ৰা দসঙ্গুলা, সো বদ্ধোপি অবদ্ধোপি অপত্তোযেৰ, অঞ্ঞো ৰিঞ্ঞাপেতব্বো, এস তাৰ মত্তিকাপত্তে ৰিনিচ্ছযো।</p>
<p class="bodytext">অযোপত্তে <a name="M0.0180"></a> পন সচেপি পঞ্চ ৰা অতিরেকানি ৰা ছিদ্দানি হোন্তি, তানি চে অযচুণ্ণেন ৰা আণিযা ৰা লোহমণ্ডলেন ৰা বদ্ধানি মট্ঠানি হোন্তি, স্বেৰ পরিভুঞ্জিতব্বো, অঞ্ঞো ন ৰিঞ্ঞাপেতব্বো। অথ পন একম্পি ছিদ্দং মহন্তং হোতি, লোহমণ্ডলেন বদ্ধম্পি মট্ঠং ন হোতি, পত্তে আমিসং লগ্গতি, অকপ্পিযো হোতি অযং পত্তো, অঞ্ঞো ৰিঞ্ঞাপেতব্বো। যো পন এৰং পত্তসঙ্খেপগতে ৰা অযোপত্তে, ঊনপঞ্চবন্ধনে ৰা মত্তিকাপত্তে সতি অঞ্ঞং ৰিঞ্ঞাপেতি, পযোগে দুক্কটং, পটিলাভেন নিস্সগ্গিযো হোতি, নিস্সজ্জিতব্বো। নিস্সজ্জন্তেন সঙ্ঘমজ্ঝে এৰ নিস্সজ্জিতব্বো, তেন ৰুত্তং ‘‘ভিক্খুপরিসায নিস্সজ্জিতব্বো’’তি। <span class="bld">যো চ তস্সা ভিক্খুপরিসাযা</span>তিএত্থ তেহি ভিক্খূহি পকতিযা এৰ অত্তনো অত্তনো অধিট্ঠিতং পত্তং গহেত্বা সন্নিপতিতব্বং, ততো সম্মতেন পত্তগ্গাহাপকেন পত্তস্স ৰিজ্জমানগুণং ৰত্বা ‘‘ভন্তে, ইমং গণ্হথা’’তি থেরো ৰত্তব্বো। সচে থেরস্স সো পত্তো ন রুচ্চতি, অপ্পিচ্ছতায ৰা ন গণ্হাতি, ৰট্টতি। তস্মিং পন অনুকম্পায অগণ্হন্তস্স দুক্কটং। সচে পন গণ্হাতি, থেরস্স পত্তং দুতিযত্থেরং গাহাপেত্বা এতেনেৰ উপাযেন যাৰ সঙ্ঘনৰকা গাহাপেতব্বো, তেন পরিচ্চত্তপত্তো পন <span class="bld">পত্তপরিযন্তো</span> নাম, <span class="bld">সো তস্স ভিক্খুনো পদাতব্বো</span>। তেনাপি সো যথা ৰিঞ্ঞাপেত্বা গহিতপত্তো, এৰমেৰ সক্কচ্চং পরিভুঞ্জিতব্বো। সচে পন তং জিগুচ্ছন্তো অদেসে ৰা নিক্খিপতি, অপরিভোগেন ৰা পরিভুঞ্জতি, ৰিস্সজ্জেতি ৰা, দুক্কটং আপজ্জতি।</p>
<p class="bodytext">সক্কেসু ছব্বগ্গিযে আরব্ভ বহূ পত্তে ৰিঞ্ঞাপনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং <a name="V0.0176"></a>, অবন্ধনেন অবন্ধনং, একবন্ধনং, দুবন্ধনং, তিবন্ধনং, চতুব্বন্ধনং, অবন্ধনোকাসং, একদ্বিতিচতুব্বন্ধনোকাসং চেতাপেতি, এৰং একেকেন পত্তেন দসধা দসৰিধং পত্তং। চেতাপনৰসেন পন একং নিস্সগ্গিযপাচিত্তিযসতং হোতি। নট্ঠপত্তস্স, ভিন্নপত্তস্স, অত্তনো ঞাতকপ্পৰারিতে, অঞ্ঞস্স চ ঞাতকপ্পৰারিতে, তস্সেৰত্থায ৰিঞ্ঞাপেন্তস্স, অত্তনো ধনেন গণ্হতো, উম্মত্তকাদীনঞ্চ অনাপত্তি। অধিট্ঠানুপগপত্তস্স ঊনপঞ্চবন্ধনতা, অত্তুদ্দেসিকতা, অকতৰিঞ্ঞত্তি <a name="P0.0076"></a>, তায চ পটিলাভোতি ইমানেত্থ চত্তারি অঙ্গানি। সমুট্ঠানাদীনি ধোৰাপনসিক্খাপদে ৰুত্তনযানেৰাতি।</p>
<p class="centered">ঊনপঞ্চবন্ধনসিক্খাপদৰণ্ণনা নিট্ঠিতা।</p>
<p class="subhead">৩. ভেসজ্জসিক্খাপদৰণ্ণনা</p>
<p class="bodytext">ততিযে <a name="M0.0181"></a> <span class="bld">পটিসাযনীযানী</span>তি পটিসাযিতব্বানি, পরিভুঞ্জিতব্বানীতি অত্থো। এতেন সযং উগ্গহেত্বা নিক্খিত্তানং সত্তাহাতিক্কমেপি অনাপত্তিং দস্সেতি, তানি হি পটিসাযিতুং ন ৰট্টন্তি। <span class="bld">ভেসজ্জানী</span>তি ভেসজ্জকিচ্চং করোন্তু ৰা, মা ৰা, এৰং লদ্ধৰোহারানি। <span class="bld">সপ্পি</span> নাম গৰাদীনং সপ্পি, যেসং মংসং কপ্পতি, তেসং সপ্পি। তথা <span class="bld">নৰনীতং। তেলং</span> নাম তিলসাসপমধূকএরণ্ডকৰসাদীহি নিব্বত্তিতং। <span class="bld">মধু</span> নাম মক্খিকামধুমেৰ। <span class="bld">ফাণিতং</span> নাম উচ্ছুরসং উপাদায পন অপক্কা ৰা অৰত্থুকপক্কা ৰা সব্বাপি উচ্ছুৰিকতি ‘‘ফাণিত’’ন্তি ৰেদিতব্বং। <span class="bld">তানি পটিগ্গহেত্বা</span>তি তানি ভেসজ্জানি পটিগ্গহেত্বা, ন তেসং ৰত্থূনি। এতেন ঠপেত্বা ৰসাতেলং যানেত্থ যাৰকালিকৰত্থুকানি, তেসং ৰত্থূনি পটিগ্গহেত্বা কতানি সপ্পিআদীনি সত্তাহং অতিক্কামযতোপি অনাপত্তিং দস্সেতি। ৰসাতেলং পন কালে পটিগ্গহিতং কালে নিপক্কং কালে সংসট্ঠং তেলপরিভোগেন পরিভুঞ্জিতুং অনুঞ্ঞাতং, তস্মা ঠপেত্বা মনুস্সৰসং অঞ্ঞং যংকঞ্চি ৰসং পুরেভত্তং পটিগ্গহেত্বা সামং পচিত্বা নিব্বত্তিততেলম্পি সত্তাহং নিরামিসপরিভোগেন ৰট্টতি। অনুপসম্পন্নেন পচিত্বা দিন্নং পন তদহুপুরেভত্তং সামিসম্পি ৰট্টতি, অঞ্ঞেসং যাৰকালিকৰত্থূনং ৰত্থুং পচিতুং ন ৰট্টতিযেৰ। নিব্বত্তিতসপ্পি ৰা নৰনীতং ৰা পচিতুং ৰট্টতি, তং পন তদহুপুরেভত্তম্পি সামিসং পরিভুঞ্জিতুং ন ৰট্টতি। পুরেভত্তং পটিগ্গহিতখীরাদিতো অনুপসম্পন্নেন পচিত্বা কতসপ্পিআদীনি পন তদহুপুরেভত্তং সামিসানিপি ৰট্টন্তি, পচ্ছাভত্ততো পট্ঠায অনজ্ঝোহরণীযানি, সত্তাহাতিক্কমেপি অনাপত্তি। <span class="bld">সন্নিধিকারকং পরিভুঞ্জিতব্বানী</span>তি সন্নিধিং কত্বা নিদহিত্বা পুরেভত্তং পটিগ্গহিতানি তদহুপুরেভত্তং সামিসপরিভোগেনাপি ৰট্টন্তি, পচ্ছাভত্ততো <a name="V0.0177"></a> পট্ঠায পন তানি চ, পচ্ছাভত্তং পটিগ্গহিতানি চ সত্তাহং নিরামিসপরিভোগেন পরিভুঞ্জিতব্বানীতি অত্থো। ‘‘পরিভুঞ্জিতব্বানী’’তি চ ৰচনতো অন্তোসত্তাহে অব্ভঞ্জনাদীনং অত্থায অধিট্ঠহিত্বা ঠপিতেসু অনাপত্তি, যাৰজীৰিকানি সাসপমধূকএরণ্ডকঅট্ঠীনি তেলকরণত্থং পটিগ্গহেত্বা তদহেৰ কততেলং সত্তাহকালিকং, দুতিযদিৰসে কতং ছাহং ৰট্টতি, ততিযদিৰসে কতং পঞ্চাহং, চতুত্থপঞ্চমছট্ঠসত্তমদিৰসে কতং তদহেৰ ৰট্টতি। সচে যাৰ অরুণস্স উগ্গমনা <a name="M0.0182"></a> তিট্ঠতি, নিস্সগ্গিযং হোতি, অট্ঠমদিৰসে কতং অনজ্ঝোহরণীযং, অনিস্সগ্গিযত্তা পন বাহিরপরিভোগেন ৰট্টতি। সচেপি ন করোতি, তেলত্থায পটিগ্গহিতসাসপাদীনং পন পাল়িযং অনাগতসপ্পিআদীনঞ্চ <a name="P0.0077"></a> সত্তাহাতিক্কমে দুক্কটং আপজ্জতি। সীতুদকেন কতমধূকপুপ্ফফাণিতং পন ফাণিতগতিকমেৰ, অম্বফাণিতাদীনি যাৰকালিকানি। যং পনেত্থ সত্তাহকালিকং, তং নিস্সট্ঠং পটিলভিত্বাপি অরুআদীনি ৰা মক্খেতুং, অজ্ঝোহরিতুং ৰা ন ৰট্টতি। পদীপে কাল়ৰণ্ণে ৰা উপনেতব্বং, অঞ্ঞস্স ভিক্খুনো কাযিকপরিভোগং ৰট্টতি। যং পন নিরপেক্খো পরিচ্চজিত্বা পুন লভতি, তং অজ্ঝোহরিতুম্পি ৰট্টতি। ৰিসুং ঠপিতসপ্পিআদীসু, একভাজনে ৰা অমিস্সিতেসু ৰত্থুগণনায আপত্তিযো।</p>
<p class="bodytext">সাৰত্থিযং সম্বহুলে ভিক্খূ আরব্ভ সত্তাহং অতিক্কমনৰত্থুস্মিং পঞ্ঞত্তং, সেসং চীৰরৰগ্গস্স পঠমসিক্খাপদে ৰুত্তনযেনেৰ ৰেদিতব্বন্তি।</p>
<p class="centered">ভেসজ্জসিক্খাপদৰণ্ণনা নিট্ঠিতা।</p>
<p class="subhead">৪. ৰস্সিকসাটিকসিক্খাপদৰণ্ণনা</p>
<p class="bodytext">চতুত্থে <span class="bld">মাসো সেসো গিম্হান</span>ন্তি চতুন্নং গিম্হমাসানং একো পচ্ছিমমাসো সেসো। <span class="bld">পরিযেসিতব্ব</span>ন্তি গিম্হানং পচ্ছিমমাসস্স পঠমদিৰসতো পট্ঠায যাৰ কত্তিকমাসস্স পচ্ছিমদিৰসো, তাৰ ‘‘কালো ৰস্সিকসাটিকাযা’’তিআদিনা সতুপ্পাদকরণেন, সঙ্ঘস্স পৰারিতট্ঠানতো, অত্তনো ঞাতকপ্পৰারিতট্ঠানতো পন ‘‘দেথ মে ৰস্সিকসাটিকচীৰর’’ন্তিআদিকায ৰিঞ্ঞত্তিযাপি পরিযেসিতব্বং। অঞ্ঞাতকঅপ্পৰারিতট্ঠানে সতুপ্পাদং করোন্তস্স ৰত্তভেদে দুক্কটং, যথা ৰা তথা ৰা ‘‘দেথ মে’’তিআদিৰচনেন ৰিঞ্ঞাপেন্তস্স অঞ্ঞাতকৰিঞ্ঞত্তিসিক্খাপদেন নিস্সগ্গিযং পাচিত্তিযং। <span class="bld">কত্বা নিৰাসেতব্ব</span>ন্তি গিম্হানং পচ্ছিমদ্ধমাসস্স পঠমদিৰসতো পট্ঠায যাৰ কত্তিকমাসস্স পচ্ছিমদিৰসো, তাৰ সূচিকম্মনিট্ঠানেন <a name="V0.0178"></a> সকিম্পি ৰণ্ণভেদমত্তরজনেন কপ্পবিন্দুকরণেন চ কত্বা পরিদহিতব্বা। এত্তাৰতা গিম্হানং পচ্ছিমো মাসো পরিযেসনক্খেত্তং <a name="M0.0183"></a>, পচ্ছিমো অদ্ধমাসো করণনিৰাসনক্খেত্তম্পি, ৰস্সানস্স চতূসু মাসেসু সব্বম্পি তং ৰট্টতীতি অযমত্থো দস্সিতো হোতি। যো চাযং গিম্হানং পচ্ছিমো মাসো অনুঞ্ঞাতো, এত্থ কতপরিযেসিতম্পি ৰস্সিকসাটিকং অধিট্ঠাতুং ন ৰট্টতি। সচে তস্মিং মাসে অতিক্কন্তে ৰস্সং উক্কড্ঢিযতি, পুন মাসপরিহারং লভতি, ধোৰিত্বা পন নিক্খিপিত্বা ৰস্সূপনাযিকদিৰসে অধিট্ঠাতব্বা। সচে সতিসম্মোসেন ৰা অপ্পহোনকভাৰেন ৰা অকতা হোতি। তে চ দ্বে মাসে ৰস্সানস্স চতুমাসন্তি ছ মাসে পরিহারং লভতি। সচে পন কত্তিকমাসে কথিনং অত্থরিযতি, অপরেপি চত্তারো মাসে লভতি, এৰং দস মাসা হোন্তি। ততো পরম্পি সতিযা পচ্চাসায তং মূলচীৰরং কত্বা ঠপেন্তস্স একমাসন্তি এৰং একাদস মাসে পরিহারং লভতি, ইতো পরং একাহম্পি ন লভতি।</p>
<p class="bodytext"><span class="bld">ওরেন চে মাসো</span> <a name="P0.0078"></a> <span class="bld">সেসো গিম্হান</span>ন্তি গিম্হানং পচ্ছিমমাসস্স ওরিমভাগে যাৰ হেমন্তস্স পঠমদিৰসো, তাৰাতি অত্থো। <span class="bld">পরিযেসেয্যা</span>তি এতেসু সত্তসু পিট্ঠিসমযমাসেসু অঞ্ঞাতকঅপ্পৰারিতট্ঠানতো সতুপ্পাদকরণেন পরিযেসন্তস্স নিস্সগ্গিযং পাচিত্তিযং, ৰিঞ্ঞাপেন্তস্স অঞ্ঞাতকৰিঞ্ঞত্তিসিক্খাপদেন নিস্সগ্গিযং পাচিত্তিযং, ঞাতকপ্পৰারিতে ৰিঞ্ঞাপেন্তস্স তেন সিক্খাপদেন অনাপত্তি, সতুপ্পাদং করোন্তস্স ইমিনা সিক্খাপদেন আপত্তি। <span class="bld">ওরেনদ্ধমাসো সেসো গিম্হান</span>ন্তি গিম্হানস্স পচ্ছিমদ্ধমাসতো ওরিমভাগে একস্মিং অদ্ধমাসে। <span class="bld">কত্বা নিৰাসেয্যা</span>তি এত্থন্তরে ধম্মেন উপ্পন্নম্পি কত্বা নিৰাসেন্তস্স নিস্সগ্গিযং হোতি।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ ৰস্সিকসাটিকপরিযেসনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, তিকপাচিত্তিযং, ঊনকমাসদ্ধমাসেসু অতিরেকসঞ্ঞিনো ৰেমতিকস্স ৰা দুক্কটং, তথা সতিযা ৰস্সিকসাটিকায নগ্গস্স কাযং ওৰস্সাপযতো। পোক্খরণিযাদীসু পন ন্হাযন্তস্স ৰা অচ্ছিন্নচীৰরস্স ৰা নট্ঠচীৰরস্স ৰা ‘‘অনিৰত্থং চোরা হরন্তী’’তি এৰং আপদাসু ৰা নিৰাসযতো উম্মত্তকাদীনঞ্চ অনাপত্তি। এত্থ চ ৰস্সিকসাটিকায অত্তুদ্দেসিকতা, অসমযে পরিযেসনতা, তায চ পটিলাভোতি ইমানি তাৰ পরিযেসনাপত্তিযা তীণি অঙ্গানি <a name="M0.0184"></a>। সচীৰরতা, আপদাভাৰো, ৰস্সিকসাটিকায সকভাৰো, অসমযে নিৰাসনন্তি ইমানি নিৰাসনাপত্তিযা চত্তারি অঙ্গানি। সমুট্ঠানাদীনি ধোৰাপনসিক্খাপদে ৰুত্তনযানেৰাতি।</p>
<p class="centered">ৰস্সিকসাটিকসিক্খাপদৰণ্ণনা নিট্ঠিতা।</p>
<p class="subhead">৫. চীৰরঅচ্ছিন্দনসিক্খাপদৰণ্ণনা</p>
<p class="bodytext">পঞ্চমে <a name="V0.0179"></a> <span class="bld">সামং চীৰরং দত্বা</span>তি ৰেয্যাৰচ্চাদীনি পচ্চাসিসমানো সযমেৰ দত্বা। <span class="bld">অচ্ছিন্দেয্যা</span>তি ৰেয্যাৰচ্চাদীনি অকরোন্তং দিস্বা সকসঞ্ঞায অচ্ছিন্দন্তস্স ৰত্থুগণনায আপত্তিযো। <span class="bld">অচ্ছিন্দাপেয্যা</span>তিএত্থ পন ‘‘অচ্ছিন্দা’’তি আণত্তিযা দুক্কটং, অচ্ছিন্দেসু যত্তকানি আণত্তানি, তেসং গণনায আপত্তিযো।</p>
<p class="bodytext">সাৰত্থিযং উপনন্দং আরব্ভ চীৰরঅচ্ছিন্দনৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, তিকপাচিত্তিযং। অনুপসম্পন্নে উপসম্পন্নসঞ্ঞিনো, ৰেমতিকস্স, অনুপসম্পন্নসঞ্ঞিনো ৰা, উপসম্পন্নস্সাপি ৰিকপ্পনুপগপচ্ছিমচীৰরং ঠপেত্বা অঞ্ঞং পরিক্খারং, অনুপসম্পন্নস্স চ যংকিঞ্চি অচ্ছিন্দতো ৰা দুক্কটং। তেন তুট্ঠেন ৰা কুপিতেন ৰা দিন্নং পন তস্স ৰিস্সাসং ৰা গণ্হন্তস্স উম্মত্তকাদীনঞ্চ অনাপত্তি। ৰিকপ্পনুপগপচ্ছিমচীৰরতা, সামং দিন্নতা, সকসঞ্ঞিতা, উপসম্পন্নতা, কোধৰসেন অচ্ছিন্দনং ৰা অচ্ছিন্দাপনং ৰাতি ইমানেত্থ পঞ্চ অঙ্গানি। সমুট্ঠানাদীনি অদিন্নাদানসদিসানি অঞ্ঞত্র ৰেদনায। ৰেদনা পন ইধ দুক্খৰেদনাযেৰাতি।</p>
<p class="centered">চীৰরঅচ্ছিন্দনসিক্খাপদৰণ্ণনা নিট্ঠিতা।</p>
<p class="subhead">৬. সুত্তৰিঞ্ঞত্তিসিক্খাপদৰণ্ণনা</p>
<p class="bodytext">ছট্ঠে <a name="P0.0079"></a> <span class="bld">সুত্ত</span>ন্তি ছব্বিধং খোমসুত্তাদিং ৰা তেসং অনুলোমং ৰা। <span class="bld">ৰিঞ্ঞাপেত্বা</span>তি চীৰরত্থায যাচিত্বা। <span class="bld">ৰাযাপেয্যা</span>তি ‘‘চীৰরং মে, আৰুসো, ৰাযথা’’তি অকপ্পিযায ৰিঞ্ঞত্তিযা ৰাযাপেয্য। <span class="bld">নিস্সগ্গিয</span>ন্তি এৰং <a name="M0.0185"></a> ৰাযাপেন্তস্স যো তন্তৰাযো চীৰরৰাযনত্থং তুরিৰেমসজ্জনাদিকে পযোগে করোতি, তস্স সব্বপ্পযোগেসু দুক্কটং, পটিলাভেন নিস্সগ্গিযং হোতি।</p>
<p class="bodytext">রাজগহে ছব্বগ্গিযে ভিক্খূ আরব্ভ চীৰরৰাযাপনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, ৰিঞ্ঞাপিতসুত্তং ৰিঞ্ঞাপিততন্তৰাযেন ৰাযাপেন্তস্স দীঘতো ৰিদত্থিমত্তে তিরিযঞ্চ হত্থমত্তে ৰীতে নিস্সগ্গিযং পাচিত্তিযং। ইতি যাৰ চীৰরং ৰড্ঢতি, তাৰ ইমিনা পমাণেন আপত্তিযো ৰড্ঢন্তি। তেনেৰ পন অৰিঞ্ঞত্তিযা লদ্ধসুত্তং ৰাযাপেন্তস্স যথা পুব্বে নিস্সগ্গিযং <a name="V0.0180"></a>, এৰং ইধ দুক্কটং। তেনেৰ ৰিঞ্ঞত্তঞ্চ অৰিঞ্ঞত্তঞ্চ ৰাযাপেন্তস্স সচে ৰুত্তপ্পমাণেন কেদারবদ্ধং ৰিয চীৰরং হোতি, অকপ্পিযসুত্তমযে পরিচ্ছেদে পাচিত্তিযং, ইতরস্মিং তথেৰ দুক্কটং। ততো চে ঊনতরা পরিচ্ছেদা, সব্বপরিচ্ছেদেসু দুক্কটানেৰ। অথ একন্তরিকেন ৰা সুত্তেন দীঘতো ৰা কপ্পিযং তিরিযং অকপ্পিযং কত্বা ৰীতং হোতি, পুব্বে ৰুত্তপ্পমাণগণনায দুক্কটানি। এতেনেৰ উপাযেন কপ্পিযতন্তৰাযেন অকপ্পিযসুত্তে, কপ্পিযাকপ্পিযেহি তন্তৰাযেহি সুত্তেপি কপ্পিযে অকপ্পিযে কপ্পিযাকপ্পিযে চ আপত্তিভেদো ৰেদিতব্বো। তিকপাচিত্তিযং, অৰাযাপিতে ৰাযাপিতসঞ্ঞিনো ৰেমতিকস্স ৰা দুক্কটং। চীৰরসিব্বনআযোগকাযবন্ধনঅংসবদ্ধকপত্তত্থৰিকপরিস্সাৰনানং অত্থায সুত্তং ৰিঞ্ঞাপেন্তস্স, ঞাতকপ্পৰারিতেহি কপ্পিযসুত্তং ৰাযাপেন্তস্স, অঞ্ঞস্সত্থায, অত্তনো ধনেন, উম্মত্তকাদীনঞ্চ অনাপত্তি, চীৰরত্থায ৰিঞ্ঞাপিতসুত্তং, অত্তুদ্দেসিকতা, অকপ্পিযতন্তৰাযেন অকপ্পিযৰিঞ্ঞত্তিযা ৰাযাপনন্তি ইমানেত্থ তীণি অঙ্গানি। সমুট্ঠানাদীনি ধোৰাপনসিক্খাপদে ৰুত্তনযানেৰাতি।</p>
<p class="centered">সুত্তৰিঞ্ঞত্তিসিক্খাপদৰণ্ণনা নিট্ঠিতা।</p>
<p class="subhead">৭. মহাপেসকারসিক্খাপদৰণ্ণনা</p>
<p class="bodytext">সত্তমে <span class="bld">তত্র চে সো ভিক্খূ</span>তি যত্র গামে ৰা নিগমে ৰা তন্তৰাযা, তত্র। <span class="bld">পুব্বে অপ্পৰারিতো</span>তি চীৰরসামিকেহি অপ্পৰারিতো হুত্বা <a name="M0.0186"></a>। <span class="bld">ৰিকপ্পং আপজ্জেয্যা</span>তি ৰিসিট্ঠকপ্পং অধিকৰিধানং আপজ্জেয্য। ইদানি যেনাকারেন ৰিকপ্পং আপন্নো হোতি, তং দস্সেতুং <span class="bld">ইদং খো, আৰুসো</span>তিআদি ৰুত্তং। তত্থ <span class="bld">আযত</span>ন্তি দীঘং। <span class="bld">ৰিত্থত</span>ন্তি পুথুলং। <span class="bld">অপ্পিত</span>ন্তি ঘনং। <span class="bld">সুৰীত</span>ন্তি সুট্ঠু ৰীতং, সব্বট্ঠানেসু সমং কত্বা ৰীতং। <span class="bld">সুপ্পৰাযিত</span>ন্তি সুট্ঠু পৰাযিতং, সব্বট্ঠানেসু সমং কত্বা তন্তে পসারিতং। <span class="bld">সুৰিলেখিত</span>ন্তি লেখনিযা সুট্ঠু ৰিলেখিতং। <span class="bld">সুৰিতচ্ছিত</span>ন্তি কোচ্ছেন <a name="P0.0080"></a> সুট্ঠু ৰিতচ্ছিতং, সুট্ঠু নিদ্ধোতন্তি অত্থো। <span class="bld">পিণ্ডপাতমত্তম্পী</span>তি এত্থ চ ন ভিক্খুনো পিণ্ডপাতদানমত্তেন তং নিস্সগ্গিযং হোতি, সচে পন তে তস্স ৰচনেন চীৰরসামিকানং হত্থতো সুত্তং গহেত্বা ঈসকম্পি আযতং ৰা ৰিত্থতং ৰা অপ্পিতং ৰা করোন্তি, অথ তেসং পযোগে ভিক্খুনো দুক্কটং, পটিলাভেন নিস্সগ্গিযং হোতি।</p>
<p class="bodytext">সাৰত্থিযং উপনন্দং আরব্ভ চীৰরে ৰিকপ্পং আপজ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, ঞাতকে অঞ্ঞাতকসঞ্ঞিনো ৰেমতিকস্স ৰা দুক্কটং। ঞাতকপ্পৰারিতানং তন্তৰাযেহি, অঞ্ঞস্স ৰা অত্থায, অত্তনো ৰা ধনেন, মহগ্ঘং ৰাযাপেতুকামং <a name="V0.0181"></a> অপ্পগ্ঘং ৰাযাপেন্তস্স, উম্মত্তকাদীনঞ্চ অনাপত্তি। অঞ্ঞাতকঅপ্পৰারিতানং তন্তৰাযে উপসঙ্কমিত্বা ৰিকপ্পমাপজ্জনতা, চীৰরস্স অত্তুদ্দেসিকতা, তস্স ৰচনেন সুত্তৰড্ঢনং, চীৰরপ্পটিলাভোতি ইমানেত্থ চত্তারি অঙ্গানি। সমুট্ঠানাদীনি ধোৰাপনসিক্খাপদে ৰুত্তনযানেৰাতি।</p>
<p class="centered">মহাপেসকারসিক্খাপদৰণ্ণনা নিট্ঠিতা।</p>
<p class="subhead">৮. অচ্চেকচীৰরসিক্খাপদৰণ্ণনা</p>
<p class="bodytext">অট্ঠমে <span class="bld">দসাহানাগত</span>ন্তি দস অহানি দসাহং, তেন দসাহেন অনাগতা দসাহানাগতা, দসাহেন অসম্পত্তাতি অত্থো, তং দসাহানাগতং, অচ্চন্তসংযোগৰসেন ভুম্মত্থে উপযোগৰচনং। <span class="bld">কত্তিকতেমাসিকপুণ্ণম</span>ন্তি পঠমকত্তিকপুণ্ণমং, ইধাপি পঠমপদস্স অনুপযোগতা পুরিমনযেনেৰ ভুম্মত্থে উপযোগৰচনং। ইদং ৰুত্তং হোতি – যতো পট্ঠায পঠমপ্পৰারণা ‘‘দসাহানাগতা’’তি ৰুচ্চতি, সচেপি তানি দিৰসানি অচ্চন্তমেৰ ভিক্খুনো অচ্চেকচীৰরং উপ্পজ্জেয্য, ‘‘অচ্চেকং ইদ’’ন্তি জানমানেন ভিক্খুনা <a name="M0.0187"></a> সব্বম্পি পটিগ্গহেতব্বন্তি। তেন পৰারণামাসস্স জুণ্হপক্খপঞ্চমিতো পট্ঠায উপ্পন্নস্স চীৰরস্স নিধানকালো দস্সিতো হোতি। কামঞ্চেস ‘‘দসাহপরমং অতিরেকচীৰরং ধারেতব্ব’’ন্তিইমিনাৰ সিদ্ধো, অট্ঠুপ্পত্তিৰসেন পন অপুব্বং ৰিয অত্থং দস্সেত্বা সিক্খাপদং ঠপিতং। <span class="bld">অচ্চেকচীৰর</span>ন্তি গমিকগিলানগব্ভিনিঅভিনৰুপ্পন্নসদ্ধানং পুগ্গলানং অঞ্ঞতরেন ‘‘ৰস্সাৰাসিকং দস্সামী’’তি এৰং আরোচেত্বা দিন্নং। সচে তং পুরে পৰারণায ৰিভজিতং, যেন গহিতং, তেন ৰস্সচ্ছেদো ন কাতব্বো, করোতি চে, তং চীৰরং সঙ্ঘিকং হোতি। <span class="bld">যাৰ চীৰরকালসময</span>ন্তি অনত্থতে কথিনে যাৰ ৰস্সানস্স পচ্ছিমো মাসো, অত্থতে কথিনে যাৰ পঞ্চ মাসা, তাৰ নিক্খিপিতব্বং।</p>
<p class="bodytext">সাৰত্থিযং সম্বহুলে ভিক্খূ আরব্ভ অচ্চেকচীৰরস্স চীৰরকালসমযং অতিক্কমনৰত্থুস্মিং পঞ্ঞত্তং, সেসমেত্থ চীৰরৰগ্গস্স পঠমসিক্খাপদে ৰুত্তনযেনেৰ ৰেদিতব্বন্তি।</p>
<p class="bodytext">অচ্চেকচীৰরসিক্খাপদৰণ্ণনা নিট্ঠিতা।</p>
<p class="subhead">৯. সাসঙ্কসিক্খাপদৰণ্ণনা</p>
<p class="bodytext">নৰমে <a name="P0.0081"></a> <span class="bld">উপৰস্সং খো পনা</span>তি এত্থ <span class="bld">উপৰস্স</span>ন্তি উপৰস্স, উপৰসিত্বাতি ৰুত্তং হোতি, উপসম্পজ্জন্তিআদীসু <a name="V0.0182"></a> (ৰিভ॰ ৫৭০) ৰিয হেত্থ অনুনাসিকো দট্ঠব্বো, ৰস্সং উপগন্ত্বা ৰসিত্বা চাতি অত্থো। ইমস্স চ পদস্স ‘‘তথারূপেসু ভিক্খু সেনাসনেসু ৰিহরন্তো’’তিইমিনা সম্বন্ধো, ইদং ৰুত্তং হোতি – ৰস্সং উপগন্ত্বা ৰসিত্বা চ ততো পরং পচ্ছিমকত্তিকপুণ্ণমপরিযোসানকালং যানি খো পন তানি আরঞ্ঞকানি…পে॰… অন্তরঘরে নিক্খিপেয্যাতি। তত্থ <span class="bld">আরঞ্ঞকানী</span>তি সব্বপচ্ছিমানি আরোপিতেন আচরিযধনুনা গামস্স ইন্দখীলতো পট্ঠায পঞ্চধনুসতপ্পমাণে পদেসে কতসেনাসনানি। সচে পন অপরিক্খিত্তো গামো হোতি, পরিক্খেপারহট্ঠানতো পট্ঠায মিনেতব্বং। সচে ৰিহারস্স পরিক্খেপো ৰা অপরিক্খিত্তস্স যং গামতো সব্বপঠমং সেনাসনং ৰা চেতিযং ৰা বোধি ৰা ধুৰসন্নিপাতট্ঠানং ৰা যাৰ <a name="M0.0188"></a>, তং তাৰ পকতিমগ্গেন মিনেতব্বং, অঞ্ঞং মগ্গং কাতুং, অমগ্গেন ৰা মিনেতুং ন ৰট্টতি। <span class="bld">সাসঙ্কসম্মতানী</span>তি চোরাদীনং নিৰিট্ঠোকাসাদিদস্সনেন ‘‘সাসঙ্কানী’’তি সম্মতানি, এৰং সঞ্ঞাতানীতি অত্থো। সহ পটিভযেন <span class="bld">সপ্পটিভযানি,</span> চোরেহি মনুস্সানং হতৰিলুত্তাকোটিতভাৰদস্সনতো সন্নিহিতবলৰভযানীতি অত্থো।</p>
<p class="bodytext"><span class="bld">অন্তরঘরে নিক্খিপেয্যা</span>তি আরঞ্ঞকস্স সেনাসনস্স সমন্তা সব্বদিসাভাগেসু অত্তনা অভিরুচিতে গোচরগামে নিক্খিপেয্য। তঞ্চ খো সতিযা অঙ্গসম্পত্তিযা, তত্রাযং অঙ্গসম্পত্তি – পুরিমিকায উপগন্ত্বা মহাপৰারণায পৰারিতো হোতি, ইদমেকং অঙ্গং। কত্তিকমাসোযেৰ হোতি, ইদং দুতিযং অঙ্গং। পঞ্চধনুসতিকপচ্ছিমপ্পমাণযুত্তং সেনাসনং হোতি, ইদং ততিযং অঙ্গং। ঊনপ্পমাণে ৰা গাৰুততো অতিরেকপ্পমাণে ৰা ন লভতি, যত্র হি পিণ্ডায চরিত্বা ভুত্তৰেলাযমেৰ পুন ৰিহারং সক্কা আগন্তুং, তদেৰ ইধাধিপ্পেতং। সাসঙ্কসপ্পটিভযমেৰ হোতি, ইদং চতুত্থং অঙ্গং হোতীতি। <span class="bld">কোচিদেৰ পচ্চযো</span>তি কিঞ্চিদেৰ কারণং। <span class="bld">তেন চীৰরেনা</span>তি তেন অন্তরঘরে নিক্খিত্তচীৰরেন। <span class="bld">ৰিপ্পৰাসাযা</span>তি ৰিযোগৰাসায। <span class="bld">ততো চে উত্তরি ৰিপ্পৰসেয্যা</span>তি ছারত্ততো উত্তরি তস্মিং সেনাসনে সত্তমং অরুণং উট্ঠাপেয্যাতি অত্থো, তথা অসক্কোন্তেন পন গামসীমং ওক্কমিত্বা সভাযং ৰা যত্থ কত্থচি ৰা ৰসিত্বা চীৰরপ্পৰত্তিং ঞত্বা পক্কমিতুং ৰট্টতি। <span class="bld">অঞ্ঞত্র ভিক্খুসম্মুতিযা</span>তি যং সঙ্ঘো গিলানস্স ভিক্খুনো চীৰরেন ৰিপ্পৰাসসম্মুতিং দেতি, তং ঠপেত্বা অলদ্ধসম্মুতিকস্স অতিরেকছারত্তং ৰিপ্পৰসতো নিস্সগ্গিযং হোতি।</p>
<p class="bodytext">সাৰত্থিযং সম্বহুলে ভিক্খূ আরব্ভ চীৰরৰিপ্পৰাসৰত্থুস্মিং পঞ্ঞত্তং, সেসমেত্থ চীৰরৰগ্গস্স দুতিযসিক্খাপদে ৰুত্তনযেনেৰ ৰেদিতব্বন্তি।</p>
<p class="centered">সাসঙ্কসিক্খাপদৰণ্ণনা নিট্ঠিতা।</p>
<p class="subhead">১০. পরিণতসিক্খাপদৰণ্ণনা</p>
<p class="bodytext">দসমে <a name="P0.0082"></a> <a name="V0.0183"></a> <span class="bld">সঙ্ঘিক</span>ন্তি সঙ্ঘস্স সন্তকং। সো হি সঙ্ঘস্স পরিণতত্তা হত্থে অনারুল়্হোপি একেন পরিযাযেন সঙ্ঘসন্তকো হোতি। <span class="bld">লাভ</span>ন্তি লভিতব্বং চীৰরাদিৰত্থুং। <span class="bld">পরিণত</span>ন্তি ‘‘দস্সাম করিস্সামা’’তি ৰচীভেদেন ৰা <a name="M0.0189"></a> হত্থমুদ্দায ৰা সঙ্ঘস্স নিন্নং হুত্বা ঠিতং। <span class="bld">অত্তনো পরিণামেয্যা</span>তি ‘‘ইদং ময্হং দেথা’’তিআদীনি ৰদন্তো অত্তনিন্নং করেয্য। সচে পন সঙ্ঘস্স দিন্নং হোতি, তং গহেতুং ন ৰট্টতি, সঙ্ঘস্সেৰ দাতব্বং। পরিণতং পন সহধম্মিকানং ৰা গিহীনং ৰা অন্তমসো মাতুসন্তকম্পি অত্তনো পরিণামেন্তস্স পযোগে দুক্কটং, পটিলাভেন নিস্সগ্গিযং হোতি।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ পরিণামনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, পরিণতে ৰেমতিকস্স, অপরিণতে পরিণতসঞ্ঞিনো চেৰ ৰেমতিকস্স চ, সঙ্ঘচেতিযপুগ্গলেসু যস্স কস্সচি পরিণতং অঞ্ঞসঙ্ঘাদীনং পরিণামেন্তস্স চ দুক্কটং। অপরিণতসঞ্ঞিনো, ‘‘কত্থ দেমা’’তি পুচ্ছিতে ‘‘যত্থ তুম্হাকং চিত্তং পসীদতি, তত্থ দেথ, তুম্হাকং দেয্যধম্মো পরিভোগং ৰা লভেয্যা’’তিআদীনি ৰদন্তস্স, উম্মত্তকাদীনঞ্চ অনাপত্তি। সঙ্ঘে পরিণতভাৰো, তং ঞত্বা অত্তনো পরিণামনং, পটিলাভোতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানীতি।</p>
<p class="centered">পরিণতসিক্খাপদৰণ্ণনা নিট্ঠিতা।</p>
<p class="centered">পত্তৰগ্গো ততিযো।</p>
<p class="centered">ইতি কঙ্খাৰিতরণিযা পাতিমোক্খৰণ্ণনায</p>
<p class="centered">নিস্সগ্গিযপাচিত্তিযৰণ্ণনা নিট্ঠিতা।</p></div>
<p class="chapter">পাচিত্তিযকণ্ডো</p>
<div class="chaptxt">
<p class="title">১. মুসাৰাদৰগ্গো</p>
<p class="subhead">১. মুসাৰাদসিক্খাপদৰণ্ণনা</p>
<p class="bodytext">পাচিত্তিযেসু <a name="M0.0190"></a> <a name="V0.0184"></a> মুসাৰাদৰগ্গস্স পঠমে <span class="bld">সম্পজানমুসাৰাদে</span>তি পুব্বেপি জানিত্বা ৰচনক্খণেপি জানন্তস্সেৰ মুসাৰাদভণনে। ভণনঞ্চ নাম ইধ অভূতস্স ৰা ভূততং, ভূতস্স ৰা অভূততং কত্বা কাযেন ৰা ৰাচায ৰা ৰিঞ্ঞাপনপ্পযোগো, নিমিত্তত্থে চেতং ভুম্মৰচনং। তস্মা যো সম্পজানমুসাৰাদং ৰদতি, তস্স তংনিমিত্তং তংহেতু তপ্পচ্চযা পাচিত্তিযং হোতীতি এৰমেত্থ অঞ্ঞেসু চ ঈদিসেসু অত্থো ৰেদিতব্বো।</p>
<p class="bodytext">সাৰত্থিযং হত্থকং সক্যপুত্তং আরব্ভ অৰজানিত্বা পটিজাননাদিৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, উত্তরিমনুস্সধম্মারোচনত্থং মুসা ভণন্তস্স পারাজিকং, অমূলকেন পারাজিকেন অনুদ্ধংসনত্থং সঙ্ঘাদিসেসো, সঙ্ঘাদিসেসেন অনুদ্ধংসনত্থং পাচিত্তিযং, আচারৰিপত্তিযা অনুদ্ধংসনত্থং দুক্কটং, ‘‘যো তে ৰিহারে ৰসী’’তিআদিনা (পারা॰ ২২০) পরিযাযেন উত্তরিমনুস্সধম্মারোচনত্থং পটিৰিজানন্তস্স মুসা ভণিতে থুল্লচ্চযং, অপ্পটিৰিজানন্তস্স দুক্কটং, কেৰলং মুসা ভণন্তস্স ইধ পাচিত্তিযং। অনুপধারেত্বা সহসা ভণন্তস্স, ‘‘অঞ্ঞং <a name="P0.0083"></a> ভণিস্সামী’’তি অঞ্ঞং ভণন্তস্স, উম্মত্তকাদীনঞ্চ অনাপত্তি। ৰিসংৰাদনপুরেক্খারতা, ৰিসংৰাদনচিত্তেন যমত্থং ৰত্তুকামো, তস্স পুগ্গলস্স ৰিঞ্ঞাপনপযোগো চাতি ইমানেত্থ দ্বে অঙ্গানি। সমুট্ঠানাদীনি অদিন্নাদানসদিসানীতি।</p>
<p class="centered">মুসাৰাদসিক্খাপদৰণ্ণনা নিট্ঠিতা।</p>
<p class="subhead">২. ওমসৰাদসিক্খাপদৰণ্ণনা</p>
<p class="bodytext">দুতিযে <a name="V0.0185"></a> <span class="bld">ওমসৰাদে</span>তি ওৰিজ্ঝনৰচনে, জাতিনামগোত্তকম্মসিপ্পআবাধলিঙ্গকিলেসআপত্তিঅক্কোসেসু ভূতেন ৰা অভূতেন ৰা যেন কেনচি পারাজিকং আপন্নং ৰা অনাপন্নং ৰা যংকিঞ্চি ভিক্খুং যায কাযচি <a name="M0.0191"></a> ৰাচায ৰা হত্থমুদ্দায ৰা অনঞ্ঞাপদেসেন অক্কোসনৰচনে পাচিত্তিযন্তি অত্থো।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ ওমসনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তেহিযেৰ দসহি অক্কোসৰত্থূহি ‘‘সন্তি ইধেকচ্চে চণ্ডালা’’তিআদিনা (পাচি॰ ২৬) নযেন অঞ্ঞাপদেসং কত্বা অক্কোসন্তস্স, ‘‘চোরোসি গণ্ঠিভেদকোসী’’তিআদীহি পাল়িমুত্তকপদেহি অক্কোসন্তস্স, যথা তথা ৰা অনুপসম্পন্নং অক্কোসন্তস্স চ দুক্কটং। ইধ ভিক্খুনীপি অনুপসম্পন্নসঙ্খ্যং গচ্ছতি। অনক্কোসিতুকামস্স কেৰলং দৰকম্যতায ৰদতো সব্বত্থ দুব্ভাসিতং। অত্থধম্মঅনুসাসনিপুরেক্খারানং, উম্মত্তকাদীনঞ্চ অনাপত্তি। যং অক্কোসতি, তস্স উপসম্পন্নতা, অনঞ্ঞাপদেসেন জাতিআদীহি অক্কোসনং, ‘‘মং অক্কোসতী’’তি জাননা, অত্থপুরেক্খারতাদীনং অভাৰোতি ইমানেত্থ চত্তারি অঙ্গানি। সমুট্ঠানাদীনি অদিন্নাদানসদিসানি, ৰেদনা পন ইধ দুক্খাতি।</p>
<p class="centered">ওমসৰাদসিক্খাপদৰণ্ণনা নিট্ঠিতা।</p>
<p class="subhead">৩. পেসুঞ্ঞসিক্খাপদৰণ্ণনা</p>
<p class="bodytext">ততিযে <span class="bld">ভিক্খুপেসুঞ্ঞে</span>তি ভিক্খুস্স পেসুঞ্ঞে, জাতিআদীহি অক্কোসৰত্থূহি ভিক্খূ অক্কোসন্তস্স ভিক্খুনো সুত্বা ৰচনং ভিক্খুনো পিযকম্যতায ৰা ভেদাধিপ্পাযেন ৰা যো অক্কুদ্ধো, তস্স ভিক্খুস্স কাযেন ৰা ৰাচায ৰা উপসংহটে তস্মিং পেসুঞ্ঞকরণৰচনে পাচিত্তিযন্তি অত্থো।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ পেসুঞ্ঞউপসংহরণৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, ৰুত্তনযেনেৰ অঞ্ঞাপদেসেন অক্কোসন্তস্স ৰচনূপসংহারে ৰা পাল়িমুত্তকঅক্কোসূপসংহারে ৰা অনুপসম্পন্নস্স চ উপসংহারে দুক্কটং। ইধাপি ভিক্খুনী অনুপসম্পন্নট্ঠানে <a name="V0.0186"></a> ঠিতা। ন পিযকম্যতায, ন ভেদাধিপ্পাযেন কেৰলং পাপগরহিতায ৰদন্তস্স, উম্মত্তকাদীনঞ্চ অনাপত্তি। জাতিআদীহি অনঞ্ঞাপদেসেন অক্কোসন্তস্স ভিক্খুনো সুত্বা ৰচনং ভিক্খুস্স উপসংহরণং, পিযকম্যতাভেদাধিপ্পাযেসু <a name="M0.0192"></a> অঞ্ঞতরতা <a name="P0.0084"></a>, তস্স ৰিজাননাতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানেৰাতি।</p>
<p class="centered">পেসুঞ্ঞসিক্খাপদৰণ্ণনা নিট্ঠিতা।</p>
<p class="subhead">৪. পদসোধম্মসিক্খাপদৰণ্ণনা</p>
<p class="bodytext">চতুত্থে <span class="bld">পদসো ধম্মং ৰাচেয্যা</span>তি সঙ্গীতিত্তযং অনারুল়্হম্পি রাজোৰাদতিক্খিন্দ্রিযচতুপরিৰত্তননন্দোপনন্দকুলুম্পসুত্তমগ্গকথাদিধম্মঞ্চ সঙ্গীতিত্তযমারুল়্হং তিপিটকধম্মঞ্চ পদং পদং ৰাচেয্য, পদানুপদঅন্বক্খরঅনুব্যঞ্জনেসু একেকং কোট্ঠাসন্তি অত্থো। <span class="bld">পাচিত্তিয</span>ন্তি এতেসু পদাদীসু ভিক্খুঞ্চ ভিক্খুনিঞ্চ ঠপেত্বা যংকঞ্চি কোট্ঠাসং অৰসেসপুগ্গলেহি সদ্ধিং একতো ভণন্তস্স পদাদিগণনায পাচিত্তিযং।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ পদসো ধম্মৰাচনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং। উপসম্পন্নে অনুপসম্পন্নসঞ্ঞিনো ৰেমতিকস্স ৰা দুক্কটং। অনুপসম্পন্নেন সদ্ধিং একতো উদ্দেসগ্গহণে, সজ্ঝাযকরণে, তস্স সন্তিকে উদ্দেসগ্গহণে, যেভুয্যেন পগুণগন্থং ভণন্তস্স, ওসারেন্তস্স চ খলিতট্ঠানে ‘‘এৰং ভণাহী’’তি ৰচনে চ একতো ভণন্তস্সাপি, উম্মত্তকাদীনঞ্চ অনাপত্তি। অনুপসম্পন্নতা, ৰুত্তলক্খণং ধম্মং পদসো ৰাচনতা, একতো ওসাপনঞ্চাতি ইমানেত্থ তীণি অঙ্গানি। পদসোধম্মসমুট্ঠানং, কিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং, ৰচীকম্মং, তিচিত্তং, তিৰেদনন্তি।</p>
<p class="centered">পদসোধম্মসিক্খাপদৰণ্ণনা নিট্ঠিতা।</p>
<p class="subhead">৫. পঠমসহসেয্যসিক্খাপদৰণ্ণনা</p>
<p class="bodytext">পঞ্চমে <span class="bld">অনুপসম্পন্নেনা</span>তি ভিক্খুং ঠপেত্বা অন্তমসো পারাজিকৰত্থুভূতেন তিরচ্ছানগতেনাপি। <span class="bld">উত্তরিদিরত্ততিরত্ত</span>ন্তি দ্বিন্নং ৰা তিণ্ণং ৰা রত্তীনং উপরি। <span class="bld">সহসেয্য</span>ন্তি সব্বচ্ছন্নপরিচ্ছন্নে যেভুয্যেন ছন্নপরিচ্ছন্নে ৰা সেনাসনে পুব্বাপরিযেন ৰা একক্খণেন ৰা একতো <a name="V0.0187"></a> নিপজ্জনং। <span class="bld">কপ্পেয্যা</span>তি <a name="M0.0193"></a> ৰিদহেয্য সম্পাদেয্য। তত্থ ছদনং অনাহচ্চ দিযড্ঢহত্থুব্বেধেন পাকারাদিনা পরিচ্ছিন্নম্পি সব্বপরিচ্ছন্নমিচ্চেৰ ৰেদিতব্বং, তস্মা ইমিনা লক্খণেন সমন্নাগতো সচেপি সত্তভূমিকো পাসাদো একূপচারো হোতি, সতগব্ভং ৰা চতুসালং, যো তত্থ ৰা অঞ্ঞত্থ ৰা তাদিসে তেন ৰা অঞ্ঞেন ৰা অনুপসম্পন্নেন সহ তিস্সো রত্তিযো সযিত্বা চতুত্থদিৰসে অত্থঙ্গতে সূরিযে অনুপসম্পন্নে নিপন্নে গব্ভদ্বারং পিধায ৰা অপিধায ৰা নিপজ্জতি, পঠমনিপন্নো ৰা তস্মিং নিপজ্জন্তে ন ৰুট্ঠাতি, তস্স উভিন্নং উট্ঠহিত্বা নিপজ্জনপ্পযোগগণনায অনুপসম্পন্নগণনায চ পাচিত্তিযং। অযমেত্থ সঙ্খেপো, ৰিত্থারো পন সমন্তপাসাদিকাযং (পাচি॰ অট্ঠ॰ ৫১) সব্বপ্পকারতো ৰুত্তো।</p>
<p class="bodytext">আল়ৰিযং <a name="P0.0085"></a> সম্বহুলে ভিক্খূ আরব্ভ অনুপসম্পন্নেন সহসেয্যৰত্থুস্মিং পঞ্ঞত্তং, ‘‘উত্তরিদিরত্ততিরত্ত’’ন্তি অযমেত্থ অনুপঞ্ঞত্তি, সাধারণপঞ্ঞত্তি, অনাণত্তিকং, তিকপাচিত্তিযং, উপসম্পন্নে অনুপসম্পন্নসঞ্ঞিনো ৰেমতিকস্স ৰা উপদ্ধচ্ছন্নপরিচ্ছন্নাদীসু চ দুক্কটং। ঊনকদিরত্ততিরত্তং ৰসন্তস্স, ততিযায রত্তিযা পুরারুণা নিক্খমিত্বা পুন ৰসন্তস্স, সব্বচ্ছন্নসব্বাপরিচ্ছন্নাদীসু ৰসন্তস্স, ইতরস্মিং নিসিন্নে নিপজ্জন্তস্স, নিপন্নে ৰা নিসীদন্তস্স, উম্মত্তকাদীনঞ্চ অনাপত্তি। পাচিত্তিযৰত্থুকসেনাসনং, তত্থ অনুপসম্পন্নেন সহ নিপজ্জনং, চতুত্থদিৰসে সূরিযত্থঙ্গমনন্তি ইমানেত্থ তীণি অঙ্গানি। সমুট্ঠানাদীনি এল়কলোমসদিসানেৰাতি।</p>
<p class="centered">পঠমসহসেয্যসিক্খাপদৰণ্ণনা নিট্ঠিতা।</p>
<p class="subhead">৬. দুতিযসহসেয্যসিক্খাপদৰণ্ণনা</p>
<p class="bodytext">ছট্ঠে <span class="bld">মাতুগামেনা</span>তি অন্তমসো তদহুজাতাযপি মনুস্সিত্থিযা। দিস্সমানরূপা পন যক্খিপেতিযো পণ্ডকো মেথুনৰত্থুভূতা চ তিরচ্ছানিত্থিযো ইধ দুক্কটৰত্থুকা হোন্তি।</p>
<p class="bodytext">সাৰত্থিযং আযস্মন্তং অনুরুদ্ধত্থেরং আরব্ভ মাতুগামেন সহসেয্যৰত্থুস্মিং পঞ্ঞত্তং, সেসং অনন্তরসিক্খাপদে ৰুত্তনযেনেৰ ৰেদিতব্বং অঞ্ঞত্র <a name="M0.0194"></a> রত্তিপরিচ্ছেদা, তত্র হি চতুত্থদিৰসে আপত্তি, ইধ পন পঠমদিৰসেপীতি।</p>
<p class="centered">দুতিযসহসেয্যসিক্খাপদৰণ্ণনা নিট্ঠিতা।</p>
<p class="subhead">৭. ধম্মদেসনাসিক্খাপদৰণ্ণনা</p>
<p class="bodytext">সত্তমে <a name="V0.0188"></a> <span class="bld">উত্তরিছপ্পঞ্চৰাচাহী</span>তিএত্থ একো গাথাপাদো একা ৰাচাতি এৰং সব্বত্থ ৰাচাপমাণং ৰেদিতব্বং। <span class="bld">ধম্মং দেসেয্যা</span>তি পদসোধম্মসিক্খাপদে ৰুত্তলক্খণং ধম্মং ৰা অট্ঠকথাধম্মং ৰা ভাসেয্য। <span class="bld">অঞ্ঞত্র ৰিঞ্ঞুনা পুরিসৰিগ্গহেনা</span>তি ৰিনা ৰিঞ্ঞুনা পুরিসেন। মনুস্সৰিগ্গহং গহেত্বা ঠিতেন পন যক্খেন ৰা পেতেন ৰা তিরচ্ছানেন ৰা সদ্ধিং ঠিতাযপি ধম্মং দেসেতুং ন ৰট্টতি। <span class="bld">পাচিত্তিয</span>ন্তি দুতিযানিযতে ৰুত্তলক্খণেন মনুস্সেন ৰিনা ৰিঞ্ঞুমনুস্সিত্থিযা ছন্নং ৰাচানং উপরি পদাদিৰসেন ধম্মং দেসেন্তস্স পদাদিগণনায, বহূনং দেসযতো মাতুগামগণনায চ পাচিত্তিযং।</p>
<p class="bodytext">সাৰত্থিযং উদাযিত্থেরং আরব্ভ মাতুগামস্স ধম্মদেসনাৰত্থুস্মিং পঞ্ঞত্তং, ‘‘অঞ্ঞত্র ৰিঞ্ঞুনা’’তি অযমেত্থ অনুপঞ্ঞত্তি, সাধারণপঞ্ঞত্তি, অনাণত্তিকং, তিকপাচিত্তিযং, অমাতুগামে মাতুগামসঞ্ঞিনো ৰেমতিকস্স ৰা যক্খিপেতিপণ্ডকমনুস্সৰিগ্গহতিরচ্ছানিত্থীনং দেসেন্তস্স চ দুক্কটং। ছহি ৰাচাহি, ততো ৰা ওরং দেসেন্তস্স, ৰুত্তলক্খণে ৰা পুরিসে সতি, সযং ৰা উট্ঠায, পুন নিসীদিত্বা মাতুগামস্স ৰা উট্ঠহিত্বা পুন নিসিন্নস্স, অঞ্ঞস্স ৰা মাতুগামস্স দেসযতো, ‘‘দীঘনিকাযো নাম ভন্তে কিমত্থিযো’’তি <a name="P0.0086"></a> এৰং পন পুট্ঠে সব্বম্পি দীঘনিকাযং দেসেন্তস্স, অঞ্ঞস্সত্থায ৰুচ্চমানং মাতুগামে সুণন্তে, উম্মত্তকাদীনঞ্চ অনাপত্তি। ৰুত্তলক্খণস্স ধম্মস্স ছন্নং ৰাচানং উপরি দেসনা, ৰুত্তলক্খণো মাতুগামো, ইরিযাপথপরিৰত্তাভাৰো, কপ্পিযকারকস্সাভাৰো, অপঞ্হাৰিস্সজ্জনাতি ইমানেত্থ পঞ্চ অঙ্গানি। সমুট্ঠানাদীনি পদসোধম্মসদিসানেৰ, কেৰলং ইধ কিরিযাকিরিযং হোতীতি।</p>
<p class="centered">ধম্মদেসনাসিক্খাপদৰণ্ণনা নিট্ঠিতা।</p>
<p class="subhead">৮. ভূতারোচনসিক্খাপদৰণ্ণনা</p>
<p class="bodytext">অট্ঠমে <a name="M0.0195"></a> <span class="bld">উত্তরিমনুস্সধম্ম</span>ন্তি চতুত্থপারাজিকে ৰুত্তলক্খণং উত্তরিমনুস্সানং ঝাযীনঞ্চেৰ অরিযানঞ্চ ধম্মং। <span class="bld">ভূতস্মিং পাচিত্তিয</span>ন্তি অত্তনি ঝানাদিধম্মে সতি তং ভিক্খুঞ্চ ভিক্খুনিঞ্চ ঠপেত্বা অঞ্ঞস্স আরোচযতো পাচিত্তিযং।</p>
<p class="bodytext">ৰেসালিযং ৰগ্গুমুদাতীরিযে ভিক্খূ আরব্ভ তেসং ভূতারোচনৰত্থুস্মিং পঞ্ঞত্তং, সাধারণপঞ্ঞত্তি <a name="V0.0189"></a>, অনাণত্তিকং, নিপ্পরিযাযেন অত্তনি ৰিজ্জমানং ঝানাদিধম্মং আরোচেন্তস্স সচে যস্স আরোচেতি, সো অনন্তরমেৰ ‘‘অযং ঝানলাভী’’তি ৰা ‘‘অরিযো’’তি ৰা যেন কেনচি আকারেন তমত্থং জানাতি, পাচিত্তিযং। নো চে জানাতি, দুক্কটং। পরিযাযেন আরোচিতং পন জানাতু ৰা, মা ৰা, দুক্কটমেৰ। তথারূপে কারণে সতি উপসম্পন্নস্স আরোচযতো, আদিকম্মিকস্স চ অনাপত্তি। যস্মা পন অরিযানং উম্মত্তকাদিভাৰো নত্থি, ঝানলাভিনো পন তস্মিং সতি ঝানা পরিহাযন্তি, তস্মা তে ইধ ন গহিতা। উত্তরিমনুস্সধম্মস্স ভূততা, অনুপসম্পন্নস্স আরোচনং, তঙ্খণৰিজাননা, অনঞ্ঞাপদেসোতি ইমানেত্থ চত্তারি অঙ্গানি। ভূতারোচনসমুট্ঠানং, কিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং, কাযকম্মং, ৰচীকম্মং, কুসলাব্যাকতচিত্তেহি দ্বিচিত্তং, সুখমজ্ঝত্তৰেদনাহি দ্বিৰেদনন্তি।</p>
<p class="centered">ভূতারোচনসিক্খাপদৰণ্ণনা নিট্ঠিতা।</p>
<p class="subhead">৯. দুট্ঠুল্লারোচনসিক্খাপদৰণ্ণনা</p>
<p class="bodytext">নৰমে <span class="bld">ভিক্খুস্সা</span>তি পারাজিকং অনজ্ঝাপন্নস্স। <span class="bld">দুট্ঠুল্ল</span>ন্তি কিঞ্চাপি দ্বিন্নং আপত্তিক্খন্ধানমেতং অধিৰচনং, ইধ পন সঙ্ঘাদিসেসমেৰ অধিপ্পেতং। <span class="bld">অঞ্ঞত্র ভিক্খুসম্মুতিযা</span>তি যং সঙ্ঘো অভিণ্হাপত্তিকস্স ভিক্খুনো আযতিং সংৰরত্থায আপত্তীনঞ্চ কুলানঞ্চ পরিযন্তং কত্বা ৰা অকত্বা ৰা তিক্খত্তুং অপলোকেত্বা কতিকং করোতি, তং ঠপেত্বা, অযথাকতিকায ‘‘অযং অসুচিং মোচেত্বা সঙ্ঘাদিসেসং আপন্নো’’তিআদিনা নযেন ৰত্থুনা সদ্ধিং আপত্তিং ঘটেত্বা আরোচেন্তস্স পাচিত্তিযং।</p>
<p class="bodytext">সাৰত্থিযং <a name="M0.0196"></a> ছব্বগ্গিযে ভিক্খূ আরব্ভ দুট্ঠুল্লাপত্তিআরোচনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং <a name="P0.0087"></a>, অদুট্ঠুল্লায দুট্ঠুল্লসঞ্ঞিনো ৰেমতিকস্স ৰা দুক্কটং, অৰসেসে ছ আপত্তিক্খন্ধে, অনুপসম্পন্নস্স পুরিমপঞ্চসিক্খাপদৰীতিক্কমসঙ্খাতং দুট্ঠুল্লং ৰা ইতরং অদুট্ঠুল্লং ৰা অজ্ঝাচারং আরোচেন্তস্সাপি দুক্কটমেৰ। ৰত্থুমত্তং ৰা আপত্তিমত্তং ৰা আরোচেন্তস্স, ভিক্খুসম্মুতিপরিচ্ছেদং অনতিক্কমিত্বা আরোচেন্তস্স, উম্মত্তকাদীনঞ্চ অনাপত্তি। ৰুত্তলক্খণস্স ভিক্খুনো সৰত্থুকো সঙ্ঘাদিসেসো, অনুপসম্পন্নস্স আরোচনং, ভিক্খুসম্মুতিযা অভাৰোতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ৰেদনা পন ইধ দুক্খাযেৰাতি।</p>
<p class="centered">দুট্ঠুল্লারোচনসিক্খাপদৰণ্ণনা নিট্ঠিতা।</p>
<p class="subhead">১০. পথৰীখণনসিক্খাপদৰণ্ণনা</p>
<p class="bodytext">দসমে <a name="V0.0190"></a> <span class="bld">পথৰি</span>ন্তি দুৰিধা পথৰী জাতপথৰী অজাতপথৰীতি। তত্থ <span class="bld">জাতপথৰী</span> সুদ্ধমিস্সপুঞ্জৰসেন তিৰিধা, তত্থ <span class="bld">সুদ্ধপথৰী</span> নাম পকতিযা সুদ্ধপংসু ৰা সুদ্ধমত্তিকা ৰা। <span class="bld">মিস্সপথৰী</span> নাম যত্থ পংসুতো ৰা মত্তিকাতো ৰা পাসাণসক্খরকথলমরুম্বৰালুকাসু অঞ্ঞতরস্স ততিযভাগো হোতি। <span class="bld">পুঞ্জপথৰী</span> নাম ‘‘অতিরেকচাতুমাসং ওৰট্ঠো পংসুপুঞ্জো ৰা মত্তিকাপুঞ্জো ৰা’’তি (পাচি॰ ৮৬) ৰুত্তং, ৰুত্তলক্খণেন পন মিস্সকপুঞ্জোপি পিট্ঠিপাসাণে ঠিতসুখুমরজম্পি চ দেৰে ফুসাযন্তে সকিং তিন্তং চতুমাসচ্চযেন তিন্তোকাসো পুঞ্জপথৰিসঙ্খমেৰ গচ্ছতি। তিৰিধাপি চেসা পথৰী উদ্ধনপত্তপচনাদিৰসেন ৰা যথা তথা ৰা অদড্ঢা ‘জাতপথৰী’তি ৰুচ্চতি, দড্ঢা পন ৰুত্তপ্পমাণতো অধিকতরপাসাণাদিমিস্সা ৰা <span class="bld">অজাতপথৰী</span> নাম হোতি, কো পন ৰাদো সুদ্ধপাসাণাদিভেদায। তত্থ যা ‘জাতপথৰী’তি ৰুত্তা, অযং অকপ্পিযপথৰী। যো ভিক্খু তং এৰরূপং পথৰিং সযং খণতি, খণনভেদনৰিলেখনপচনাদীহি ৰিকোপেতি, তস্স পযোগগণনায পাচিত্তিযং। যো পন খণাপেতি, ৰুত্তনযেনেৰ ৰিকোপাপেতি, তস্স ‘‘ইমং পদেস’’ন্তি ৰা ‘‘ইমং পথৰি’’ন্তি ৰা এৰং নিযমেত্বা ‘‘খণ, ভিন্দা’’তিআদিনা নযেন আণাপেন্তস্স আণত্তিযা <a name="M0.0197"></a> দুক্কটং, সকিং আণত্তে দিৰসম্পি খণন্তে আণাপকস্স একমেৰ পাচিত্তিযং, সচে ইতরো পুনপ্পুনং আণাপেতি, ৰাচায ৰাচায পাচিত্তিযং।</p>
<p class="bodytext">আল়ৰিযং আল়ৰকে ভিক্খূ আরব্ভ পথৰিখণনৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, পথৰিযা ৰেমতিকস্স, অপথৰিযা পথৰিসঞ্ঞিনো চেৰ ৰেমতিকস্স চ দুক্কটং। ওকাসং অনিযমেত্বা ‘‘পোক্খরণিং খণ, আৰাটং খণ, কন্দং খণা’’তিআদীনি ভণন্তস্স, আতপেন সুস্সিত্বা ফলিতকদ্দমং ৰা গোকণ্টকং ৰা হেট্ঠা পথৰিযা অসম্বদ্ধং ভিজ্জিত্বা পতিতনদিতটং ৰা মহন্তম্পি নঙ্গলচ্ছিন্নমত্তিকাপিণ্ডন্তিএৰমাদীনি সব্বঞ্চ অজাতপথৰিং ৰিকোপেন্তস্স, ‘‘ইমস্স থম্ভস্স আৰাটং জান <a name="P0.0088"></a>, মত্তিকং দেহি, মত্তিকং আহর, পংসুনা মে অত্থো, মত্তিকং কপ্পিযং করোহী’’তি ভণন্তস্স, অসঞ্চিচ্চ রুক্খাদিপৰট্টনেন ভিন্দন্তস্স, অসতিযা পাদঙ্গুট্ঠকাদীহি ৰিলেখন্তস্স, জাতপথৰিভাৰং ৰা, ‘‘খণামি ৰা অহ’’ন্তি অজানন্তস্স, উম্মত্তকাদীনঞ্চ অনাপত্তি। জাতপথৰী, পথৰিসঞ্ঞিতা, খণনখণাপনানং অঞ্ঞতরন্তি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন পণ্ণত্তিৰজ্জং, তিচিত্তং, তিৰেদনন্তি।</p>
<p class="centered">পথৰীখণনসিক্খাপদৰণ্ণনা নিট্ঠিতা।</p>
<p class="centered">মুসাৰাদৰগ্গো পঠমো।</p>
<p class="title">২. ভূতগামৰগ্গো</p>
<p class="subhead">১. ভূতগামসিক্খাপদৰণ্ণনা</p>
<p class="bodytext">ভূতগামৰগ্গস্স <a name="V0.0191"></a> পঠমে <span class="bld">ভূতগামপাতব্যতাযা</span>তি এত্থ ভৰন্তি অহেসুঞ্চাতি ভূতা, জাযন্তি ৰড্ঢন্তি জাতা ৰড্ঢিতা চাতি অত্থো। <span class="bld">গামো</span>তি রাসি, ভূতানং গামো, ভূতা এৰ ৰা গামোতি ভূতগামো, পতিট্ঠিতহরিততিণরুক্খাদীনমেতং অধিৰচনং। পাতব্যস্স ভাৰো পাতব্যতা, ছেদনভেদনাদীহি যথারুচি পরিভুঞ্জিতব্বতাতি অত্থো, তস্সং ভূতগামপাতব্যতায, নিমিত্তত্থে চেতং ভুম্মৰচনং, ভূতগামপাতব্যতাহেতু ভূতগামস্স ছেদনাদিপচ্চযা পাচিত্তিযন্তি অত্থো। তস্মা যো ভিক্খু <a name="M0.0198"></a> পথৰিউদকপাকারাদীসু যত্থকত্থচি জাতং অসুক্খং অন্তমসো অতিসুখুমতিণম্পি সাসপবীজকসেৰালম্পি উদ্ধরণচ্ছেদনৰিজ্ঝনাদীহি ৰিকোপেতি ৰা পথৰিখণনে ৰুত্তনযেন ৰিকোপাপেতি ৰা পাচিত্তিযং আপজ্জতি।</p>
<p class="bodytext">আল়ৰিযং আল়ৰকে ভিক্খূ আরব্ভ রুক্খছিন্দনৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, ভূতগামতো ৰিযোজিতমূলবীজখন্ধবীজফলুবীজঅগ্গবীজবীজবীজানং অঞ্ঞতরং ভাজনগতং ৰা রাসিকতং ৰা ভূমিযং রোপিতম্পি নিক্খন্তমূলমত্তং ৰা নিক্খন্তঅঙ্কুরমত্তং ৰা সচেপিস্স ৰিদত্থিমত্তা পত্তৰট্টি নিগ্গচ্ছতি, অনিক্খন্তে ৰা মূলে নিক্খন্তে ৰা মূলে যাৰ অঙ্কুরো হরিতো ন হোতি, তাৰ তং ৰিকোপেন্তস্স দুক্কটং, তথা ভূতগামবীজগামে ৰেমতিকস্স, অভূতগামবীজগামে ভূতগামবীজগামসঞ্ঞিনো চেৰ ৰেমতিকস্স চ। উভযত্থ পন অতথাসঞ্ঞিস্স, উম্মত্তকাদীনঞ্চ অনাপত্তি, অসঞ্চিচ্চ অসতিযা অজানিত্বা ৰা ৰিকোপেন্তস্স, ‘ইমং রুক্খ’ন্তি এৰং অনিযমেত্বা ‘‘রুক্খং ছিন্দ, ৰল্লিং ছিন্দা’’তিআদীনি ভণন্তস্স, ‘‘ইমং পুপ্ফং ৰা ফলং ৰা জান, ইমং দেহি, ইমং আহর, ইমিনা মে অত্থো, ইমং কপ্পিযং করোহী’’তি ভণন্তস্স চ অনাপত্তি। এৰং কপ্পিযৰচনেন ভূতগামতো ৰিযোজিতং পন বীজজাতং পুন পি ‘‘কপ্পিযং করোহী’’তি কারেত্বাৰ পরিভুঞ্জিতব্বং। এৰঞ্হিস্স বীজগামপরিমোচনম্পি কতং হোতি।</p>
<p class="bodytext">কপ্পিযং করোন্তেন পন অগ্গিনা ৰা নখেন ৰা সত্থেন ৰা কত্তব্বং, অগ্গিনা করোন্তেন চ যেন কেনচি অগ্গিনা একদেসে ফুসন্তেন ‘কপ্পিয’ন্তি <a name="P0.0089"></a> ৰত্বাৰ কাতব্বং। সত্থেন <a name="V0.0192"></a> করোন্তেন যস্স কস্সচি তিখিণসত্থস্স অন্তমসো সূচিনখচ্ছেদনাদীনম্পি তুণ্ডেন ৰা ধারায ৰা ৰেধং ৰা ছেদং ৰা দস্সেন্তেন তথেৰ কাতব্বং। নখেন করোন্তেন ঠপেত্বা গোমহিংসাদীনং খুরে যেন কেনচি অপূতিনা মনুস্সানং ৰা তিরচ্ছানানং ৰা নখেন অন্তমসো ছিন্দিত্বা আহটেনাপি সত্থে ৰুত্তনযেনেৰ কাতব্বং। তত্থ সচেপি বীজানং পব্বতমত্তো রাসি, রুক্খসহস্সং ৰা ছিন্দিত্বা একাবদ্ধং, উচ্ছূনং ৰা মহাভারো বন্ধিত্বা ঠপিতো হোতি, একস্মিং বীজে ৰা রুক্খসাখায ৰা উচ্ছুম্হি ৰা কপ্পিযে কতে সব্বং কতং হোতি। উচ্ছুং ‘‘কপ্পিযং করিস্সামী’’তি তেহি সদ্ধিং বদ্ধং দারুকং ৰিজ্ঝতি, ৰট্টতিযেৰ। সচে পন যায ৰল্লিযা ভারো বদ্ধো, তং ৰিজ্ঝতি, ন ৰট্টতি। মরিচপক্কাদীহি মিস্সেত্বা <a name="M0.0199"></a> ভত্তং আহরন্তি, ‘‘কপ্পিযং করোহী’’তি ৰুত্তে সচেপি ভত্তসিত্থে ৰিজ্ঝতি, ৰট্টতিযেৰ, তিলতণ্ডুলেসুপি এসেৰ নযো। যাগুযা পক্খিত্তানি পন একাবদ্ধানি হুত্বা ন সন্তিট্ঠন্তি, তত্থ একেকং ৰিজ্ঝিত্বাৰ কাতব্বং। কপিট্ঠফলাদীনং অন্তো মিঞ্জং কটাহং মুঞ্চিত্বা সঞ্চরতি, ভিন্দাপেত্বা কপ্পিযং কারেতব্বং। একাবদ্ধা চে, কটাহেপি কাতুং ৰট্টতি। যং পন ফলং তরুণং হোতি অবীজং যঞ্চ নিব্বত্তবীজং বীজং অপনেত্বা পরিভুঞ্জিতব্বং, তত্থ কপ্পিযকরণকিচ্চং নত্থি। ভূতগামো, ভূতগামসঞ্ঞিতা, ৰিকোপনং ৰা ৰিকোপাপনং ৰাতি ইমানেত্থ তীণি অঙ্গানি। সমুট্ঠানাদীনি পথৰিখণনসদিসানেৰাতি।</p>
<p class="centered">ভূতগামসিক্খাপদৰণ্ণনা নিট্ঠিতা।</p>
<p class="subhead">২. অঞ্ঞৰাদকসিক্খাপদৰণ্ণনা</p>
<p class="bodytext">দুতিযে যমত্থং সঙ্ঘমজ্ঝে ৰিনযধরো পুচ্ছতি, ততো অঞ্ঞং ৰদতীতি <span class="bld">অঞ্ঞৰাদকো,</span> অঞ্ঞেনঞ্ঞং পটিচরণস্সেতং নামং। ৰিহেসতীতি <span class="bld">ৰিহেসকো,</span> তুণ্হীভাৰস্সেতং নামং, তস্মিং অঞ্ঞৰাদকে ৰিহেসকে। <span class="bld">পাচিত্তিয</span>ন্তি ৰত্থুদ্বযে পাচিত্তিযদ্বযং ৰুত্তং। তস্মা যো ভিক্খু সাৰসেসং আপত্তিং আপন্নো সঙ্ঘমজ্ঝে অনুযুঞ্জিযমানো তং ন কথেতুকামো অঞ্ঞেন ৰচনেন অঞ্ঞং ছাদেন্তো তথা তথা ৰিক্খিপতি, যো চ তুণ্হীভাৰেন ৰিহেসেতি, তেসং যং ভগৰতা অঞ্ঞৰাদককম্মঞ্চেৰ ৰিহেসককম্মঞ্চ অনুঞ্ঞাতং, তস্মিং সঙ্ঘেন কতে পুন তথা করোন্তানং পাচিত্তিযং।</p>
<p class="bodytext">কোসম্বিযং ছন্নত্থেরং আরব্ভ অঞ্ঞেনঞ্ঞং পটিচরণৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, ধম্মকম্মে তিকপাচিত্তিযং, অধম্মকম্মে তিকদুক্কটং, অনারোপিতে পন অঞ্ঞৰাদকে <a name="V0.0193"></a> ৰা ৰিহেসকে ৰা তথা করোন্তস্স দুক্কটমেৰ। আপত্তিং আপন্নভাৰং ৰা অজানন্তস্স ‘‘কিং তুম্হে ভণথা’’তি পুচ্ছতো, গেলঞ্ঞেন ৰা, ‘‘সঙ্ঘস্স ভণ্ডনাদীনি ৰা ভৰিস্সন্তি, অধম্মেন ৰা ৰগ্গেন ৰা নকম্মারহস্স ৰা কম্মং করিস্সন্তী’’তি <a name="P0.0090"></a> ইমিনা অধিপ্পাযেন ন কথেন্তস্স, উম্মত্তকাদীনঞ্চ অনাপত্তি। ধম্মকম্মেন আরোপিততা, আপত্তিযা ৰা ৰত্থুনা ৰা অনুযুঞ্জিযমানতা, ছাদেতুকামতায <a name="M0.0200"></a> অঞ্ঞেনঞ্ঞং পটিচরণং ৰা তুণ্হীভাৰো ৰাতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন সিযা কিরিযং, সিযা অকিরিযং, দুক্খৰেদনঞ্চ হোতীতি।</p>
<p class="centered">অঞ্ঞৰাদকসিক্খাপদৰণ্ণনা নিট্ঠিতা।</p>
<p class="subhead">৩. উজ্ঝাপনকসিক্খাপদৰণ্ণনা</p>
<p class="bodytext">ততিযে যেন ৰচনেন উজ্ঝাপেন্তি ‘‘ছন্দায ইত্থন্নামো ইদং নাম করোতী’’তিআদীনি ৰদন্তা উপসম্পন্নং সঙ্ঘেন সম্মতং সেনাসনপঞ্ঞাপকাদিভেদং তস্স অযসকামা হুত্বা ভিক্খূহি অৰজানাপেন্তি, অৰঞ্ঞায ওলোকাপেন্তি, লামকতো ৰা চিন্তাপেন্তি, তং ৰচনং <span class="bld">উজ্ঝাপনকং</span>। যেন চ তথেৰ ৰদন্তা খিয্যন্তি, সব্বত্থ তস্স অৰণ্ণং পকাসেন্তি, তং <span class="bld">খিয্যনকং,</span> তস্মিং উজ্ঝাপনকে খিয্যনকে। <span class="bld">পাচিত্তিয</span>ন্তি ৰত্থুদ্বযে পাচিত্তিযদ্বযং ৰুত্তং। তস্মা যো সম্মতস্স ভিক্খুনো অযসকামতায উপসম্পন্নস্স ৰদন্তো উজ্ঝাপেতি ৰা খিয্যতি ৰা, তস্স পাচিত্তিযং হোতি।</p>
<p class="bodytext">রাজগহে মেত্তিযভূমজকে ভিক্খূ আরব্ভ উজ্ঝাপনখিয্যনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, যং তস্স উপসম্পন্নস্স সম্মুতিকম্মং কতং, তস্মিং ধম্মকম্মে তিকপাচিত্তিযং, অধম্মকম্মে তিকদুক্কটং, অনুপসম্পন্নস্স পন সন্তিকে তথা ভণন্তস্স, অসম্মতস্স চ অৰণ্ণং যস্স কস্সচি সন্তিকে ভণন্তস্স, অনুপসম্পন্নস্স পন সম্মতস্স ৰা অসম্মতস্স ৰা অৰণ্ণং যস্স কস্সচিদেৰ সন্তিকে ভণন্তস্স চ দুক্কটমেৰ। পকতিযাৰ ছন্দাদিৰসেন করোন্তং উজ্ঝাপেন্তস্স ৰা খিয্যন্তস্স ৰা, উম্মত্তকাদীনঞ্চ অনাপত্তি। ধম্মকম্মেন সম্মততা, উপসম্পন্নতা, অগতিগমনাভাৰো, তস্স অৰণ্ণকামতা, যস্স সন্তিকে ৰদতি, তস্স উপসম্পন্নতা, উজ্ঝাপনং ৰা খিয্যনং ৰাতি ইমানেত্থ ছ অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনমেৰাতি।</p>
<p class="centered">উজ্ঝাপনকসিক্খাপদৰণ্ণনা নিট্ঠিতা।</p>
<p class="subhead">৪. পঠমসেনাসনসিক্খাপদৰণ্ণনা</p>
<p class="bodytext">চতুত্থে <a name="M0.0201"></a> <a name="V0.0194"></a> <span class="bld">সঙ্ঘিক</span>ন্তি সঙ্ঘস্স সন্তকং। মঞ্চাদীসু যোকোচি মঞ্চসঙ্খেপেন কতো সব্বোপি <span class="bld">মঞ্চো</span>যেৰ, <span class="bld">পীঠে</span>পি এসেৰ নযো। যেন কেনচি পন চোল়েন ৰা কপ্পিযচম্মেন ৰা ছৰিং কত্বা ঠপেত্বা মনুস্সলোমং তালীসপত্তঞ্চ যেহি কেহিচি লোমপণ্ণতিণৰাকচোল়েহি পূরেত্বা কতসেনাসনং <span class="bld">ভিসী</span>তি ৰুচ্চতি। তত্থ নিসীদিতুম্পি নিপজ্জিতুম্পি ৰট্টতি, পমাণপরিচ্ছেদোপি চেত্থ নত্থি। <span class="bld">কোচ্ছং</span> পন ৰাকউসীরমুঞ্জপব্বজাদীনং অঞ্ঞতরমযং অন্তো সংৰেল্লিত্বা বদ্ধং হেট্ঠা চ উপরি চ ৰিত্থতং পণৰসণ্ঠানং মজ্ঝে সীহচম্মাদিপরিক্খিত্তং হোতি, অকপ্পিযচম্মং নামেত্থ নত্থি। সেনাসনঞ্হি সোৰণ্ণমযম্পি ৰট্টতি। <span class="bld">অজ্ঝোকাসে</span>তি <a name="P0.0091"></a> এত্থ যে অৰস্সিকসঙ্কেতা ৰস্সানমাসাতি এৰং অসঞ্ঞিতা অট্ঠ মাসা, তে ঠপেত্বা ইতরেসু চতূসু মাসেসু সচেপি দেৰো ন ৰস্সতি। তথাপি পকতিঅজ্ঝোকাসে চ ওৰস্সকমণ্ডপে চ সন্থরিতুং ন ৰট্টতি। যত্থ পন হেমন্তে ৰস্সতি, তত্থ অপরেপি চত্তারো মাসে ন ৰট্টতি। গিম্হে পন সব্বত্থ ৰিগতৰলাহকং ৰিসুদ্ধং নভং হোতি, তস্মা তদা কেনচিদেৰ করণীযেন গচ্ছতি, ৰট্টতি। কাকাদীনং নিবদ্ধৰাসরুক্খমূলে পন কদাচিপি ন ৰট্টতি। ইতি যত্থ চ যদা চ সন্থরিতুং ন ৰট্টতি, তং সব্বমিধ অজ্ঝোকাসসঙ্খমেৰ গতন্তি ৰেদিতব্বং।</p>
<p class="bodytext"><span class="bld">সন্থরিত্বা</span>তি তথারূপে ঠানে অত্তনো ৰা পরস্স ৰা অত্থায সন্থরিত্বা। অঞ্ঞস্সত্থায সন্থতম্পি হি যাৰ সো তত্থ ন নিসীদতি, ‘গচ্ছ ত্ব’ন্তি ৰা ন ভণতি, তাৰ সন্থারকস্সেৰ ভারো। <span class="bld">সন্থরাপেত্বা</span>তি অনুপসম্পন্নেন সন্থরাপেত্বা। এতদেৰ হি তস্স পলিবোধো হোতি, উপসম্পন্নেন সন্থতং সন্থারকস্সেৰ ভারো, তঞ্চ খো যাৰ আণাপকো তত্থ ন নিসীদতি, ‘গচ্ছ ত্ব’ন্তি ৰা ন ভণতি। যস্মিঞ্হি অত্তনা সন্থরাপিতে ৰা পকতিসন্থতে ৰা উপসম্পন্নো নিসীদতি, সব্বং তং নিসিন্নস্সেৰ ভারো, তস্মা সন্থরাপিতন্ত্বেৰ সঙ্খং গচ্ছতি। <span class="bld">তং পক্কমন্তো নেৰ উদ্ধরেয্য, ন উদ্ধরাপেয্যা</span>তি অত্তনা ৰা উদ্ধরিত্বা পতিরূপে ঠানে ন ঠপেয্য, পরেন ৰা তথা ন কারাপেয্য। <span class="bld">অনাপুচ্ছং ৰা গচ্ছেয্যা</span>তি যো ভিক্খু ৰা সামণেরো ৰা আরামিকো ৰা লজ্জী <a name="M0.0202"></a> হোতি, অত্তনো পলিবোধং ৰিয মঞ্ঞতি, তথারূপং অনাপুচ্ছিত্বা তং সেনাসনং তস্স অনিয্যাতেত্বা নিরপেক্খো গচ্ছতি, থামমজ্ঝিমস্স পুরিসস্স লেড্ডুপাতং অতিক্কমেয্য, তস্স একেন পাদেন লেড্ডুপাতাতিক্কমে দুক্কটং, দুতিযপাদাতিক্কমে পাচিত্তিযং। ভোজনসালায ঠিতো পন ‘‘অসুকস্মিং নাম দিৰাৰিহারট্ঠানে পঞ্ঞপেত্বা গচ্ছাহী’’তি পেসেত্বা ততো নিক্খমিত্বা অঞ্ঞত্থ গচ্ছন্তো পাদুদ্ধারেন কারেতব্বো।</p>
<p class="bodytext">সাৰত্থিযং <a name="V0.0195"></a> সম্বহুলে ভিক্খূ আরব্ভ সন্থতং অনুদ্ধরিত্বা অনাপুচ্ছং পক্কমনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, পুগ্গলিকে তিকদুক্কটং, চিমিলিকং ৰা উত্তরত্থরণং ৰা ভূমত্থরণং ৰা তট্টিকং ৰা চম্মক্খণ্ডং ৰা পাদপুঞ্ছনং ৰা ফলকপীঠং ৰা যং ৰা পনঞ্ঞং কঞ্চি দারুভণ্ডং মত্তিকাভণ্ডং অন্তমসো পত্তাধারকম্পি ৰুত্তলক্খণে অজ্ঝোকাসে ঠপেত্বা গচ্ছন্তস্স দুক্কটমেৰ। আরঞ্ঞকেন পন অসতি অনোৰস্সকে সব্বং রুক্খে লগ্গেত্বাপি যথা ৰা উপচিকাহি ন খজ্জতি, এৰং কত্বাপি গন্তুং ৰট্টতি। অব্ভোকাসিকেন পন চীৰরকুটিকং কত্বাপি রক্খিতব্বং। অত্তনো সন্তকে, ৰিস্সাসিকপুগ্গলিকে, উদ্ধরণাদীনি কত্বা গমনে, ওতাপেন্তস্স, ‘‘আগন্ত্বা উদ্ধরিস্সামী’’তি গচ্ছতো, ৰুড্ঢতরা উট্ঠাপেন্তি, অমনুস্সো তত্থ নিসীদতি, কোচি ইস্সরো গণ্হাতি, সীহাদযো তং ঠানং আগন্ত্বা তিট্ঠন্তি, এৰং সেনাসনং পলিবুদ্ধং হোতি, তথা পলিবুদ্ধে ৰা সেনাসনে, জীৰিতব্রহ্মচরিযন্তরাযকরাসু <a name="P0.0092"></a> আপদাসু ৰা গচ্ছন্তস্স, উম্মত্তকাদীনঞ্চ অনাপত্তি। মঞ্চাদীনং সঙ্ঘিকতা, ৰুত্তলক্খণে দেসে সন্থরণং ৰা সন্থরাপনং ৰা, অপলিবুদ্ধতা, আপদায অভাৰো, নিরপেক্খতা, লেড্ডুপাতাতিক্কমোতি ইমানেত্থ ছ অঙ্গানি। সমুট্ঠানাদীনি পঠমকথিনসদিসানেৰ, ইদং পন কিরিযাকিরিযন্তি।</p>
<p class="centered">পঠমসেনাসনসিক্খাপদৰণ্ণনা নিট্ঠিতা।</p>
<p class="subhead">৫. দুতিযসেনাসনসিক্খাপদৰণ্ণনা</p>
<p class="bodytext">পঞ্চমে <span class="bld">ৰিহারে</span>তি গব্ভে ৰা অঞ্ঞতরস্মিং ৰা সব্বপরিচ্ছন্নে ৰুত্তসেনাসনে। <span class="bld">সেয্য</span>ন্তি সেয্যা নাম ভিসী চিমিলিকা উত্তরত্থরণং ভূমত্থরণং তট্টিকা <a name="M0.0203"></a> চম্মক্খণ্ডো নিসীদনং পচ্চত্থরণং তিণসন্থারো পণ্ণসন্থারোতি ৰুত্তং। তত্থ <span class="bld">চিমিলিকা</span> নাম পরিকম্মকতায ভূমিযা ৰণ্ণানুরক্খণত্থং কতা। <span class="bld">উত্তরত্থরণং</span> নাম মঞ্চপীঠাদীনং উপরি অত্থরিতব্বযুত্তকং পচ্চত্থরণং। <span class="bld">ভূমত্থরণং</span> নাম চিমিলিকায সতি তস্সা উপরি, অসতি সুদ্ধভূমিযং অত্থরিতব্বা কটসারকাদি ৰিকতি। <span class="bld">তট্টিকা</span> নাম তালপণ্ণাদীহি কততট্টিকা। <span class="bld">চম্মক্খণ্ডো</span> নাম যংকিঞ্চি চম্মং, সীহচম্মাদীনঞ্হি পরিহরণেযেৰ পরিক্খেপো, সেনাসনপরিভোগে পন অকপ্পিযচম্মং নাম নত্থি। <span class="bld">পচ্চত্থরণং</span> নাম পাৰারো কোজৰোতি এত্তকমেৰ, সেসং পাকটমেৰ। ইতি ইমাসু দসসু সেয্যাসু একম্পি সেয্যং অত্তনো ৰস্সগ্গেন গহেত্বা ৰুত্তলক্খণে ৰিহারে সন্থরিত্বা ৰা সন্থরাপেত্বা ৰা যো ভিক্খু দিসংগমিকো যথা ঠপিতং উপচিকাহি ন খজ্জতি, তথা ঠপনৰসেন নেৰ উদ্ধরেয্য, ন উদ্ধরাপেয্য, পুরিমসিক্খাপদে ৰুত্তনযেন অনাপুচ্ছং <a name="V0.0196"></a> ৰা গচ্ছেয্য, তস্স পরিক্খিত্তস্স আরামস্স পরিক্খেপং, অপরিক্খিত্তস্স উপচারং অতিক্কমন্তস্স পঠমপাদে দুক্কটং, দুতিযপাদে পাচিত্তিযং। যত্থ পন উপচিকাসঙ্কা নত্থি, ততো অনাপুচ্ছাপি গন্তুং ৰট্টতি, আপুচ্ছনং পন ৰত্তং।</p>
<p class="bodytext">সাৰত্থিযং সত্তরসৰগ্গিযে ভিক্খূ আরব্ভ সঙ্ঘিকে ৰিহারে সেয্যং সন্থরিত্বা অনুদ্ধরিত্বা অনাপুচ্ছা পক্কমনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, পুগ্গলিকে তিকদুক্কটং, ৰুত্তলক্খণস্স পন ৰিহারস্স উপচারে বহি আসন্নে উপট্ঠানসালায ৰা অপরিচ্ছন্নমণ্ডপে ৰা পরিচ্ছন্নে ৰাপি বহূনং সন্নিপাতভূতে রুক্খমূলে ৰা সন্থরিত্বা ৰা সন্থরাপেত্বা ৰা, মঞ্চপীঠঞ্চ ৰিহারে ৰা ৰুত্তপ্পকারে ৰিহারূপচারে ৰা সন্থরিত্বা ৰা সন্থরাপেত্বা ৰা উদ্ধরণাদীনি অকত্বা গচ্ছন্তস্স দুক্কটমেৰ। অত্তনো সন্তকে, ৰিস্সাসিকপুগ্গলিকে, উদ্ধরণাদীনি কত্বা, পুরিমনযেনেৰ পলিবুদ্ধং ছড্ডেত্বা গমনে, যো চ ‘‘অজ্জেৰ আগন্ত্বা পটিজগ্গিস্সামী’’তি এৰং সাপেক্খো নদিপারং ৰা গামন্তরং ৰা গন্ত্বা যত্থস্স গমনচিত্তং উপ্পন্নং, তত্থেৰ ঠিতো কঞ্চি পেসেত্বা ৰা আপুচ্ছতি, নদিপূররাজচোরাদীসু ৰা কেনচি পলিবুদ্ধো ন সক্কোতি পচ্চাগন্তুং, তস্স চ, আপদাসু চ, উম্মত্তকাদীনঞ্চ অনাপত্তি। ৰুত্তলক্খণসেয্যা <a name="P0.0093"></a>, তস্সা সঙ্ঘিকতা, ৰুত্তলক্খণে ৰিহারে সন্থরণং ৰা সন্থরাপনং ৰা, অপলিবুদ্ধতা, আপদায অভাৰো, অনপেক্খস্স দিসাপক্কমনং <a name="M0.0204"></a>, উপচারসীমাতিক্কমোতি ইমানেত্থ সত্ত অঙ্গানি। সমুট্ঠানাদীনি অনন্তরসিক্খাপদে ৰুত্তনযানেৰাতি।</p>
<p class="centered">দুতিযসেনাসনসিক্খাপদৰণ্ণনা নিট্ঠিতা।</p>
<p class="subhead">৬. অনুপখজ্জসিক্খাপদৰণ্ণনা</p>
<p class="bodytext">ছট্ঠে <span class="bld">জান</span>ন্তি ‘‘অনুট্ঠাপনীযো অয’’ন্তি জানন্তো, তেনেৰস্স পদভাজনে ‘‘ৰুড্ঢো’তি জানাতি, ‘গিলানো’তি জানাতি, ‘সঙ্ঘেন দিন্নো’তি জানাতী’’তি (পাচি॰ ১২১) ৰুত্তং। ৰুড্ঢো হি অত্তনো ৰুড্ঢতায অনুট্ঠাপনীযো, গিলানো গিলানতায, সঙ্ঘো পন ভণ্ডাগারিকস্স ৰা ধম্মকথিকৰিনযধরগণৰাচকাচরিযানং ৰা বহূপকারতং গুণৰিসিট্ঠতঞ্চ সল্লক্খেত্বা ধুৰৰাসত্থায ৰিহারং সল্লক্খেত্বা সম্মন্নিত্বা দেতি, তস্মা যস্স সঙ্ঘেন দিন্নো, সোপি অনুট্ঠাপনীযো। <span class="bld">পুব্বুপগত</span>ন্তি পুব্বং উপগতং। <span class="bld">অনুপখজ্জা</span>তি মঞ্চপীঠানং ৰা তস্স ৰা ভিক্খুনো পৰিসন্তস্স ৰা নিক্খমন্তস্স ৰা উপচারং অনুপৰিসিত্বা। তত্থ মঞ্চপীঠানং তাৰ মহল্লকে ৰিহারে সমন্তা দিযড্ঢো হত্থো উপচারো, খুদ্দকে যতো পহোতি, ততো দিযড্ঢো হত্থো <a name="V0.0197"></a>, তস্স পন পৰিসন্তস্স পাদধোৰনপাসাণতো যাৰ মঞ্চপীঠং, নিক্খমন্তস্স মঞ্চপীঠতো যাৰ পস্সাৰট্ঠানং, তাৰ উপচারো। <span class="bld">সেয্যং কপ্পেয্যা</span>তি তস্স সম্বাধং কত্তুকামতায তস্মিং উপচারে দসসু সেয্যাসু একম্পি সন্থরন্তস্স ৰা সন্থরাপেন্তস্স ৰা দুক্কটং, তত্থ নিসীদন্তস্স ৰা নিপজ্জন্তস্স ৰা পাচিত্তিযং, দ্বেপি করোন্তস্স দ্বে পাচিত্তিযানি, পুনপ্পুনং করোন্তস্স পযোগগণনায পাচিত্তিযং।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ অনুপখজ্জ সেয্যকপ্পনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, পুগ্গলিকে তিকদুক্কটং, ৰুত্তূপচারতো ৰা বহি, উপট্ঠানসালাদিকে ৰা, ৰিহারস্স উপচারে ৰা, সন্থরণসন্থরাপনেসুপি নিসজ্জসযনেসুপি দুক্কটমেৰ। অত্তনো ৰা, ৰিস্সাসিকস্স ৰা সন্তকে পন ৰিহারে সন্থরন্তস্স, যো চ গিলানো ৰা সীতুণ্হপীল়িতো ৰা পৰিসতি, তস্স চ, আপদাসু চ, উম্মত্তকাদীনঞ্চ অনাপত্তি। সঙ্ঘিকৰিহারতা, অনুট্ঠাপনীযভাৰজাননং, সম্বাধেতুকামতা, উপচারে নিসীদনং ৰা নিপজ্জনং ৰাতি ইমানেত্থ <a name="M0.0205"></a> চত্তারি অঙ্গানি। সমুট্ঠানাদীনি পঠমপারাজিকসদিসানেৰ, ইদং পন দুক্খৰেদনমেৰাতি।</p>
<p class="centered">অনুপখজ্জসিক্খাপদৰণ্ণনা নিট্ঠিতা।</p>
<p class="subhead">৭. নিক্কড্ঢনসিক্খাপদৰণ্ণনা</p>
<p class="bodytext">সত্তমে <span class="bld">কুপিতো</span>তি কুদ্ধো। <span class="bld">অনত্তমনো</span>তি অতুট্ঠচিত্তো। <span class="bld">নিক্কড্ঢেয্য ৰা নিক্কড্ঢাপেয্য ৰা পাচিত্তিয</span>ন্তি এত্থ যে অনেকভূমকা <a name="P0.0094"></a> পাসাদা, অনেককোট্ঠকানি ৰা চতুস্সালানি, তাদিসেসু সেনাসনেসু গহেত্বা অন্তরা অট্ঠপেত্বা একেনেৰ পযোগেন অতিক্কামেন্তস্স একং পাচিত্তিযং, ঠপেত্বা ঠপেত্বা নানাপযোগেহি অতিক্কামেন্তস্স দ্বারগণনায পাচিত্তিযানি, হত্থেন অনামসিত্বা ‘নিক্খমা’তি ৰত্বা ৰাচায নিক্কড্ঢন্তস্সাপি এসেৰ নযো। নিক্কড্ঢাপেন্তস্স পন ‘নিক্কড্ঢা’তি আণত্তমত্তে দুক্কটং, সকিং আণত্তে পন তস্মিং বহুকেপি দ্বারে নিক্খমন্তে ইতরস্স একমেৰ পাচিত্তিযং। সচে পন ‘‘এত্তকানি দ্বারানি নিক্কড্ঢাহী’’তি ৰা, ‘‘যাৰ মহাদ্বারং, তাৰ নিক্কড্ঢাহী’’তি ৰা এৰং নিযমেত্বা আণত্তো হোতি, দ্বারগণনায পাচিত্তিযানি।</p>
<p class="centered">সাৰত্থিযং ছব্বগ্গিযে ভিক্খূ আরব্ভ ভিক্খুং সঙ্ঘিকা ৰিহারা নিক্কড্ঢনৰত্থুস্মিং</p>
<p class="bodytext">পঞ্ঞত্তং <a name="V0.0198"></a>, সাধারণপঞ্ঞত্তি, সাণত্তিকং, তিকপাচিত্তিযং, পুগ্গলিকে তিকদুক্কটং, তস্স পরিক্খারনিক্কড্ঢনে, উপট্ঠানসালাদিকা ৰিহারূপচারা তস্স ৰা তস্স পরিক্খারস্স ৰা নিক্কড্ঢনে, অনুপসম্পন্নস্স পন অনুপসম্পন্নপরিক্খারস্স ৰা ৰিহারা ৰা ৰিহারূপচারা ৰা নিক্কড্ঢনে নিক্কড্ঢাপনে চ দুক্কটমেৰ। তঞ্চ খো অসম্বদ্ধেসু পরিক্খারেসু পরিক্খারগণনায ৰেদিতব্বং। অত্তনো ৰা, ৰিস্সাসিকস্স ৰা সন্তকা ৰিহারা নিক্কড্ঢনে, সকলসঙ্ঘারামতোপি ভণ্ডনকারকস্স ৰা তস্স পরিক্খারস্স ৰা নিক্কড্ঢনে নিক্কড্ঢাপনে ৰা, অত্তনো ৰসনট্ঠানতো অলজ্জিস্স, উম্মত্তকস্স, ন সম্মাৰত্তন্তানং অন্তেৰাসিকসঅৰিহারিকানং, তেসং পরিক্খারস্স ৰা নিক্কড্ঢনে চ, সযং উম্মত্তকাদীনঞ্চ অনাপত্তি। সঙ্ঘিকৰিহারো <a name="M0.0206"></a>, উপসম্পন্নস্স ভণ্ডনকারকভাৰাদিৰিনিমুত্ততা, কোপেন নিক্কড্ঢনং ৰা নিক্কড্ঢাপনং ৰাতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">নিক্কড্ঢনসিক্খাপদৰণ্ণনা নিট্ঠিতা।</p>
<p class="subhead">৮. ৰেহাসকুটিসিক্খাপদৰণ্ণনা</p>
<p class="bodytext">অট্ঠমে <span class="bld">উপরিৰেহাসকুটিযা</span>তি উপরি অচ্ছন্নতলায দ্বিভূমিককুটিযা ৰা তিভূমিককুটিযা ৰা, পদভাজনে পন ইধ অধিপ্পেতং কুটিং দস্সেতুং ‘‘মজ্ঝিমস্স পুরিসস্স অসীসঘট্টা’’তি (পাচি॰ ১৩১) ৰুত্তং। <span class="bld">আহচ্চপাদক</span>ন্তি অঙ্গে ৰিজ্ঝিত্বা পৰেসিতপাদকং। <span class="bld">অভিনিসীদেয্যা</span>তি অভিভৰিত্বা অজ্ঝোত্থরিত্বা নিসীদেয্য, ভুম্মত্থে ৰা এতং উপযোগৰচনং, মঞ্চে ৰা পীঠে ৰা নিসীদেয্য ৰা নিপজ্জেয্য ৰাতি অত্থো। <span class="bld">অভী</span>তি ইদং পন পদসোভণত্থে উপসগ্গমত্তমেৰ, তস্মা যো ভিক্খু ৰুত্তলক্খণায ৰেহাসকুটিযা সব্বন্তিমেন পরিচ্ছেদেন যাৰ পমাণমজ্ঝিমস্স পুরিসস্স সব্বসো হেট্ঠিমাহি তুলাহি সীসং ন ঘট্টেতি, এত্তকং উচ্চায তুলানং উপরি ঠপিতে আহচ্চপাদকে মঞ্চে ৰা পীঠে ৰা নিসীদতি ৰা নিপজ্জতি ৰা, তস্স অনুপখজ্জসিক্খাপদে ৰুত্তনযেন পযোগগণনায পাচিত্তিযং।</p>
<p class="bodytext">সাৰত্থিযং <a name="P0.0095"></a> অঞ্ঞতরং ভিক্খুং আরব্ভ উপরিৰেহাসকুটিযা আহচ্চপাদকং মঞ্চং পীঠং সহসা অভিনিসীদনঅভিনিপজ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, পুগ্গলিকে তিকদুক্কটং, অত্তনো ৰা, ৰিস্সাসিকস্স ৰা সন্তকে ৰিহারে, অৰেহাসকুটিযা, সীসঘট্টায, যস্স ৰা হেট্ঠা দব্বসম্ভারাদীনং নিক্খিত্তত্তা অপরিভোগং হোতি, উপরিতলং ৰা পদরসঞ্চিতং সুধাদিপরিকম্মকতং ৰা, তত্থ আহচ্চপাদকে নিসীদন্তস্স, যো <a name="V0.0199"></a> চে তস্মিং ৰেহাসট্ঠেপি আহচ্চপাদকে ঠিতো কিঞ্চি গণ্হাতি ৰা লগ্গতি ৰা, যস্স চ পটাণী দিন্না হোতি, পাদসীসানং উপরি আণী পৰেসিতা, তত্থ নিসীদন্তস্স, উম্মত্তকাদীনঞ্চ অনাপত্তি। সঙ্ঘিকো ৰিহারো, অসীসঘট্টা ৰেহাসকুটি, হেট্ঠা সপরিভোগং <a name="M0.0207"></a>, অপটাণিদিন্নে আহচ্চপাদকে নিসীদনং ৰা নিপজ্জনং ৰাতি ইমানেত্থ চত্তারি অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">ৰেহাসকুটিসিক্খাপদৰণ্ণনা নিট্ঠিতা।</p>
<p class="subhead">৯. মহল্লকৰিহারসিক্খাপদৰণ্ণনা</p>
<p class="bodytext">নৰমে <span class="bld">মহল্লক</span>ন্তি সস্সামিকং। <span class="bld">ৰিহার</span>ন্তি উল্লিত্তাৰল্লিত্তং। <span class="bld">যাৰ দ্বারকোসা</span>তিএত্থ দ্বারকোসো নাম উক্কট্ঠপরিচ্ছেদেন পিট্ঠসঙ্ঘাটস্স সামন্তা অড্ঢতেয্যহত্থো পদেসো। <span class="bld">অগ্গল়ট্ঠপনাযা</span>তি সকৰাটকস্স দ্বারবন্ধস্স নিচ্চলভাৰত্থায। কৰাটঞ্হি লহুপরিৰত্তকং ৰিৰরণকালে ভিত্তিং আহনতি, পিদহনকালে দ্বারবন্ধং। তেন আহনেন ভিত্তি কম্পতি, ততো মত্তিকা চলতি, চলিত্বা সিথিলা ৰা হোতি পততি ৰা, তেনাহ ভগৰা ‘‘যাৰ দ্বারকোসা অগ্গল়ট্ঠপনাযা’’তি। তত্থ কিঞ্চাপি ‘‘ইদং নাম কত্তব্ব’’ন্তি নেৰ মাতিকাযং, ন পদভাজনে ৰুত্তং, অট্ঠুপ্পত্তিযং পন ‘‘পুনপ্পুনং ছাদাপেসি, পুনপ্পুনং লেপাপেসী’’তি (পাচি॰ ১৩৪) অধিকারতো যাৰ দ্বারকোসা অগ্গল়ট্ঠপনায পুনপ্পুনং লিম্পিতব্বো ৰা লেপাপেতব্বো ৰাতি এৰমত্থো দট্ঠব্বো। <span class="bld">আলোকসন্ধিপরিকম্মাযা</span>তিএত্থ <span class="bld">আলোকসন্ধী</span>তি ৰাতপানকৰাটকা ৰুচ্চন্তি। তে ৰিৰরণকালে ৰিদত্থিমত্তম্পি অতিরেকম্পি ভিত্তিপ্পদেসং পহরন্তি, উপচারো পনেত্থ সব্বদিসাসু লব্ভতি, তস্মা সব্বদিসাসু কৰাটৰিত্থারপ্পমাণো ওকাসো আলোকসন্ধিপরিকম্মত্থায লিম্পিতব্বো ৰা লেপাপেতব্বো ৰাতি অযমেত্থ অধিপ্পাযো।</p>
<p class="bodytext">এৰং লেপকম্মে যং কত্তব্বং, তং দস্সেত্বা ইদানি ছদনে কত্তব্বং দস্সেতুং <span class="bld">দ্বত্তিচ্ছদনস্সা</span>তিআদিমাহ। তত্থ <span class="bld">দ্বত্তিচ্ছদনস্স পরিযায</span>ন্তি ছদনস্স দ্বত্তিপরিযাযং, <span class="bld">পরিযাযং</span> ৰুচ্চতি পরিক্খেপো, পরিক্খেপদ্বযং ৰা পরিক্খেপত্তযং ৰা অধিট্ঠাতব্বন্তি অত্থো। <span class="bld">অপ্পহরিতে ঠিতেনা</span>তি অহরিতে ঠিতেন। <span class="bld">হরিত</span>ন্তি চেত্থ সত্তধঞ্ঞাদিভেদং <a name="P0.0096"></a> পুব্বণ্ণং, মুগ্গমাসতিলকুলত্থঅলাবুকুম্ভণ্ডাদিভেদঞ্চ অপরণ্ণং অধিপ্পেতং। যং তস্মিং খেত্তে ৰুত্তং <a name="M0.0208"></a> ন তাৰ সম্পজ্জতি, ৰস্সে পন পতিতে সম্পজ্জিস্সতি, তম্পি হরিতসঙ্খমেৰ গচ্ছতি। তস্মা তস্মিং ঠত্বা অধিট্ঠহন্তো দুক্কটং আপজ্জতি। অপ্পহরিতে ঠত্বা অধিট্ঠহন্তস্সাপি অযং পরিচ্ছেদো, পিট্ঠিৰংসস্স <a name="V0.0200"></a> ৰা কূটাগারথূপিকায ৰা পস্সে নিসিন্নো পুরিসো ছদনমুখৰট্টিঅন্তেন ওলোকেন্তো যস্মিং ভূমিভাগে ঠিতং ভিক্খুং পস্সতি, যস্মিঞ্চ ঠিতো তং উপরি নিসিন্নকং তথেৰ উল্লোকেন্তো পস্সতি, তস্মিং ঠাতব্বং, তস্স অন্তো অহরিতেপি ঠাতুং ন লভতি। <span class="bld">ততো চে উত্তরী</span>তি মগ্গেন ছাদিযমানে তিণ্ণং মগ্গানং, পরিযাযেন ছাদিযমানে তিণ্ণং পরিযাযানং উপরি ইট্ঠকসিলাসুধাহি ছাদিযমানে ইট্ঠকসিলাসুধাপিণ্ডগণনায, তিণপণ্ণেহি ছাদিযমানে পণ্ণগণনায চেৰ তিণমুট্ঠিগণনায চ পাচিত্তিযং।</p>
<p class="bodytext">কোসম্বিযং ছন্নত্থেরং আরব্ভ পুনপ্পুনং ছাদাপনলেপাপনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, ঊনদ্বত্তিপরিযাযে অতিরেকসঞ্ঞিনো ৰেমতিকস্স ৰা দুক্কটং। সেতৰণ্ণাদিকরণে, দ্বত্তিপরিযাযে ৰা ঊনকদ্বত্তিপরিযাযে ৰা, লেণগুহাতিণকুটিকাদীসু, অঞ্ঞস্সত্থায, অত্তনো ধনেন কারেন্তস্স, ৰাসাগারং ঠপেত্বা সেসানি অধিট্ঠহন্তস্স, উম্মত্তকাদীনঞ্চ অনাপত্তি। মহল্লকৰিহারতা, অত্তনো ৰাসাগারতা, উত্তরি অধিট্ঠানন্তি ইমানেত্থ তীণি অঙ্গানি। সমুট্ঠানাদীনি সঞ্চরিত্তে ৰুত্তনযানেৰাতি।</p>
<p class="centered">মহল্লকৰিহারসিক্খাপদৰণ্ণনা নিট্ঠিতা।</p>
<p class="subhead">১০. সপ্পাণকসিক্খাপদৰণ্ণনা</p>
<p class="bodytext">দসমে <span class="bld">জানং সপ্পাণক</span>ন্তি ‘‘সপ্পাণকং এত’’ন্তি দিস্বা ৰা সুত্বা ৰা যেন কেনচি আকারেন জানন্তো। <span class="bld">সিঞ্চেয্য ৰা সিঞ্চাপেয্য ৰা</span>তি তেন উদকেন সযং ৰা সিঞ্চেয্য, অঞ্ঞং ৰা আণাপেত্বা সিঞ্চাপেয্য। তত্থ ধারং অৰিচ্ছিন্দিত্বা সিঞ্চন্তস্স একস্মিং ঘটে একাৰ আপত্তি, ৰিচ্ছিন্দন্তস্স পযোগগণনায আপত্তিযো। মাতিকং পমুখং করোতি, দিৰসম্পি সন্দতু, একাৰ আপত্তি। তত্থ তত্থ বন্ধিত্বা অঞ্ঞতো নেন্তস্স পযোগগণনায আপত্তিযো। বহুকম্পি তিণপণ্ণসাখাদিং একপ্পযোগেন <a name="M0.0209"></a> উদকে পক্খিপন্তস্স একাৰ আপত্তি, একেকং পক্খিপন্তস্স পযোগগণনায আপত্তিযো। ইদঞ্চ যং এৰং পক্খিপিযমানে পরিযাদানং গচ্ছতি, আৰিলং ৰা হোতি, যথা পাণকা মরন্তি, তাদিসং সন্ধায ৰুত্তং, ন মহাউদকং। সিঞ্চাপনে আণত্তিযা দুক্কটং, একাণত্তিযা বহুকম্পি সিঞ্চতু, আণাপকস্স একমেৰ পাচিত্তিযং।</p>
<p class="bodytext">আল়ৰিযং আল়ৰকে ভিক্খূ আরব্ভ সিঞ্চনৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং <a name="V0.0201"></a>, অপ্পাণকে সপ্পাণকসঞ্ঞিনো, উভোসু <a name="P0.0097"></a> ৰেমতিকস্স দুক্কটং। অপ্পাণকসঞ্ঞিনো, অসঞ্চিচ্চ অস্সতিযা ৰা সিঞ্চন্তস্স, অজানন্তস্স, উম্মত্তকাদীনঞ্চ অনাপত্তি। উদকস্স সপ্পাণকতা, ‘‘সিঞ্চনেন পাণকা মরিস্সন্তী’’তি জাননং, তঞ্চ উদকং তাদিসমেৰ, ৰিনা ৰধকচেতনায যেন কেনচি করণীযেন তিণাদীনং সিঞ্চনন্তি ইমানেত্থ চত্তারি অঙ্গানি। সমুট্ঠানাদীনি অদিন্নাদানসদিসানি, ইদং পন পণ্ণত্তিৰজ্জং, তিচিত্তং, তিৰেদনন্তি।</p>
<p class="centered">সপ্পাণকসিক্খাপদৰণ্ণনা নিট্ঠিতা।</p>
<p class="centered">ভূতগামৰগ্গো দুতিযো।</p>
<p class="title">৩. ওৰাদৰগ্গো</p>
<p class="subhead">১. ওৰাদসিক্খাপদৰণ্ণনা</p>
<p class="bodytext">ওৰাদৰগ্গস্স পঠমে <span class="bld">অসম্মতো</span>তি যা অট্ঠঙ্গসমন্নাগতস্স ভিক্খুনো ভগৰতা ঞত্তিচতুত্থেন কম্মেন (পাচি॰ ১৪৬) ভিক্খুনোৰাদকসম্মুতি অনুঞ্ঞাতা, তায অসম্মতো। <span class="bld">ওৰদেয্যা</span>তি ভিক্খুনিসঙ্ঘং ৰা সম্বহুলা ৰা একং ভিক্খুনিং ৰা ‘‘ৰস্সসতূপসম্পন্নায ভিক্খুনিযা তদহুপসম্পন্নস্স ভিক্খুনো অভিৰাদনং পচ্চুট্ঠানং অঞ্জলিকম্মং সামীচিকম্মং কাতব্ব’’ন্তি আদিকে (চূল়ৰ॰ ৪০৩) অট্ঠ গরুধম্মে ওৰাদৰসেন ওসারেন্তো ওৰদেয্য। <span class="bld">পাচিত্তিয</span>ন্তি ওৰাদপরিযোসানে পাচিত্তিযং।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ ওৰদনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, অঞ্ঞেন ৰা ধম্মেন ভিক্খুনীসু উপসম্পন্নমত্তং ৰা ওৰদতো দুক্কটং। সম্মতস্সাপি তঞ্চে সম্মুতিকম্মং অধম্মকম্মং হোতি, তস্মিং অধম্মকম্মে অধম্মকম্মসঞ্ঞিনো ৰগ্গে ভিক্খুনিসঙ্ঘে ওৰদতো <a name="M0.0210"></a> তিকপাচিত্তিযং, তথা ৰেমতিকস্স ধম্মকম্মসঞ্ঞিনো চাতি নৰ পাচিত্তিযানি, সমগ্গেপি ভিক্খুনিসঙ্ঘেন ৰাতি অধম্মকম্মৰসেন অট্ঠারস। সচে পন তং ধম্মকম্মং হোতি, ‘‘ধম্মকম্মে ধম্মকম্মসঞ্ঞী সমগ্গং ভিক্খুনিসঙ্ঘং সমগ্গসঞ্ঞী ওৰদতী’’তি (পাচি॰ ১৫১) ইদং অৰসানপদং ঠপেত্বা তেনেৰ নযেন সত্তরস দুক্কটানি, ‘‘সমগ্গম্হায্যা’’তি <a name="V0.0202"></a> চ ৰুত্তে অঞ্ঞং ধম্মং, ‘‘ৰগ্গম্হায্যা’’তি চ ৰুত্তে অট্ঠ গরুধম্মে ভণন্তস্স, ওৰাদঞ্চ অনিয্যাতেত্বা অঞ্ঞং ধম্মং ভণন্তস্স দুক্কটমেৰ। যো পন ধম্মকম্মে ধম্মকম্মসঞ্ঞী সমগ্গং ভিক্খুনিসঙ্ঘং সমগ্গসঞ্ঞী ওৰদতি, গরুধম্মপাল়িং উদ্দেসং দেতি, পরিপুচ্ছং দেতি, ‘‘ওসারেহি অয্যা’’তি ৰুচ্চমানো ওসারেতি, পঞ্হং পুট্ঠো কথেতি, ভিক্খুনীনং সুণমানানং অঞ্ঞস্সত্থায ভণতি, সিক্খমানায ৰা সামণেরিযা ৰা ভণতি, তস্স, উম্মত্তকাদীনঞ্চ অনাপত্তি। অসম্মততা, ভিক্খুনিযা পরিপুণ্ণূপসম্পন্নতা, ওৰাদৰসেন অট্ঠগরুধম্মভণনন্তি ইমানেত্থ তীণি অঙ্গানি। সমুট্ঠানাদীনি পদসোধম্মসদিসানেৰাতি।</p>
<p class="centered">ওৰাদসিক্খাপদৰণ্ণনা নিট্ঠিতা।</p>
<p class="subhead">২. অত্থঙ্গতসিক্খাপদৰণ্ণনা</p>
<p class="bodytext">দুতিযে <a name="P0.0098"></a> <span class="bld">ওৰদেয্যা</span>তি অট্ঠগরুধম্মেহি ৰা অঞ্ঞেন ৰা ধম্মেন ওৰদন্তস্স সম্মতস্সাপি পাচিত্তিযমেৰ।</p>
<p class="bodytext">সাৰত্থিযং আযস্মন্তং চূল়পন্থকং আরব্ভ অত্থঙ্গতে সূরিযে ওৰদনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, তিকপাচিত্তিযং, সূরিযে অত্থঙ্গতে অত্থঙ্গতসঞ্ঞিনো ৰেমতিকস্স ৰা, একতোউপসম্পন্নং ওৰদন্তস্স চ দুক্কটং। পুরিমসিক্খাপদে ৰিয উদ্দেসাদিনযেন অনাপত্তি। অত্থঙ্গতসূরিযতা, পরিপুণ্ণূপসম্পন্নতা, ওৰদনন্তি ইমানেত্থ তীণি অঙ্গানি। সমুট্ঠানাদীনি পদসোধম্মসদিসানেৰাতি।</p>
<p class="centered">অত্থঙ্গতসিক্খাপদৰণ্ণনা নিট্ঠিতা।</p>
<p class="subhead">৩. ভিক্খুনুপস্সযসিক্খাপদৰণ্ণনা</p>
<p class="bodytext">ততিযে <a name="M0.0211"></a> <span class="bld">ভিক্খুনুপস্সয</span>ন্তি ভিক্খুনিযা একরত্তং ৰসনট্ঠানম্পি। <span class="bld">ওৰদেয্যা</span>তি ইধ গরুধম্মেহি ওৰদন্তস্সেৰ পাচিত্তিযং। সচে পন অসম্মতো হোতি, দ্বে পাচিত্তিযানি। সচে পন সূরিযেপি অত্থঙ্গতে ওৰদতি, তীণি হোন্তি। সম্মতস্স পন রত্তিং ওৰদন্তস্সপি দ্বে এৰ হোন্তি। সম্মতত্তা হি ভিক্খুস্স গরুধম্মোৰাদমূলকং পাচিত্তিযং নত্থি। <span class="bld">গিলানা</span>তি ন সক্কোতি ওৰাদায ৰা সংৰাসায ৰা গন্তুং।</p>
<p class="bodytext">সক্কেসু <a name="V0.0203"></a> ছব্বগ্গিযে ভিক্খূ আরব্ভ ভিক্খুনুপস্সযং উপসঙ্কমিত্বা ওৰদনৰত্থুস্মিং পঞ্ঞত্তং, ‘‘অঞ্ঞত্র সমযা’’তি অযমেত্থ অনুপঞ্ঞত্তি, অসাধারণপঞ্ঞত্তি, অনাণত্তিকং, তিকপাচিত্তিযং, অনুপসম্পন্নায উপসম্পন্নসঞ্ঞিনো ৰেমতিকস্স ৰা, একতোউপসম্পন্নং যেন কেনচি, ইতরং অঞ্ঞেন ধম্মেন ওৰদন্তস্স চ দুক্কটং। সমযে, অনুপসম্পন্নায, পুরিমসিক্খাপদে ৰিয উদ্দেসাদিনযেন চ অনাপত্তি। উপস্সযূপগমনং, পরিপুণ্ণূপসম্পন্নতা, সমযাভাৰো, গরুধম্মেহি ওৰদনন্তি ইমানেত্থ চত্তারি অঙ্গানি। সমুট্ঠানাদীনি পঠমকথিনসদিসানি, ইদং পন কিরিযং হোতীতি।</p>
<p class="centered">ভিক্খুনুপস্সযসিক্খাপদৰণ্ণনা নিট্ঠিতা।</p>
<p class="subhead">৪. আমিসসিক্খাপদৰণ্ণনা</p>
<p class="bodytext">চতুত্থে <span class="bld">আমিসহেতূ</span>তি চীৰরাদীনং অঞ্ঞতরহেতু। <span class="bld">ভিক্খূ</span>তি সম্মতা ভিক্খূ ইধাধিপ্পেতা। <span class="bld">পাচিত্তিয</span>ন্তি এৰরূপে ভিক্খূ অৰণ্ণকামতায এৰং ভণন্তস্স পাচিত্তিযং।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ ‘‘আমিসহেতু ওৰদন্তী’’তি ভণনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, ধম্মকম্মে তিকপাচিত্তিযং, অধম্মকম্মে তিকদুক্কটং, অসম্মতং উপসম্পন্নঞ্চ, অনুপসম্পন্নঞ্চ সম্মতং ৰা অসম্মতং ৰা এৰং ভণন্তস্স দুক্কটমেৰ। তত্থ যো ভিক্খু কালে সম্মুতিং লভিত্বা সামণেরভূমিযং সণ্ঠিতো, অযং সম্মতো নাম অনুপসম্পন্নো। পকতিযা চীৰরাদিহেতু ওৰদন্তং পন এৰং <a name="P0.0099"></a> ভণন্তস্স <a name="M0.0212"></a>, উম্মত্তকাদীনঞ্চ অনাপত্তি। উপসম্পন্নতা, ধম্মেন লদ্ধসম্মুতিতা, অনামিসন্তরতা, অৰণ্ণকামতায এৰং ভণনন্তি ইমানেত্থ চত্তারি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনমেৰাতি।</p>
<p class="centered">আমিসসিক্খাপদৰণ্ণনা নিট্ঠিতা।</p>
<p class="subhead">৫. চীৰরদানসিক্খাপদৰণ্ণনা</p>
<p class="bodytext">পঞ্চমে সাৰত্থিযং অঞ্ঞতরং ভিক্খুং আরব্ভ চীৰরদানৰত্থুস্মিং পঞ্ঞত্তং, সেসকথামগ্গো পনেত্থ <a name="V0.0204"></a> চীৰরপ্পটিগ্গহণসিক্খাপদে ৰুত্তনযেনেৰ ৰেদিতব্বো। তত্র হি ভিক্খু পটিগ্গাহকো, ইধ ভিক্খুনী, অযং ৰিসেসো, সেসং তাদিসমেৰাতি।</p>
<p class="centered">চীৰরদানসিক্খাপদৰণ্ণনা নিট্ঠিতা।</p>
<p class="subhead">৬. চীৰরসিব্বনসিক্খাপদৰণ্ণনা</p>
<p class="bodytext">ছট্ঠে <span class="bld">চীৰর</span>ন্তি নিৰাসনপারুপনুপগং। <span class="bld">সিব্বেয্য ৰা সিব্বাপেয্যা ৰা</span>তি এত্থ সযং সিব্বন্তস্স সূচিং পৰেসেত্বা পৰেসেত্বা নীহরণে পাচিত্তিযং, সতক্খত্তুম্পি ৰিজ্ঝিত্বা সকিং নীহরন্তস্স একমেৰ পাচিত্তিযং। ‘সিব্বা’তি ৰুত্তো পন সচেপি সব্বং সূচিকম্মং নিট্ঠাপেতি, আণাপকস্স একমেৰ পাচিত্তিযং। অথ ‘‘যং এত্থ চীৰরে কত্তব্বং, সব্বং তং তৰ ভারো’’তি ৰুত্তো নিট্ঠাপেতি, তস্স আরাপথে আরাপথে পাচিত্তিযং। আণাপকস্স একৰাচায সম্বহুলানিপি, পুনপ্পুনং আণত্তিযং পন ৰত্তব্বমেৰ নত্থি।</p>
<p class="bodytext">সাৰত্থিযং উদাযিত্থেরং আরব্ভ চীৰরসিব্বনৰত্থুস্মিং পঞ্ঞত্তং, অসাধারণপঞ্ঞত্তি, সাণত্তিকং, তিকপাচিত্তিযং, ঞাতিকায অঞ্ঞাতিকসঞ্ঞিনো ৰা ৰেমতিকস্স ৰা, একতোউপসম্পন্নায সিব্বন্তস্স চ দুক্কটং। অঞ্ঞং থৰিকাদিপরিক্খারং সিব্বন্তস্স, ঞাতিকায, সিক্খমানসামণেরীনঞ্চ চীৰরম্পি সিব্বন্তস্স, উম্মত্তকাদীনঞ্চ অনাপত্তি। অঞ্ঞাতিকায ভিক্খুনিযা সন্তকতা <a name="M0.0213"></a>, নিৰাসনপারুপনুপগতা, ৰুত্তলক্খণং সিব্বনং ৰা সিব্বাপনং ৰাতি ইমানেত্থ তীণি অঙ্গানি। সমুট্ঠানাদীনি সঞ্চরিত্তসদিসানেৰাতি।</p>
<p class="centered">চীৰরসিব্বনসিক্খাপদৰণ্ণনা নিট্ঠিতা।</p>
<p class="subhead">৭. সংৰিধানসিক্খাপদৰণ্ণনা</p>
<p class="bodytext">সত্তমে <span class="bld">সংৰিধাযা</span>তি সংৰিদহিত্বা, গমনকালে সঙ্কেতং কত্বাতি অত্থো। <span class="bld">একদ্ধানমগ্গ</span>ন্তি একং অদ্ধানসঙ্খাতং মগ্গং, একতো ৰা অদ্ধানমগ্গং। <span class="bld">সত্থগমনীযো</span>তি সত্থেন সদ্ধিং গন্তব্বো, সেসং উত্তানপদত্থমেৰ। অযং পনেত্থ ৰিনিচ্ছযো – অকপ্পিযভূমিযং সংৰিদহন্তস্স সংৰিদহনপচ্চযা তাৰ দুক্কটং। তত্থ ঠপেত্বা ভিক্খুনুপস্সযং অন্তরারামং আসনসালং তিত্থিযসেয্যঞ্চ সেসা অকপ্পিযভূমি, তত্থ ঠত্বা সংৰিদহন্তস্সাতি অত্থো। সংৰিদহিত্বা পন ‘‘অজ্জ ৰা স্বে ৰা’’তি নিযমিতং কালং ৰিসঙ্কেতং অকত্বা, দ্বারৰিসঙ্কেতং পন মগ্গৰিসঙ্কেতং ৰা কত্বাপি ভিক্খুনিযা <a name="V0.0205"></a> সদ্ধিং গচ্ছন্তস্স যাৰ <a name="P0.0100"></a> আসন্নস্সাপি অঞ্ঞস্স গামস্স ‘‘অযং ইমস্স উপচারো’’তি মনুস্সেহি ঠপিতং উপচারং ন ওক্কমতি, তাৰ অনাপত্তি। তং ওক্কমন্তস্স পন পঠমপাদে দুক্কটং, দুতিযপাদে পাচিত্তিযং, ইতি গামূপচারোক্কমনগণনায পাচিত্তিযানি। অদ্ধযোজনাতিক্কমে পন গামে অসতি অদ্ধযোজনগণনায পাচিত্তিযং।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ একদ্ধানমগ্গপ্পটিপজ্জনৰত্থুস্মিং পঞ্ঞত্তং, ‘‘অঞ্ঞত্র সমযা’’তি অযমেত্থ অনুপঞ্ঞত্তি, অসাধারণপঞ্ঞত্তি, অনাণত্তিকং, তিকপাচিত্তিযং, অসংৰিদহিতে সংৰিদহিতসঞ্ঞিনো ৰেমতিকস্স ৰা, যো চ ভিক্খুনিযা অসংৰিদহন্তিযা কেৰলং অত্তনাৰ সংৰিদহতি, তস্স দুক্কটং। সমযে সংৰিদহিত্বাপি গচ্ছন্তস্স, অত্তনা অসংৰিদহন্তস্স, ৰিসঙ্কেতেন ৰা, আপদাসু গচ্ছন্তস্স, উম্মত্তকাদীনঞ্চ অনাপত্তি। দ্বিন্নম্পি সংৰিদহিত্বা মগ্গপ্পটিপত্তি, অৰিসঙ্কেততা, সমযাভাৰো, অনাপদা, গামন্তরোক্কমনং ৰা অদ্ধযোজনাতিক্কমো ৰাতি ইমানেত্থ পঞ্চ অঙ্গানি। একতোউপসম্পন্নাদীহি পন সদ্ধিং মাতুগামসিক্খাপদেন আপত্তি, অদ্ধানসমুট্ঠানং, কিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং, কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">সংৰিধানসিক্খাপদৰণ্ণনা নিট্ঠিতা।</p>
<p class="subhead">৮. নাৰাভিরুহনসিক্খাপদৰণ্ণনা</p>
<p class="bodytext">অট্ঠমে <a name="M0.0214"></a> <span class="bld">সংৰিধাযা</span>তি কীল়াপুরেক্খারো সংৰিদহিত্বা, অভিরুহনকালে সঙ্কেতং কত্বাতি অত্থো। <span class="bld">উদ্ধংগামিনি</span>ন্তি কীল়াৰসেন উদ্ধং নদিযা পটিসোতং গচ্ছন্তিং। <span class="bld">অধোগামিনি</span>ন্তি তথেৰ অধো অনুসোতং গচ্ছন্তিং। যং পন তিত্থপ্পটিপাদনত্থং উদ্ধং ৰা অধো ৰা হরন্তি, এত্থ অনাপত্তি। <span class="bld">অঞ্ঞত্র তিরিযং তরণাযা</span>তি উপযোগত্থে নিস্সক্কৰচনং, যা তিরিযং তরণা, তং ঠপেত্বাতি অত্থো। <span class="bld">পাচিত্তিয</span>ন্তি সগামকতীরপস্সেন গমনকালে গামন্তরগণনায, অগামকতীরপস্সেন ৰা যোজনৰিত্থতায নদিযা মজ্ঝেন ৰা গমনকালে অদ্ধযোজনগণনায পাচিত্তিযং, সমুদ্দে পন যথাসুখং গন্তুং ৰট্টতি।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ নাৰাভিরুহনৰত্থুস্মিং পঞ্ঞত্তং, ‘‘অঞ্ঞত্র তিরিযং তরণাযা’’তি অযমেত্থ অনুপঞ্ঞত্তি, সেসং অনন্তরসিক্খাপদে ৰুত্তনযেনেৰ ৰেদিতব্বন্তি।</p>
<p class="centered">নাৰাভিরুহনসিক্খাপদৰণ্ণনা নিট্ঠিতা।</p>
<p class="subhead">৯. পরিপাচিতসিক্খাপদৰণ্ণনা</p>
<p class="bodytext">নৰমে <a name="V0.0206"></a> <span class="bld">ভিক্খুনিপরিপাচিত</span>ন্তি ভিক্খুনিযা পরিপাচিতং, নেৰ তস্স নাত্তনো ঞাতকপ্পৰারিতানং গিহীনং সন্তিকে ভিক্খুস্স গুণং পকাসেত্বা ‘‘দেথ অয্যস্স, করোথ অয্যস্সা’’তি এৰং নিপ্ফাদিতং লদ্ধব্বং কতন্তি অত্থো। <span class="bld">পুব্বে গিহিসমারম্ভা</span>তি এত্থ <span class="bld">সমারম্ভো</span>তি সমারদ্ধং, পটিযাদিতস্সেতং নামং। গিহীনং সমারম্ভো <a name="P0.0101"></a> গিহিসমারম্ভো, ভিক্খুনিযা পরিপাচনতো পুব্বে পঠমতরংযেৰ যং ভিক্খূনং অত্থায গিহীনং পটিযাদিতভত্তং, ঞাতকপ্পৰারিতানং ৰা সন্তকং, তং ঠপেত্বা অঞ্ঞং জানং ভুঞ্জন্তস্স পাচিত্তিযন্তি অত্থো। তঞ্চ খো অজ্ঝোহরণগণনায, পটিগ্গহণে পনস্স দুক্কটং।</p>
<p class="bodytext">রাজগহে দেৰদত্তং আরব্ভ ভিক্খুনিপরিপাচিতপিণ্ডপাতভুঞ্জনৰত্থুস্মিং পঞ্ঞত্তং, ‘‘অঞ্ঞত্র পুব্বে গিহিসমারম্ভা’’তি অযমেত্থ অনুপঞ্ঞত্তি, অসাধারণপঞ্ঞত্তি, অনাণত্তিকং, একতোউপসম্পন্নায পরিপাচিতং ভুঞ্জন্তস্স <a name="M0.0215"></a>, অপরিপাচিতে পরিপাচিতসঞ্ঞিনো, উভযত্থ ৰেমতিকস্স চ দুক্কটং। উভযত্থ অপরিপাচিতসঞ্ঞিনো, গিহিসমারম্ভে, সিক্খমানসামণেরাদীহি পরিপাচিতে, পঞ্চ ভোজনানি ঠপেত্বা অৰসেসে, উম্মত্তকাদীনঞ্চ অনাপত্তি। ভিক্খুনিযা পরিপাচিততা, পরিপাচিতভাৰজাননং, গিহিসমারম্ভাভাৰো, ওদনাদীনং অঞ্ঞতরতা, তস্স অজ্ঝোহরণন্তি ইমানেত্থ পঞ্চ অঙ্গানি। সমুট্ঠানাদীনি পঠমপারাজিকসঅসানি, ইদং পন পণ্ণত্তিৰজ্জং, তিচিত্তং, তিৰেদনন্তি।</p>
<p class="centered">পরিপাচিতসিক্খাপদৰণ্ণনা নিট্ঠিতা।</p>
<p class="subhead">১০. রহোনিসজ্জসিক্খাপদৰণ্ণনা</p>
<p class="bodytext">দসমে সব্বোপি কথামগ্গো দুতিযঅনিযতে ৰুত্তনযেনেৰ ৰেদিতব্বো। ইদঞ্হি সিক্খাপদং দুতিযঅনিযতেন চ উপরি উপনন্দস্স চতুত্থসিক্খাপদেন চ একপরিচ্ছেদং, অট্ঠুপ্পত্তিৰসেন পন ৰিসুং পঞ্ঞত্তন্তি।</p>
<p class="centered">রহোনিসজ্জসিক্খাপদৰণ্ণনা নিট্ঠিতা।</p>
<p class="centered">ওৰাদৰগ্গো ততিযো।</p>
<p class="title">৪. ভোজনৰগ্গো</p>
<p class="subhead">১. আৰসথসিক্খাপদৰণ্ণনা</p>
<p class="bodytext">ভোজনৰগ্গস্স <a name="V0.0207"></a> পঠমে <span class="bld">অগিলানেনা</span>তি অদ্ধযোজনম্পি গন্তুং সমত্থেন। <span class="bld">একো</span>তি একদিৰসিকো। <span class="bld">আৰসথপিণ্ডো</span>তি ‘‘ইমেসং ৰা এত্তকানং ৰা’’তি একং পাসণ্ডং ৰা, ‘‘এত্তকমেৰা’’তি এৰং ভত্তং ৰা অনোদিস্স সালাদীসু যত্থ কত্থচি পুঞ্ঞকামেহি পঞ্ঞত্তং ভোজনং। <span class="bld">ভুঞ্জিতব্বো</span>তি এককুলেন ৰা নানাকুলেহি ৰা একতো হুত্বা একস্মিং ৰা ঠানে, নানাঠানেসু ৰা ‘‘অজ্জ একস্মিং, স্বে একস্মি’’ন্তি এৰং অনিযতট্ঠানে ৰা পঞ্ঞত্তো একস্মিং ঠানে একদিৰসমেৰ ভুঞ্জিতব্বো। <span class="bld">ততো চে উত্তরী</span>তি দুতিযদিৰসতো পট্ঠায তস্মিং ৰা ঠানে অঞ্ঞস্মিং ৰা ঠানে তেসং সন্তকস্স পটিগ্গহণে দুক্কটং, অজ্ঝোহারে অজ্ঝোহারে পাচিত্তিযং।</p>
<p class="bodytext">সাৰত্থিযং <a name="M0.0216"></a> ছব্বগ্গিযে ভিক্খূ আরব্ভ অনুৰসিত্বা আৰসথপিণ্ডভুঞ্জনৰত্থুস্মিং পঞ্ঞত্তং, ‘‘অগিলানেনা’’তি অযমেত্থ অনুপঞ্ঞত্তি, সাধারণপঞ্ঞত্তি, অনাণত্তিকং, তিকপাচিত্তিযং, গিলানস্স অগিলানসঞ্ঞিনো ৰেমতিকস্স ৰা দুক্কটং। গিলানস্স গিলানসঞ্ঞিনো, যো চ সকিং ভুঞ্জতি, গচ্ছন্তো ৰা অন্তরামগ্গে একদিৰসং <a name="P0.0102"></a>, গতট্ঠানে একদিৰসং, পচ্চাগন্তোপি অন্তরামগ্গে একদিৰসং, আগতট্ঠানে একদিৰসং, গমিস্সামী’তি চ ভুঞ্জিত্বা নিক্খন্তো কেনচি উপদ্দৰেন নিৰত্তিত্বা খেমভাৰং ঞত্বা গচ্ছন্তো পুন একদিৰসং ভুঞ্জতি, যস্স ৰা সামিকা নিমন্তেত্বা দেন্তি, যো ৰা ভিক্খূনংযেৰ উদ্দিস্স পঞ্ঞত্তং, ন যাৰদত্থং পঞ্ঞত্তং, ঠপেত্বা ৰা পঞ্চ ভোজনানি অঞ্ঞং ভুঞ্জতি, তস্স চ, উম্মত্তকাদীনঞ্চ অনাপত্তি। আৰসথপিণ্ডতা, অগিলানতা, অনুৰসিত্বা পরিভোজনন্তি ইমানেত্থ তীণি অঙ্গানি। সমুট্ঠানাদীনি এল়কলোমসিক্খাপদসদিসানীতি।</p>
<p class="centered">আৰসথসিক্খাপদৰণ্ণনা নিট্ঠিতা।</p>
<p class="subhead">২. গণভোজনসিক্খাপদৰণ্ণনা</p>
<p class="bodytext">দুতিযে <span class="bld">গণভোজনে</span>তি গণস্স ভোজনে। ইধ চ <span class="bld">গণো</span>তি চত্তারো ৰা ততুত্তরি ৰা ভিক্খূ <a name="V0.0208"></a>, তেসং নিমন্তনতো ৰা ৰিঞ্ঞত্তিতো ৰা লদ্ধে ওদনাদীনং পঞ্চন্নং ভোজনানং অঞ্ঞতরভোজনেতি অত্থো। তত্থাযং ৰিনিচ্ছযো – সচে হি কোচি চত্তারো ভিক্খূ উপসঙ্কমিত্বা যেন কেনচি ৰেৰচনেন ৰা ভাসন্তরেন ৰা পঞ্চন্নং ভোজনানং নামং গহেত্বা ‘‘ওদনেন নিমন্তেমি, ওদনং মে গণ্হথা’’তিআদিনা নযেন নিমন্তেতি, তে চে এৰং একতো ৰা নানাতো ৰা নিমন্তিতা একতো ৰা নানাতো ৰা গন্ত্বা একতো গণ্হন্তি, পচ্ছা একতো ৰা নানাতো ৰা ভুঞ্জন্তি, গণভোজনং হোতি। পটিগ্গহণমেৰ হেত্থ পমাণং। সচে ওদনাদীনং নামং গহেত্বা একতো ৰা নানাতো ৰা ৰিঞ্ঞাপেত্বা চ গন্ত্বা চ একতো গণ্হন্তি, এৰম্পি গণভোজনমেৰ। তস্স দুৰিধস্সাপি এৰং পটিগ্গহণে দুক্কটং, অজ্ঝোহারে অজ্ঝোহারে পাচিত্তিযং। গিলানসমযাদীসু যদা পাদানম্পি ফলিতত্তা ন সক্কা পিণ্ডায চরিতুং, অযং <a name="M0.0217"></a> <span class="bld">গিলানসমযো</span>। অত্থতকথিনানং পঞ্চ মাসা, ইতরেসং কত্তিকমাসোতি অযং <span class="bld">চীৰরদানসমযো</span>। যদা যো চীৰরে করিযমানে কিঞ্চিদেৰ চীৰরে কত্তব্বং কম্মং করোতি, অযং <span class="bld">চীৰরকারসমযো</span>। যদা অদ্ধযোজনম্পি গন্তুকামো ৰা হোতি গচ্ছতি ৰা গতো ৰা, অযং <span class="bld">অদ্ধানগমনসমযো। নাৰাভিরুহনসমযে</span>পি এসেৰ নযো। যদা গোচরগামে চত্তারো ভিক্খূ পিণ্ডায চরিত্বা ন যাপেন্তি, অযং <span class="bld">মহাসমযো</span>। যদা যোকোচি পব্বজিতো ভত্তেন নিমন্তেতি, অযং <span class="bld">সমণভত্তসমযো,</span> এতেসু সমযেসু ভুঞ্জিতুং ৰট্টতি।</p>
<p class="bodytext">রাজগহে দেৰদত্তং আরব্ভ ৰিঞ্ঞাপেত্বা ভুঞ্জনৰত্থুস্মিং পঞ্ঞত্তং, ‘‘অঞ্ঞত্র সমযা’’তি অযমেত্থ সত্তৰিধা অনুপঞ্ঞত্তি, সাধারণপঞ্ঞত্তি, অনাণত্তিকং, তিকপাচিত্তিযং, নগণভোজনে গণভোজনসঞ্ঞিস্স ৰেমতিকস্স ৰা দুক্কটং। নগণভোজনসঞ্ঞিস্স পন, যে চ দ্বে তযো একতো গণ্হন্তি, বহূনং পিণ্ডায <a name="P0.0103"></a> চরিত্বা একতো ভুঞ্জন্তানং, নিচ্চভত্তিকাদীসু, পঞ্চ ভোজনানি ঠপেত্বা সব্বত্থ, উম্মত্তকাদীনঞ্চ অনাপত্তি। গণভোজনতা, সমযাভাৰো, অজ্ঝোহরণন্তি ইমানেত্থ তীণি অঙ্গানি। সমুট্ঠানাদীনি এল়কলোমসদিসানেৰাতি।</p>
<p class="centered">গণভোজনসিক্খাপদৰণ্ণনা নিট্ঠিতা।</p>
<p class="subhead">৩. পরম্পরভোজনসিক্খাপদৰণ্ণনা</p>
<p class="bodytext">ততিযে <span class="bld">পরম্পরভোজনে</span>তি গণভোজনে ৰুত্তনযেনেৰ পঞ্চহি ভোজনেহি নিমন্তিতস্স যেন যেন পঠমং নিমন্তিতো, তস্স তস্স ভোজনতো উপ্পটিপাটিযা ৰা অৰিকপ্পেত্বা ৰা পরস্স পরস্স ভোজনে। তস্মা যো ভিক্খু পঞ্চসু সহধম্মিকেসু অঞ্ঞতরস্স ‘‘ময্হং ভত্তপচ্চাসং তুয্হং <a name="V0.0209"></a> দম্মী’’তি ৰা ‘‘ৰিকপ্পেমী’’তি ৰা এৰং সম্মুখা ৰা ‘‘ইত্থন্নামস্স দম্মী’’তি (পাচি॰ ২২৬) ৰা ‘‘ৰিকপ্পেমী’’তি ৰা এৰং পরম্মুখাৰা পঠমনিমন্তনং অৰিকপ্পেত্বা পচ্ছা নিমন্তিতকুলে লদ্ধভিক্খতো একসিত্থম্পি অজ্ঝোহরতি, পাচিত্তিযং। সমযা ৰুত্তনযা এৰ।</p>
<p class="bodytext">ৰেসালিযং <a name="M0.0218"></a> সম্বহুলে ভিক্খূ আরব্ভ অঞ্ঞত্র নিমন্তিতভোজনৰত্থুস্মিং পঞ্ঞত্তং, ‘‘অঞ্ঞত্র সমযা’’তি অযমেত্থ তিৰিধা অনুপঞ্ঞত্তি, পরিৰারে পন ৰিকপ্পনম্পি গহেত্বা ‘‘চতস্সো অনুপঞ্ঞত্তিযো’’তি (পরি॰ ৮৬) ৰুত্তং, অসাধারণপঞ্ঞত্তি, অনাণত্তিকং, তিকপাচিত্তিযং, নপরম্পরভোজনে পরম্পরভোজনসঞ্ঞিনো ৰেমতিকস্স ৰা দুক্কটং। নপরম্পরভোজনসঞ্ঞিস্স পন, যো চ সমযে ৰা ৰিকপ্পেত্বা ৰা একসংসট্ঠানি ৰা দ্বে তীণি নিমন্তনানি একতো ৰা কত্বা ভুঞ্জতি, নিমন্তনপ্পটিপাটিযা ভুঞ্জতি, সকলেন গামেন ৰা পূগেন ৰা নিমন্তিতো তেসু যত্থকত্থচি ভুঞ্জতি, নিমন্তিযমানো ৰা ‘‘ভিক্খং গহেস্সামী’’তি ৰদতি, তস্স, নিচ্চভত্তিকাদীসু, পঞ্চ ভোজনানি ঠপেত্বা সব্বত্থ, উম্মত্তকাদীনঞ্চ অনাপত্তি। পরম্পরভোজনতা, সমযাভাৰো, অজ্ঝোহরণন্তি ইমানেত্থ তীণি অঙ্গানি। সমুট্ঠানাদীনি পঠমকথিনসদিসানেৰ, ইদং পন কিরিযাকিরিযন্তি।</p>
<p class="centered">পরম্পরভোজনসিক্খাপদৰণ্ণনা নিট্ঠিতা।</p>
<p class="subhead">৪. কাণমাতাসিক্খাপদৰণ্ণনা</p>
<p class="bodytext">চতুত্থে <span class="bld">পূৰেহী</span>তি পহেণকত্থায পটিযত্তেহি অতিরসকমোদকসক্খলিকাদীহি যেহি কেহিচি খজ্জকেহি। <span class="bld">মন্থেহী</span>তি পাথেয্যত্থায পটিযত্তেহি যেহি কেহিচি সত্তুতিলতণ্ডুলাদীহি। <span class="bld">দ্বত্তিপত্তপূরা</span>তি মুখৰট্টিযা হেট্ঠিমলেখং অনতিক্কন্তা দ্বে ৰা তযো ৰা পত্তপূরা। <span class="bld">ততো চে উত্তরী</span>তি সচেপি ততিযং পত্তং থূপীকতং গণ্হাতি, মুখৰট্টিযা হেট্ঠিমলেখতো উপরিট্ঠিতপূৰগণনায পাচিত্তিযং। <span class="bld">দ্বত্তিপত্তপূরে পটিগ্গহেত্বা</span>তি এত্থ যেন দ্বে গহিতা হোন্তি, তেন বহি ভিক্খুং দিস্বা ‘‘এত্থ মযা দ্বে পত্তপূরা গহিতা, ত্বং একং গণ্হেয্যাসী’’তি ৰত্তব্বং, তেনাপি অঞ্ঞং পস্সিত্বা ‘‘পঠমং আগতেন দ্বে পত্তপূরা গহিতা, মযা একো গহিতো, ত্বং মা গণ্হী’’তি ৰত্তব্বং। যেন পঠমং একো গহিতো <a name="P0.0104"></a>, তস্সাপি পরম্পরারোচনে এসেৰ নযো। যেন পন সযমেৰ তযো গহিতা, তেন অঞ্ঞং দিস্বা ‘‘মা খো ত্বং এত্থ পটিগ্গণ্হীতি ৰত্তব্বং, অৰদন্তস্স দুক্কটং, তং সুত্বা গণ্হন্তস্সাপি দুক্কটমেৰ। <span class="bld">ততো নীহরিত্বা ভিক্খূহি সদ্ধিং সংৰিভজিতব্ব</span>ন্তি <a name="M0.0219"></a> লদ্ধট্ঠানতো সব্বাসন্নং আসনসালং ৰা ৰিহারং ৰা যত্থ ৰা পন নিবদ্ধং <a name="V0.0210"></a> পটিক্কমতি, তত্থ গন্ত্বা একং পত্তপূরং অত্তনো ঠপেত্বা সেসং ভিক্খুসঙ্ঘস্স দাতব্বং। যথামিত্তং পন দাতুং ন লব্ভতি। যেন একো গহিতো, ন তেন কিঞ্চি অকামা দাতব্বং, যথারুচি কাতব্বং।</p>
<p class="bodytext">সাৰত্থিযং সম্বহুলে ভিক্খূ আরব্ভ ন মত্তং জানিত্বা পটিগ্গহণৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, ঊনকদ্বত্তিপত্তপূরে অতিরেকসঞ্ঞিস্স ৰেমতিকস্স ৰা দুক্কটং। ঊনকসঞ্ঞিস্স পন, ন পহেণকত্থায ন পাথেয্যত্থায ৰা পটিযত্তং, তদত্থায পটিযত্তসেসকং ৰা, গমনে ৰা পটিপ্পস্সদ্ধে, ঞাতকপ্পৰারিতানং ৰা দেন্তানং, অত্তনো ধনেন গণ্হন্তস্স, উম্মত্তকাদীনঞ্চ অনাপত্তি। ৰুত্তলক্খণপূৰমন্থতা, অসেসকতা, অপ্পটিপ্পস্সদ্ধগমনতা, অনঞ্ঞাতকাদিতা, অতিরেকপ্পটিগ্গহণন্তি ইমানেত্থ পঞ্চ অঙ্গানি, সমুট্ঠানাদীনি সঞ্চরিত্তসদিসানেৰাতি।</p>
<p class="centered">কাণমাতাসিক্খাপদৰণ্ণনা নিট্ঠিতা।</p>
<p class="subhead">৫. পঠমপৰারণাসিক্খাপদৰণ্ণনা</p>
<p class="bodytext">পঞ্চমে <span class="bld">ভুত্তাৰী</span>তি ভুত্তৰা, যেন পঞ্চন্নং ভোজনানং সাসপমত্তম্পি অজ্ঝোহরিতং, সো এৰং ৰুচ্চতি। <span class="bld">পৰারিতো</span>তি ‘‘অসনং পঞ্ঞাযতি, ভোজনং পঞ্ঞাযতি, হত্থপাসে ঠিতো অভিহরতি, পটিক্খেপো পঞ্ঞাযতী’’তি (পাচি॰ ২৩৯) এৰং পাল়িযং ৰুত্তপঞ্চঙ্গৰসেন কতপ্পৰারণো, কতপ্পটিক্খেপোতি অত্থো। তত্থ যস্মা ‘‘অসনং পঞ্ঞাযতী’’তি ইমিনা ৰিপ্পকতভোজনো ‘পৰারিতো’তি ৰুত্তো। যো চ ৰিপ্পকতভোজনো, তেন কিঞ্চি ভুত্তং, কিঞ্চি অভুত্তং, যঞ্চ ভুত্তং, তং সন্ধায ‘ভুত্তাৰী’তিপি সঙ্খং গচ্ছতি। তস্মা ‘ভুত্তাৰী’তিৰচনেন ৰিসুং কিঞ্চি অত্থসিদ্ধিং ন পস্সাম, ‘‘দিরত্ততিরত্ত’’ন্তিআদীসু (পাচি॰ ৫২) পন দিরত্তাদিৰচনং ৰিয পৰারিতপদস্স পরিৰারভাৰেন ব্যঞ্জনসিলিট্ঠতায চেতং ৰুত্তন্তি ৰেদিতব্বং।</p>
<p class="bodytext">পৰারণঙ্গেসু পন <span class="bld">অসনং পঞ্ঞাযতী</span>তি ৰিপ্পকতভোজনং দিস্সতি, তং ভুঞ্জমানো চেস পুগ্গলো হোতীতি অত্থো। <span class="bld">ভোজনং পঞ্ঞাযতী</span>তি পৰারণপ্পহোনকং <a name="M0.0220"></a> ভোজনং দিস্সতি, ওদনাদীনং চে অঞ্ঞতরং পটিক্খিপিতব্বং ভোজনং হোতীতি অত্থো। <span class="bld">হত্থপাসে ঠিতো</span>তি পৰারণপ্পহোনকং চে ভোজনং গণ্হিত্বা দাযকো অড্ঢতেয্যহত্থপ্পমাণে ওকাসে ঠিতো হোতীতি অত্থো <a name="V0.0211"></a>। <span class="bld">অভিহরতী</span>তি <a name="P0.0105"></a> সো চে দাযকো তস্স তং ভোজনং কাযেন অভিসংহরতীতি অত্থো। <span class="bld">পটিক্খেপো পঞ্ঞাযতী</span>তি পটিক্খেপো দিস্সতি, তং চে অভিহটং সো ভিক্খু কাযেন ৰা ৰাচায ৰা পটিক্খিপতীতি অত্থো। এৰং পঞ্চন্নং অঙ্গানং ৰসেন পৰারিতো হোতি।</p>
<p class="bodytext">তত্রাযং ৰিনিচ্ছযো – ‘অসন’ন্তিআদীসু তাৰ যঞ্চ অস্নাতি, যঞ্চ ভোজনং হত্থপাসে ঠিতেন অভিহটং পটিক্খিপতি, তং ওদনো কুম্মাসো সত্তু মচ্ছো মংসন্তি ইমেসং অঞ্ঞতরমেৰ ৰেদিতব্বং। তত্থ <span class="bld">ওদনো</span> নাম সালি ৰীহি যৰো গোধুমো কঙ্গু ৰরকো কুদ্রূসকোতি ইমেসং সত্তন্নং ধঞ্ঞানং তণ্ডুলে গহেত্বা ‘‘ভত্তং পচামা’’তি ৰা ‘‘যাগুং পচামা’’তি ৰা যংকিঞ্চি সন্ধায পচন্তু, সচে উণ্হং ৰা সীতলং ৰা ভুঞ্জন্তানং ভোজনকালে গহিতগহিতট্ঠানে ওধি পঞ্ঞাযতি, ওদনো হোতি, পৰারণং জনেতি। যো পন পাযাসো ৰা অম্বিলযাগু ৰা উদ্ধনতো ওতারিতমত্তা অব্ভুণ্হা সক্কা হোতি আৰিজ্ঝিত্বা পিৰিতুং, সা যস্স হত্থেন গহিতোকাসেপি ওধি ন পঞ্ঞাযতি, পৰারণং ন জনেতি। সচে পন উসুমায ৰিগতায ঘনভাৰং গচ্ছতি, ওধিং দস্সেতি, পুন পৰারণং জনেতি, পুব্বে তনুকভাৰো ন রক্খতি। সচেপি বহূ পণ্ণফলকল়ীরে পক্খিপিত্বা মুট্ঠিমত্তাপি তণ্ডুলা পক্খিত্তা হোন্তি, ভোজনকালে চে ওধি পঞ্ঞাযতি, পৰারণং জনেতি। অযাগুকে নিমন্তনে ‘‘যাগুং দস্সামা’’তি ভত্তে উদককঞ্জিকখীরাদীনি আকিরিত্বা ‘‘যাগুং গণ্হথা’’তি দেন্তি, কিঞ্চাপি তনুকা হোতি, পৰারণং জনেতিযেৰ। সচে পন পক্কুথিতেসু উদকাদীসু পক্খিপিত্বা পচিত্বা দেন্তি, যাগুসঙ্গহমেৰ গচ্ছতি। সচে যাগুযাপি সাসপমত্তম্পি মচ্ছমংসক্খণ্ডং ৰা ন্হারু ৰা পক্খিত্তং হোতি, পৰারণং জনেতি। ঠপেত্বা সানুলোমানং ৰুত্তধঞ্ঞানং তণ্ডুলে অঞ্ঞেহি ৰেল়ুতণ্ডুলাদীহি ৰা কন্দমূলফলেহি ৰা যেহি কেহিচি কতভত্তং পৰারণং ন জনেতি। <span class="bld">কুম্মাসো</span> নাম যৰেহি কতো। অঞ্ঞেহি পন মুগ্গাদীহি কতকুম্মাসো পৰারণং ন জনেতি। <span class="bld">সত্তু</span> নাম সত্ত ধঞ্ঞানি ভজ্জিত্বা কতো। অন্তমসো খরপাকভজ্জিতানং ৰীহীনং তণ্ডুলে <a name="M0.0221"></a> কোট্টেত্বা কতচুণ্ণম্পি কুণ্ডকম্পি সত্তুসঙ্গহমেৰ গচ্ছতি। সমপাকভজ্জিতানং পন আতপসুক্খানং কুণ্ডকং ৰা, যে কেচি তণ্ডুলা ৰা লাজা ৰা, লাজেহি কতভত্তসত্তুআদীনি ৰা ন পৰারেন্তি। <span class="bld">মচ্ছমংসেসু</span> সচে যাগুং পিৰন্তস্স যাগুসিত্থমত্তানেৰ দ্বে মচ্ছক্খণ্ডানি ৰা মংসক্খণ্ডানি ৰা একভাজনে ৰা নানাভাজনে ৰা দেন্তি, তানি চে অখাদন্তো অঞ্ঞং পৰারণপ্পহোনকং যংকিঞ্চি পটিক্খিপতি, ন পৰারেতি। ততো একং খাদিতং, একং হত্থে ৰা পত্তে ৰা হোতি, সচে অঞ্ঞং পটিক্খিপতি পৰারেতি। দ্বেপি খাদিতানি হোন্তি, মুখে সাসপমত্তম্পি অৰসিট্ঠং নত্থি, সচেপি অঞ্ঞং পটিক্খিপতি, ন পৰারেতি। যো পন অকপ্পিযমংসং কুলদূসনৰেজ্জকম্মউত্তরিমনুস্সধম্মারোচনসাদিতরূপিযাদীহি <a name="P0.0106"></a> <a name="V0.0212"></a> নিব্বত্তং অকপ্পিযভোজনঞ্চ অঞ্ঞং কপ্পিযং ৰা অকপ্পিযং ৰা খাদন্তো পটিক্খিপতি, ন পৰারেতি।</p>
<p class="bodytext">এৰং যঞ্চ অস্নাতি, যঞ্চ ভোজনং হত্থপাসে ঠিতেন অভিহটং পটিক্খিপন্তো পৰারণং জনেতি, তং ঞত্বা ইদানি যথা আপজ্জতি, তস্স জাননত্থং অযং ৰিনিচ্ছযো ৰেদিতব্বো – ‘‘অসনং ভোজন’’ন্তি এত্থ তাৰ যেন একসিত্থম্পি অজ্ঝোহটং হোতি, সো সচে পত্তমুখহত্থেসু যত্থকত্থচি ভোজনে সতি সাপেক্খোৰ অঞ্ঞং ৰুত্তলক্খণং ভোজনং পটিক্খিপতি, পৰারেতি। সচে পন নিরপেক্খো হোতি, যং পত্তাদীসু অৰসিট্ঠং, তং ন চ অজ্ঝোহরিতুকামো, অঞ্ঞস্স ৰা দাতুকামো, অঞ্ঞত্র ৰা গন্ত্বা ভুঞ্জিতুকামো, সো পটিক্খিপন্তোপি ন পৰারেতি। ‘‘হত্থপাসে ঠিতো’’তি এত্থ পন সচে ভিক্খু নিসিন্নো হোতি, আনিসদস্স পচ্ছিমন্ততো পট্ঠায, সচে ঠিতো, পণ্হীনং অন্ততো পট্ঠায, সচে নিপন্নো, যেন পস্সেন নিপন্নো, তস্স পারিমন্ততো পট্ঠায দাযকস্স নিসিন্নস্স ৰা ঠিতস্স ৰা নিপন্নস্স ৰা ঠপেত্বা পসারিতহত্থং যং আসন্নতরং অঙ্গং, তস্স ওরিমন্তেন পরিচ্ছিন্দিত্বা অড্ঢতেয্যহত্থো ‘হত্থপাসো’তি ৰেদিতব্বো। তস্মিং ঠত্বা অভিহটং পটিক্খিপন্তস্সেৰ পৰারণা হোতি, ন ততো পরং। ‘অভিহরতী’তি হত্থপাসব্ভন্তরে ঠিতো গহণত্থং উপনামেতি। সচে পন অনন্তরনিসিন্নোপি ভিক্খু হত্থে ৰা আধারকে ৰা ঠিতং পত্তং অনভিহরিত্বাৰ ‘‘ভত্তং গণ্হথা’’তি ৰদতি, তং পটিক্খিপতো পৰারণা নত্থি। ভত্তপচ্ছিং আনেত্বা পুরতো ভূমিযং ঠপেত্বা এৰং ৰুত্তেপি এসেৰ নযো। ঈসকং পন উদ্ধরিত্বা ৰা অপনামেত্বা ৰা ‘গণ্হথা’তি ৰুত্তে তং পটিক্খিপতো পৰারণা <a name="M0.0222"></a> হোতি। ভত্তপচ্ছিং গহেত্বা পরিৰিসন্তস্স অঞ্ঞো ‘‘অহং ধারেস্সামী’’তি গহিতমত্তমেৰ করোতি, পরিৰেসকোযেৰ পন তং ধারেতি, তস্মা সা অভিহটাৰ হোতি, ততো দাতুকামতায গণ্হন্তং পটিক্খিপন্তস্স পৰারণা হোতি। সচে পন পরিৰেসকেন ফুট্ঠমত্তাৰ হোতি, ইতরোৰ নং ধারেতি, ততো দাতুকামতায গণ্হন্তং পটিক্খিপন্তস্স পৰারণা ন হোতি। কটচ্ছুনা উদ্ধটে পন হোতি, দ্বিন্নং সমভারেপি পটিক্খিপন্তো পৰারেতিযেৰ। অনন্তরস্স দিয্যমানে ইতরো পত্তং পিদহতি, অঞ্ঞস্স অভিহটং নাম পটিক্খিত্তং হোতি, তস্মা পৰারণা নত্থি। ‘পটিক্খেপো’তি এত্থ ৰাচায অভিহটে পটিক্খেপো ন রুহতি, কাযেন অভিহটং পন অঙ্গুলিচলনাদিনা কাযৰিকারেন ৰা ‘‘অলং, মা দেহী’’তিআদিনা ৰচীৰিকারেন ৰা পটিক্খিপতো পৰারণা হোতি।</p>
<p class="bodytext">একো সমংসকং রসং অভিহরতি, ‘‘রসং পটিগ্গণ্হথা’’তি ৰদতি, তং সুত্বা পটিক্খিপতো পৰারণা নত্থি। ‘মংসরস’ন্তি ৰুত্তে পন পটিক্খিপতো পৰারণা হোতি। ‘‘ইমং গণ্হথা’’তি <a name="V0.0213"></a> ৰুত্তেপি হোতিযেৰ। মংসং ৰিসুং কত্বা ‘মংসরস’ন্তি ৰুত্তেপি সচে সাসপমত্তম্পি খণ্ডং <a name="P0.0107"></a> অত্থি, পটিক্খিপতো পৰারণা হোতি। সচে নত্থি, ৰট্টতি। কল়ীরপনসাদীহি মিস্সেত্বা মচ্ছমংসং পচন্তি, তং গহেত্বা ‘‘কল়ীরসূপং গণ্হথ, পনসব্যঞ্জনং গণ্হথা’’তি ৰদতি, এৰম্পি ন পৰারেতি। কস্মা? অপৰারণারহস্স নামেন ৰুত্তত্তা। ‘‘মচ্ছমংসং ব্যঞ্জন’’ন্তি ৰা ‘‘ইমং গণ্হথা’’তি ৰা ৰুত্তে পন পৰারেতি, অযমেত্থ সঙ্খেপো, ৰিত্থারো পন সমন্তপাসাদিকাযং ৰুত্তো। গমনাদীসু পন যস্মিং ইরিযাপথে পৰারেতি, তং অৰিকোপেন্তেনেৰ ভুঞ্জিতব্বং।</p>
<p class="bodytext"><span class="bld">অনতিরিত্ত</span>ন্তি ন অতিরিত্তং, ন অধিকন্তি অত্থো। তং পন কপ্পিযকতাদীহি সত্তহি ৰিনযকম্মাকারেহি অকতং ৰা গিলানস্স অনধিকং ৰা হোতি। তস্মা পদভাজনে (পাচি॰ ২৩৯) ‘অকপ্পিযকত’ন্তিআদি ৰুত্তং, তত্থ যং ফলং ৰা কন্দমূলাদি ৰা পঞ্চহি সমণকপ্পিযেহি কপ্পিযং অকতং, যঞ্চ অকপ্পিযমংসং ৰা অকপ্পিযভোজনং ৰা, এতং অকপ্পিযং নাম, তং অকপ্পিযং ‘‘অলমেতং সব্ব’’ন্তি এৰং অতিরিত্তং কতং <span class="bld">অকপ্পিযকত</span>ন্তি ৰেদিতব্বং। <span class="bld">অপ্পটিগ্গহিতকত</span>ন্তি ভিক্খুনা অপ্পটিগ্গহিতংযেৰ পুরিমনযেন অতিরিত্তং কতং। <span class="bld">অনুচ্চারিতকত</span>ন্তি কপ্পিযং কারেতুং আগতেন ভিক্খুনা ঈসকম্পি অনুক্খিত্তং <a name="M0.0223"></a> ৰা অনপনামিতং ৰা কতং। <span class="bld">অহত্থপাসে কত</span>ন্তি কপ্পিযং কারেতুং আগতস্স হত্থপাসতো বহি ঠিতেন কতং। <span class="bld">অভুত্তাৰিনা কত</span>ন্তি যো অতিরিত্তং করোতি, তেন পৰারণপ্পহোনকং ভোজনং অভুত্তেন কতং। <span class="bld">ভুত্তাৰিনা পৰারিতেন আসনা ৰুট্ঠিতেন কত</span>ন্তি ইদং উত্তানমেৰ। <span class="bld">‘‘অলমেতং সব্ব’’ন্তি অৰুত্ত</span>ন্তি ৰচীভেদং কত্বা এৰং অৰুত্তং হোতি। ইতি ইমেহি সত্তহি ৰিনযকম্মাকারেহি যং অতিরিত্তং কপ্পিযং অকতং, যঞ্চ পন ন গিলানাতিরিত্তং, তদুভযম্পি অনতিরিত্তং। অতিরিত্তং পন তস্সেৰ পটিপক্খনযেন ৰেদিতব্বং।</p>
<p class="bodytext">অপিচেত্থ <span class="bld">ভুত্তাৰিনা কতং হোতী</span>তি (পাচি॰ ২৩৯) অন্তমসো অনন্তরনিসিন্নস্স পত্ততো একম্পি সিত্থং ৰা মংসহীরং ৰা খাদিত্বা কতম্পি ভুত্তাৰিনা কতং হোতি, যো পাতোৰ এৰং ভুত্তাৰী পৰারিতো নিসীদতিযেৰ, সো উপকট্ঠেপি কালে অভিহটং পিণ্ডং ভিক্খুনা উপনীতং কপ্পিযং কাতুং লভতি। সচে পন তস্মিং কপ্পিযে কতে ভুঞ্জন্তস্স অঞ্ঞং আমিসং আকিরন্তি, তং সো পুন কাতুং ন লভতি। যঞ্হি অকতং, তং কাতব্বং। যেন চ অকতং, তেন চ কাতব্বন্তি (পাচি॰ অট্ঠ॰ ২৩৮-৯) ৰুত্তং, তস্মা তস্মিং ভাজনে করিযমানে পঠমকতেন সদ্ধিং কতং হোতীতি তং কাতুং ন ৰট্টতি। অঞ্ঞস্মিং পন ভাজনে তেন ৰা অঞ্ঞেন ৰা কাতুং ৰট্টতি। এৰং কতং পঠমকতেন মিস্সেত্বাপি ভুঞ্জিতুং ৰট্টতি, ন কেৰলঞ্চ তস্স <a name="V0.0214"></a> যেন পন কতং, তং ঠপেত্বা অঞ্ঞেসং পৰারিতানম্পি ভুঞ্জিতুং ৰট্টতি। যথা পন অকতেন মিস্সং ন হোতি, এৰং মুখঞ্চ হত্থঞ্চ সুদ্ধং কত্বা ভুঞ্জিতব্বং। <span class="bld">গিলানাতিরিত্তং</span> পন ন কেৰলং গিলানস্স ভুত্তাৰসেসমেৰ, অথ খো যংকিঞ্চি গিলানং উদ্দিস্স ‘‘অজ্জ ৰা স্বে <a name="P0.0108"></a> ৰা যদা ৰা ইচ্ছতি, তদা খাদিস্সতী’’তি আহটং, তং সব্বং ‘গিলানাতিরিত্ত’ন্তি ৰেদিতব্বং। <span class="bld">খাদনীযং ৰা ভোজনীযং ৰা</span>তি যংকিঞ্চি যাৰকালিকং। <span class="bld">খাদেয্য ৰা ভুঞ্জেয্য ৰা পাচিত্তিয</span>ন্তি এত্থ ৰুত্তনযেন পৰারিতস্স অনতিরিত্তং যংকিঞ্চি আমিসং অজ্ঝোহরণত্থায পটিগ্গণ্হতো গহণে দুক্কটং, অজ্ঝোহারে অজ্ঝোহারে পাচিত্তিযং।</p>
<p class="bodytext">সাৰত্থিযং সম্বহুলে ভিক্খূ আরব্ভ অঞ্ঞত্র ভুঞ্জনৰত্থুস্মিং পঞ্ঞত্তং, ‘‘অনতিরিত্ত’’ন্তি অযমেত্থ অনুপঞ্ঞত্তি, অসাধারণপঞ্ঞত্তি, অনাণত্তিকং, তিকপাচিত্তিযং, যামকালিকাদীনি আহারত্থায গণ্হতো, নিরামিসানি অজ্ঝোহরতো চ দুক্কটং, তথা অতিরিত্তে অনতিরিত্তসঞ্ঞিনো চেৰ ৰেমতিকস্স <a name="M0.0224"></a> চ। অতিরিত্তসঞ্ঞিনো পন, ‘‘অতিরিত্তং কারাপেত্বা ভুঞ্জিস্সামী’’তি গণ্হন্তস্স, অঞ্ঞস্সত্থায গণ্হন্তস্স, যামকালিকাদীনি তেসং অনুঞ্ঞাতপরিভোগৰসেন নিরামিসানি পরিভুঞ্জন্তস্স, উম্মত্তকাদীনঞ্চ অনাপত্তি। পৰারিতভাৰো, আমিসস্স অনতিরিত্ততা, কালেন অজ্ঝোহরণন্তি ইমানেত্থ তীণি অঙ্গানি। সমুট্ঠানাদীনি পঠমকথিনসদিসানেৰ, ইদং পন কিরিযাকিরিযন্তি।</p>
<p class="centered">পঠমপৰারণাসিক্খাপদৰণ্ণনা নিট্ঠিতা।</p>
<p class="subhead">৬. দুতিযপৰারণাসিক্খাপদৰণ্ণনা</p>
<p class="bodytext">ছট্ঠে <span class="bld">অভিহট্ঠুং পৰারেয্যা</span>তি অভিহরিত্বা ‘‘হন্দ, ভিক্খু খাদ ৰা ভুঞ্জ ৰা’’তি এৰং পৰারেয্য। <span class="bld">জান</span>ন্তি সুত্বা ৰা দিস্বা ৰা তস্স পৰারিতভাৰং জানন্তো। <span class="bld">আসাদনাপেক্খো</span>তি আসাদনং চোদনং মঙ্কুকরণভাৰং অপেক্খমানো। <span class="bld">ভুত্তস্মিং পাচিত্তিয</span>ন্তি এত্থ অভিহারে তাৰ দুক্কটং, সচে সো তং গণ্হাতি, পুন অভিহারকস্স দুক্কটং, তস্মিং পন ভুঞ্জন্তে অভিহারকস্স তস্স অজ্ঝোহারে অজ্ঝোহারে দুক্কটং, ভোজনপরিযোসানে পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুং আরব্ভ অনতিরিত্তেন ভোজনেন অভিহট্ঠুং পৰারণাৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, পৰারিতে পৰারিতসঞ্ঞিনো পাচিত্তিযং। ৰেমতিকস্স, যামকালিকাদীনি আহারত্থায অভিহরন্তস্স, তেসঞ্চ পটিগ্গহণঅজ্ঝোহারেসু, অপ্পৰারিতে <a name="V0.0215"></a> চ পৰারিতসঞ্ঞিনো, ৰেমতিকস্স চ দুক্কটং। অপ্পৰারিতসঞ্ঞিস্স পন, যো চ অতিরিত্তং কারাপেত্বা দেতি, ‘‘কারাপেত্বা ৰা ভুঞ্জাহী’’তি দেতি, যো ৰা ‘‘অঞ্ঞস্সত্থায হরন্তো গচ্ছাহী’’তি দেতি, যো চ যামকালিকাদীনি ‘‘সতি পচ্চযে পরিভুঞ্জাহী’’তি দেতি, তস্স, উম্মত্তকাদীনঞ্চ অনাপত্তি। পৰারিততা, পৰারিতসঞ্ঞিতা, আসাদনাপেক্খতা, অনতিরিত্তেন অভিহট্ঠুং পৰারণতা, ভোজনপরিযোসানন্তি ইমানেত্থ পঞ্চ অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">দুতিযপৰারণাসিক্খাপদৰণ্ণনা নিট্ঠিতা।</p>
<p class="subhead">৭. ৰিকালভোজনসিক্খাপদৰণ্ণনা</p>
<p class="bodytext">সত্তমে <a name="P0.0109"></a> <a name="M0.0225"></a> <span class="bld">ৰিকালে</span>তি ৰিগতে কালে, মজ্ঝন্হিকাতিক্কমনতো যাৰ অরুণুগ্গমনাতি অধিপ্পাযো। তস্মা যো ভিক্খু এতস্মিং অন্তরে যংকিঞ্চি ৰনমূলফলং উপাদায আমং ৰা পক্কং ৰা আমিসসঙ্খেপগতং খাদনীযং ৰা ভোজনীযং ৰা অজ্ঝোহরণত্থায পটিগ্গণ্হাতি, তস্স পটিগ্গহণে দুক্কটং, অজ্ঝোহারে অজ্ঝোহারে পাচিত্তিযং।</p>
<p class="bodytext">রাজগহে সত্তরসৰগ্গিযে ভিক্খূ আরব্ভ ৰিকালে ভোজনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, যামকালিকাদীনি আহারত্থায পটিগ্গহণঅজ্ঝোহারেসু, কালে ৰিকালসঞ্ঞিস্স, ৰেমতিকস্স চ দুক্কটং, কালে কালসঞ্ঞিস্স যামকালিকাদীনি সতি পচ্চযে পরিভুঞ্জন্তস্স উম্মত্তকাদীনঞ্চ অনাপত্তি। ‘‘অনুজানামি, ভিক্খৰে, রোমট্ঠকস্স রোমট্ঠং, ন চ ভিক্খৰে বহিমুখদ্বারা নীহরিত্বা অজ্ঝোহরিতব্ব’’ন্তি (চূল়ৰ॰ ২৭৩) অনুঞ্ঞাতনযেন রোমট্ঠকস্সাপি অনাপত্তি। ৰিকালতা, যাৰকালিকতা, অজ্ঝোহরণন্তি ইমানেত্থ তীণি অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">ৰিকালভোজনসিক্খাপদৰণ্ণনা নিট্ঠিতা।</p>
<p class="subhead">৮. সন্নিধিকারকসিক্খাপদৰণ্ণনা</p>
<p class="bodytext">অট্ঠমে <span class="bld">সন্নিধিকারক</span>ন্তি কারো করণং কিরিযাতি অত্থতো একং, সন্নিধি কারো অস্সাতি সন্নিধিকারং <a name="V0.0216"></a>, সন্নিধিকারমেৰ সন্নিধিকারকং, পটিগ্গহেত্বা একরত্তিং ৰীতিনামিতস্সেতং নামং। তস্মা এৰং সন্নিধিকতং যংকিঞ্চি যাৰকালিকং ৰা যামকালিকং ৰা ‘অজ্ঝোহরিস্সামী’তি গণ্হন্তস্স পটিগ্গহণে দুক্কটং, অজ্ঝোহারে অজ্ঝোহারে পাচিত্তিযং। সচেপি পত্তো দুদ্ধোতো হোতি, যং অঙ্গুলিযা ঘংসন্তস্স লেখা পঞ্ঞাযতি, গণ্ঠিকপত্তস্স ৰা গণ্ঠিকন্তরে স্নেহো পৰিট্ঠো হোতি, যো উণ্হে ওতাপেন্তস্স পগ্ঘরতি, উণ্হযাগুযা ৰা গহিতায সন্দিস্সতি, তাদিসে পত্তেপি পুনদিৰসে ভুঞ্জন্তস্স পাচিত্তিযং। যং পন ভিক্খু নিরপেক্খো সামণেরানং পরিচ্চজিত্বা তেহি নিহিতং লভিত্বা ভুঞ্জতি, তং ৰট্টতি <a name="M0.0226"></a>। সযং পটিগ্গহেত্বা অপরিচ্চত্তমেৰ হি দুতিযদিৰসে কপ্পিযভোজনং ভুঞ্জন্তস্স পাচিত্তিযং। অকপ্পিযেসু পন মনুস্সমংসে থুল্লচ্চযেন সদ্ধিং পাচিত্তিযং, সেসেসু পন দুক্কটেন সদ্ধিং। যামকালিকং সতি পচ্চযে অজ্ঝোহরতো পাচিত্তিযং, আহারত্থায অজ্ঝোহরতো দুক্কটেন সদ্ধিং। যো পন পৰারিতো হুত্বা অনতিরিত্তকতং অজ্ঝোহরতি, তস্স সব্বৰিকপ্পেসু অপরম্পি পাচিত্তিযং ৰড্ঢতি। সচে ৰিকালে অজ্ঝোহরতি, অনতিরিত্তপচ্চযা সব্বৰিকপ্পেসু অনাপত্তি, সতি পচ্চযে ৰিকালপচ্চযা যামকালিকাদীসু চ অনাপত্তি। অৰসেসেসু ৰিকালপচ্চযা পাচিত্তিযং ৰড্ঢতিযেৰ। ভিক্খুস্স পন সন্নিধি ভিক্খুনিযা ৰট্টতি, ভিক্খুনিযা চ সন্নিধি ভিক্খুস্স ৰট্টতি, ভিক্খুনিক্খন্ধকে (চূল়ৰ॰ ৪২১-৪২২) অনুঞ্ঞাতত্তা ৰট্টতীতি।</p>
<p class="bodytext">সাৰত্থিযং আযস্মন্তং বেলট্ঠসীসং আরব্ভ সন্নিধিকারকভোজনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং <a name="P0.0110"></a>, সত্তাহকালিক যাৰজীৰিকানং পন আহারত্থায পটিগ্গহণে অজ্ঝোহারে চ দুক্কটং। যথা চেতানি আহারত্থায ন কপ্পন্তি, এৰং যাৰকালিকাদীহি সংসট্ঠানিপি, ৰুত্তঞ্হেতং ‘‘যাৰকালিকেন, ভিক্খৰে, যামকালিকং তদহুপটিগ্গহিতং কালে কপ্পতি, ৰিকালে ন কপ্পতী’’তিআদি (মহাৰ॰ ৩০৫)। তস্মা সচেপি তং তং তেন তেন সদ্ধিং সংসট্ঠং লভতি, সচে অসম্ভিন্নরসং ৰা হোতি সুধোতং ৰা, যথা ইতরেন সংসগ্গো ন পঞ্ঞাযতি, অত্তনো কালানুরূপেন পরিভুঞ্জিতুং ৰট্টতি।</p>
<p class="bodytext">সচে পন সম্ভিন্নরসং ৰা হোতি দুদ্ধোতং ৰা, ন ৰট্টতি। যাৰকালিকঞ্হি অত্তনা সদ্ধিং সম্ভিন্নরসানি তীণিপি যামকালিকাদীনি অত্তনো সভাৰং উপনেতি, যামকালিকং দ্বেপি সত্তাহকালিকাদীনি অত্তনো সভাৰং উপনেতি, সত্তাহকালিকং যাৰজীৰিকমেৰ অত্তনো সভাৰং উপনেতি। তস্মা তেন তদহুপটিগ্গহিতেন সদ্ধিং তদহুপটিগ্গহিতং ৰা পুরে পটিগ্গহিতং ৰা যাৰজীৰিকং সত্তাহং কপ্পতি, দ্বীহপ্পটিগ্গহিতেন ছাহং, তীহপ্পটিগ্গহিতেন পঞ্চাহং…পে॰… সত্তাহপ্পটিগ্গহিতেন তদহেৰ কপ্পতীতি ৰেদিতব্বং। তস্মাযেৰ হি ‘‘সত্তাহকালিকেন, ভিক্খৰে <a name="V0.0217"></a>, যাৰজীৰিকং তদহুপটিগ্গহিত’’ন্তি অৰত্বা ‘‘পটিগ্গহিতং সত্তাহং কপ্পতী’’তি ৰুত্তং। কালযামসত্তাহাতিক্কমেসু চেত্থ ৰিকালভোজন সন্নিধিভেসজ্জসিক্খাপদানং ৰসেন আপত্তিযো ৰেদিতব্বা, ইমেসু পন চতূসু কালিকেসু <a name="M0.0227"></a> যাৰকালিকং যামকালিকন্তি ইমমেৰ দ্বযং অন্তোৰুট্ঠঞ্চেৰ সন্নিধিকারকঞ্চ, সত্তাহকালিকং যাৰজীৰিকঞ্চ অকপ্পিযকুটিযং নিক্খিপিতুম্পি ৰট্টতি, সন্নিধিম্পি ন জনেতি। অকপ্পিযকুটিযং অন্তোৰুট্ঠেন পন তেন সদ্ধিং ইতরদ্বযং তদহুপটিগ্গহিতম্পি ন ৰট্টতি, মুখসন্নিধি নাম হোতি, মহাপচ্চরিযং পন অন্তোৰুট্ঠং হোতীতি ৰুত্তং। তত্থ নামমত্তমেৰ নানাকরণং, আপত্তি পন দুক্কটমেৰ। তত্থ <span class="bld">অকপ্পিযকুটি</span> নাম সঙ্ঘস্স ৰা উপসম্পন্নপুগ্গলস্স ৰা সন্তকং ৰসনত্থায কতগেহং, তত্থ সহসেয্যপ্পহোনকে পদেসে ৰুট্ঠং যাৰকালিকঞ্চ যামকালিকঞ্চ সঙ্ঘিকং ৰা উপসম্পন্নপুগ্গলস্স ৰা সন্তকং <span class="bld">অন্তোৰুট্ঠং</span> নাম হোতি, তত্থ পক্কং <span class="bld">অন্তোপক্কং</span> নাম, যত্থ কত্থচি পন সযং পক্কং <span class="bld">সামং পক্কং</span> নাম, তং সব্বং অনজ্ঝোহরণীযং। তেন তেন সদ্ধিং সংসট্ঠম্পি তংগতিকমেৰ, সব্বং অজ্ঝোহরন্তস্স দুক্কটং। তস্মা অন্তোৰুট্ঠঅন্তোপক্কমোচনত্থং ভগৰতা চতস্সো কপ্পিযভূমিযো (মহাৰ॰ ২৯৫) অনুঞ্ঞাতা, তাসং ৰিনিচ্ছযো সমন্তপাসাদিকাযং (মহাৰ॰ অট্ঠ॰ ২৯৫) ৰুত্তো। যত্থ পনেতা ন সন্তি, তত্থ অনুপসম্পন্নস্স সন্তকং কত্বা পরিভুঞ্জিতুং ৰট্টতি। সামং পাকম্পি পুনপাকং ৰট্টতি, অসন্নিধিকারকে সন্নিধিকারকসঞ্ঞিনো, ৰেমতিকস্স ৰা দুক্কটং। অসন্নিধিকারকসঞ্ঞিনো, যাৰকালিকাদীনি তীণি নিদহিত্বা <a name="P0.0111"></a> সকং সকং কালং অনতিক্কমিত্বা, যাৰজীৰিকং সদাপি সতি পচ্চযে পরিভুঞ্জন্তস্স, উম্মত্তকাদীনঞ্চ অনাপত্তি। আমিসং, সন্নিধিভাৰো, তস্স অজ্ঝোহরণন্তি ইমানেত্থ তীণি অঙ্গানি। সমুট্ঠানাদীনি এল়কলোমসদিসানেৰাতি।</p>
<p class="centered">সন্নিধিকারকসিক্খাপদৰণ্ণনা নিট্ঠিতা।</p>
<p class="subhead">৯. পণীতভোজনসিক্খাপদৰণ্ণনা</p>
<p class="bodytext">নৰমে <span class="bld">পণীতভোজনানী</span>তি পণীতসংসট্ঠানি সত্তধঞ্ঞনিব্বত্তানি ভোজনানি। যথা হি আজঞ্ঞযুত্তো রথো ‘আজঞ্ঞরথো’তি ৰুচ্চতি, এৰমিধাপি পণীতসংসট্ঠানি ভোজনানি পণীতভোজনানীতি। যেহি পন পণীতেহি সংসট্ঠানি, তানি ‘পণীতভোজনানী’তি ৰুচ্চন্তি, তেসং পভেদদস্সনত্থং <span class="bld">সেয্যথিদং সপ্পি নৰনীত</span>ন্তিআদিমাহ, তত্থ <span class="bld">সপ্পি</span>আদীনি ভেসজ্জসিক্খাপদে <a name="M0.0228"></a> (কঙ্খা॰ অট্ঠ॰ ভেসজ্জসিক্খাপদৰণ্ণনা) ৰুত্তলক্খণেনেৰ ৰেদিতব্বানি। মচ্ছাদীসু পন সব্বোপি ‘ওদকো’তি (পাচি॰ ২৬০) ৰুত্তলক্খণো মচ্ছো <span class="bld">মচ্ছো</span>যেৰ। যেসং পন <a name="V0.0218"></a> মংসং কপ্পতি, তেসং <span class="bld">মংস</span>ঞ্চ <span class="bld">খীরদধীনি</span> চ ইধাধিপ্পেতানি। <span class="bld">এৰরূপানি পণীতভোজনানী</span>তি যানি এতেহি সপ্পিআদীহি সংসট্ঠত্তা ‘পণীতভোজনানী’তি ৰুচ্চন্তি, তথারূপানি পণীতভোজনানি। <span class="bld">অগিলানো</span>তি যস্স তেহি ৰিনাপি ফাসু হোতি। <span class="bld">অত্তনো অত্থায ৰিঞ্ঞাপেত্বা</span>তি এত্থ পন যো অগিলানো সুদ্ধানি সপ্পিআদীনি ভেসজ্জত্থায ৰিঞ্ঞাপেতি, সো মহানামসিক্খাপদেন (পাচি॰ ৩০৩) কারেতব্বো, মচ্ছাদীনি চত্তারি ৰিঞ্ঞাপেন্তো সূপোদনৰিঞ্ঞত্তিযা (পাচি॰ ৬১২-৬১৩) কারেতব্বো, সপ্পিআদীহি সংসট্ঠভোজনানি ৰিঞ্ঞাপেন্তো ইমিনা কারেতব্বো। তত্রাযং ৰিনিচ্ছযো – ‘‘সপ্পিনা ভত্তং দেহি, সপ্পিং আকিরিত্বা দেহি, সপ্পিমিস্সকং কত্বা দেহি, সহ সপ্পিনা দেহি, সপ্পিঞ্চ ভত্তঞ্চ দেহী’’তি এৰং ৰিঞ্ঞাপেন্তস্স তাৰ ৰিঞ্ঞত্তিযা দুক্কটং, পটিগ্গহণে দুক্কটং, অজ্ঝোহরণে অজ্ঝোহরণে পাচিত্তিযং। ‘‘সপ্পিভত্তং দেহী’’তি ৰুত্তে পন যস্মা সালিভত্তং ৰিয সপ্পিভত্তং নাম নত্থি, তস্মা সূপোদনৰিঞ্ঞত্তিযা দুক্কটমেৰ হোতি। সচে পন ‘‘সপ্পিনা ভত্তং দেহী’’তি ৰুত্তে ভত্তং দত্বা ‘‘সপ্পিং কত্বা ভুঞ্জাহী’’তি নৰনীতখীরাদীনি ৰা কপ্পিযভণ্ডং ৰা দেতি ‘‘ইমিনা সপ্পিং গহেত্বা ভুঞ্জাহী’’তি, যথাৰত্থুকমেৰ। ‘‘গোসপ্পিনা ভত্তং দেহী’’তি ৰুত্তে পন গোসপ্পিং ৰা দেতু, তস্মিং অসতি পুরিমনযেন নৰনীতাদীনি ৰা, গাৰিংযেৰ ৰা দেতু ‘‘ইতো সপ্পিনা ভুঞ্জাহী’’তি, যথাৰত্থুকমেৰ। সচে পন ‘‘গোসপ্পিনা দেহী’’তি যাচিতো অজিকাসপ্পিআদীহি দেতি, ৰিসঙ্কেতং। এৰঞ্হি সতি অঞ্ঞং যাচিতেন অঞ্ঞং দিন্নং নাম হোতি, তস্মা অনাপত্তি, এস নযো ‘‘অজিকাসপ্পিনা দেহী’’তিআদীসুপি। ‘‘কপ্পিযসপ্পিনা দেহী’’তি ৰুত্তে অকপ্পিযসপ্পিনা দেতি, ৰিসঙ্কেতমেৰ। ‘‘অকপ্পিযসপ্পিনা দেহী’’তি ৰুত্তে অকপ্পিযসপ্পিনাৰ দেতি, পটিগ্গহণেপি পরিভোগেপি দুক্কটমেৰ। ইমিনা নযেন সব্বপদেসু ৰিনিচ্ছযো ৰেদিতব্বো। সচে পন সব্বেহিপি সপ্পিআদীহি একট্ঠানে ৰা নানাট্ঠানে ৰা ৰিঞ্ঞাপেত্বা পটিলদ্ধং একতো সম্ভিন্নরসং কত্বা ততো কুসগ্গেন একবিন্দুম্পি অজ্ঝোহরতি, নৰ পাচিত্তিযানি।</p>
<p class="bodytext">সাৰত্থিযং <a name="P0.0112"></a> <a name="M0.0229"></a> ছব্বগ্গিযে ভিক্খূ আরব্ভ পণীতভোজনৰিঞ্ঞত্তিৰত্থুস্মিং পঞ্ঞত্তং, ‘‘অগিলানো’’তি অযমেত্থ অনুপঞ্ঞত্তি, অসাধারণপঞ্ঞত্তি, অনাণত্তিকং, তিকপাচিত্তিযং, গিলানস্স অগিলানসঞ্ঞিনো, ৰেমতিকস্স ৰা দুক্কটং। গিলানসঞ্ঞিস্স, গিলানকালে ৰিঞ্ঞাপেত্বা অগিলানস্স ভুঞ্জতো, গিলানস্স সেসকে, ঞাতকপ্পৰারিতট্ঠানতো, অঞ্ঞস্সত্থায ৰিঞ্ঞত্তে, অত্তনো ধনেন গহিতে, উম্মত্তকাদীনঞ্চ অনাপত্তি। পণীতভোজনতা, অগিলানতা, কতৰিঞ্ঞত্তিযা পটিলাভো, অজ্ঝোহরণন্তি ইমানেত্থ চত্তারি অঙ্গানি। অদ্ধানসমুট্ঠানং, কিরিযং <a name="V0.0219"></a>, নোসঞ্ঞাৰিমোক্খং, অচিত্তকং, পণ্ণত্তিৰজ্জং, কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">পণীতভোজনসিক্খাপদৰণ্ণনা নিট্ঠিতা।</p>
<p class="subhead">১০. দন্তপোনসিক্খাপদৰণ্ণনা</p>
<p class="bodytext">দসমে <span class="bld">অদিন্ন</span>ন্তি কাযেন ৰা কাযপ্পটিবদ্ধেন ৰা গণ্হন্তস্স হত্থপাসে ঠত্বা কাযকাযপ্পটিবদ্ধনিস্সগ্গিযানং অঞ্ঞতরেন ন দিন্নং, অপ্পটিগ্গহিতকস্সেতং নামং। অপ্পটিগ্গহিতকঞ্হি ভিক্খুনো অত্তনো সন্তকম্পি অজ্ঝোহরিতুং ন ৰট্টতি। পটিগ্গহিতং অন্তমসো ৰিস্সাসিকসন্তকম্পি ৰট্টতি, তস্স লক্খণং ৰুত্তৰিপল্লাসেন ৰেদিতব্বং। সচে হি যো কোচি অনুপসম্পন্নো অন্তমসো তিরচ্ছানোপি ভিক্খুস্স ৰা ভিক্খুনিযা ৰা হত্থপাসে ঠিতো কাযাদীনং অঞ্ঞতরেন দেতি, তঞ্চে ভিক্খুনা যেন কেনচি সরীরাৰযৰেন ৰা, তপ্পটিবদ্ধেন ৰা, সংহারিমেন চ অন্তমসো মঞ্চেনাপি, ধারেতুং সমত্থেন চ অন্তমসো অতত্থজাতকরুক্খপণ্ণেনাপি, সূচিযা পরামট্ঠমত্তেনাপি পটিগ্গহিতং, পটিগ্গহিতমেৰ হোতি। পটিবদ্ধপ্পটিবদ্ধং নাম ইধ নত্থি, যম্পি নত্থুকরণিযা দিয্যমানং নাসিকায, অকল্লকো ৰা মুখেন পটিগ্গণ্হাতি, সব্বং ৰট্টতি, আভোগমত্তমেৰ হেত্থ পমাণং। পুব্বাভোগে চ সতি পচ্ছা নিদ্দাযন্তস্স পত্তে দিন্নম্পি হত্থপাসে সতি পটিগ্গহিতমেৰ হোতি। যম্পি ‘‘পত্তেন পটিগ্গণ্হিস্সামী’’তি নিসিন্নস্সেৰ হত্থে পততি, তং ৰট্টতিযেৰ। অভিহটভাজনতো <a name="M0.0230"></a> পতিতরজম্পি ৰট্টতি, তত্থ ঠিতনিসিন্ননিপন্নানং পৰারণাসিক্খাপদে ৰুত্তনযেনেৰ হত্থপাসো ৰেদিতব্বো।</p>
<p class="bodytext">সচে পন দাযকপ্পটিগ্গাহকেসু একো আকাসে হোতি, একো ভূমিযং, ভূমট্ঠস্স সীসেন আকাসট্ঠস্স চ ঠপেত্বা দাতুং ৰা গহেতুং ৰা পসারিতহত্থং যং আসন্নতরং অঙ্গং, তস্স ওরিমন্তেন হত্থপাসপ্পমাণং পরিচ্ছিন্দিতব্বং। সচেপি একো কূপে হোতি, একো কূপতটে, একো ৰা রুক্খে, একো পথৰিযং, ৰুত্তনযেনেৰ হত্থপাসপ্পমাণং পরিচ্ছিন্দিতব্বং। তস্মিং ঠত্বা সচেপি দ্বে তযো ৰা সামণেরা যং মজ্ঝিমো পুরিসো উক্খিপিতুং সক্কোতি, এৰরূপং ভারং পৰট্টেন্তা ভিক্খুনো ভূমিযং ঠপিতহত্থং <a name="P0.0113"></a> আরোপেন্তি, উক্খিপিত্বা ৰা ভিক্খুনো পসারিতহত্থে একদেসেনাপি ঠপেন্তি, তং পটিগ্গহিতমেৰ হোতি। যং পন পিণ্ডায চরন্তস্স পত্তে রজং পততি, তং অপ্পটিগ্গহিতমেৰ হোতি, তস্মা পটিগ্গহেত্বাৰ ভিক্খা গণ্হিতব্বা। অপ্পটিগ্গহেত্বা গণ্হন্তস্স ৰিনযদুক্কটং, তং পন পুন পটিগ্গহেত্বা ভুঞ্জন্তস্স অনাপত্তি। সচে <a name="V0.0220"></a> ‘‘পটিগ্গহেত্বা দেথা’’তি ৰুত্তে ৰচনং অস্সুত্বা ৰা অনাদিযিত্বা ৰা ভিক্খং দেন্তিযেৰ, ৰিনযদুক্কটা মুচ্চতি, পুন পটিগ্গহেত্বা অঞ্ঞা ভিক্খা পটিগ্গহেতব্বা। সচে মহাৰাতো ততো ততো রজং পাতেতি, ন সক্কা হোতি ভিক্খং গহেতুং, ‘‘অনুপসম্পন্নস্স দস্সামী’’তি সুদ্ধচিত্তেন আভোগং কত্বা গণ্হিতুং ৰট্টতি। তং অনুপসম্পন্নস্স দত্বা পুন তেন দিন্নং ৰা তস্স ৰিস্সাসেন ৰা পটিগ্গহেত্বা ভুঞ্জিতুং ৰট্টতি। অস্সুখেল়সিঙ্ঘাণিকাদীসু যং ঠানতো চৰিত্বা হত্থে ৰা পত্তে ৰা পততি, তং পটিগ্গহেতব্বং, অঙ্গলগ্গং পটিগ্গহিতমেৰ। পতন্তম্পি ৰোচ্ছিন্নঞ্চে অন্তরা ন গহেতব্বং, উগ্গহিতকং নাম হোতি, তং পচ্ছা পটিগ্গহিতম্পি ন ৰট্টতি। যং পন ভেসজ্জং ৰা মূলফলং ৰা মাতাদীনং অত্থায গহেত্বা ছাযত্থায ৰা ফলিনিসাখং উক্খিপিত্বা গচ্ছতি, ততো যং ইচ্ছতি, তং পুন পটিগ্গহেত্বা পরিভুঞ্জিতুং ৰট্টতি। যো পন তত্থ জাতকফলিনিসাখায ৰা ৰল্লিযা ৰা গহেত্বা চালেতি। তস্স ততো লদ্ধং ফলং ন ৰট্টতি, দুরুপচিণ্ণদুক্কটঞ্চ আপজ্জতি, অঞ্ঞস্স তং ৰট্টতি, ফলিরুক্খং পন অপস্সযিতুং ৰা আলম্বিতুং ৰা ৰট্টতি, পটিগ্গহেত্বা ঠপিতে যং অঞ্ঞং অঙ্কুরাদি উপ্পজ্জতি, পটিগ্গহিতমেৰ তং। যাৰ হি হত্থতো মুত্তে নিরপেক্খো ন হোতি, নিরপেক্খতায ৰা হত্থতো ন <a name="M0.0231"></a> মুচ্চতি, তাৰ ন পটিগ্গহণং ৰিজহতি, অযমেত্থ সঙ্খেপো, ৰিত্থারো পন সমন্তপাসাদিকাযং ৰুত্তো।</p>
<p class="bodytext"><span class="bld">মুখদ্বার</span>ন্তি গলনাল়িকং। মুখেন ৰা হি পৰিট্ঠং হোতু, নাসিকায ৰা, গলেন অজ্ঝোহরণীযতায সব্বম্পি তং মুখদ্বারং পৰেসিতমেৰ হোতি। <span class="bld">আহার</span>ন্তি যংকিঞ্চি যাৰকালিকং ৰা যামকালিকং ৰা সত্তাহকালিকং ৰা যাৰজীৰিকং ৰা। সব্বঞ্হেতং অজ্ঝোহরণীযত্তা ‘আহারো’তি ৰুচ্চতি, তত্থ সব্বম্পি ধঞ্ঞং ৰা ধঞ্ঞানুলোমং ৰা তালনাল়িকেরপনসলবুজঅলাবুকুম্ভণ্ডপুস্সফলতিপুসফলএল়ালুকসঙ্খাতং নৰৰিধং মহাফলঞ্চেৰ অপরণ্ণঞ্চ, যঞ্চঞ্ঞং ৰনমূলপত্তপুপ্ফফলাদি আহারত্থং ফরতি, তং সব্বং যাৰ মজ্ঝন্হিককালো, তাৰ পরিভুঞ্জিতব্বতো <span class="bld">যাৰকালিকং</span> নাম। অম্বপানং জম্বুপানং চোচপানং মোচপানং মধুকপানং মুদ্দিকপানং সালূকপানং ফারুসকপানন্তি ইমানি অট্ঠ পানানি, যানি চ তেসং অনুলোমানি ৰেত্ততিন্তিণিকমাতুলুঙ্গকপিট্ঠকোসম্বকরমন্দাদিখুদ্দকফলপানানি, এতানি সব্বানি অনুপসম্পন্নেহি <a name="P0.0114"></a> সীতোদকেন মদ্দিত্বা কতানি আদিচ্চপাকানি ৰা যাৰ রত্তিযা পচ্ছিমযামং নিদহিত্বা পরিভুঞ্জিতব্বতো <span class="bld">যামকালিকানি</span> নাম। অৰসেসেসু অনুঞ্ঞাতফলপত্তপুপ্ফরসেসুপি এসেৰ নযো। সপ্পিআদীনি পঞ্চ ভেসজ্জানি সত্তাহং নিদহিত্বা পরিভুঞ্জিতব্বতো <span class="bld">সত্তাহকালিকানি</span> নাম। ইদং পন যাৰকালিকাদিত্তযং কালৰিমুত্তঞ্চ উদকং ঠপেত্বা অৰসেসমূলফলাফলাদি যং নেৰ খাদনীযত্থং ন ভোজনীযত্থং ফরতি <a name="V0.0221"></a>, তং যাৰজীৰং নিদহিত্বা সতি পচ্চযে পরিভুঞ্জিতব্বতো <span class="bld">যাৰজীৰিকং</span> নাম। <span class="bld">আহরেয্যা</span>তি পৰেসেয্য। <span class="bld">অঞ্ঞত্র উদকদন্তপোনা</span>তি ইদং অনাহারেপি উদকে আহারসঞ্ঞায, দন্তপোনে চ ‘‘মুখদ্বারং আহটং ইদ’’ন্তি সঞ্ঞায কুক্কুচ্চাযন্তানং কুক্কুচ্চৰিনোদনত্থং ৰুত্তং। উদকঞ্হি যথাসুখং পাতুং, দন্তকট্ঠঞ্চ দন্তপোনপরিভোগেন পরিভুঞ্জিতুং ৰট্টতি। ঠপেত্বা পন ইদং দ্বযং অৰসেসং অজ্ঝোহরণত্থায গণ্হতো গহণে দুক্কটং, অজ্ঝোহারে অজ্ঝোহারে পাচিত্তিযং, সচেপি দন্তকট্ঠরসো অজানন্তস্স অন্তো পৰিসতি, পাচিত্তিযমেৰ।</p>
<p class="bodytext">ৰেসালিযং অঞ্ঞতরং ভিক্খুং আরব্ভ অদিন্নং আহারং আহরণৰত্থুস্মিং পঞ্ঞত্তং, ‘‘অঞ্ঞত্র উদকদন্তপোনা’’তি অযমেত্থ অনুপঞ্ঞত্তি, সাধারণপঞ্ঞত্তি <a name="M0.0232"></a>, অনাণত্তিকং, তিকপাচিত্তিযং, পটিগ্গহিতকে অপ্পটিগ্গহিতসঞ্ঞিনো, ৰেমতিকস্স ৰা দুক্কটং। পটিগ্গহিতসঞ্ঞিস্স, উদকদন্তপোনে, চত্তারি মহাৰিকটানি সতি পচ্চযে অসতি কপ্পিযকারকে সামং গহেত্বা পরিভুঞ্জন্তস্স, উম্মত্তকাদীনঞ্চ অনাপত্তি। এত্থ দুব্বচোপি অসমত্থোপি কপ্পিযকারকো অসন্তপক্খেযেৰ তিট্ঠতি, ছারিকায অসতি সুক্খদারুং ঝাপেত্বা, তস্মিঞ্চ অসতি অল্লদারুং রুক্খতো ছিন্দিত্বাপি কাতুং, মত্তিকত্থায চ পথৰিং খণিতুম্পি ৰট্টতি, ইদং পন চতুব্বিধম্পি মহাৰিকটং কালোদিস্সং নাম সপ্পদট্ঠক্খণেযেৰ সামং গহেতুং ৰট্টতি, অঞ্ঞদা পটিগ্গাহাপেত্বা পরিভুঞ্জিতব্বং। অপ্পটিগ্গহিতকতা, অননুঞ্ঞাততা, ধূমাদিঅব্বোহারিকাভাৰো, অজ্ঝোহরণন্তি ইমানেত্থ চত্তারি অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">দন্তপোনসিক্খাপদৰণ্ণনা নিট্ঠিতা।</p>
<p class="centered">ভোজনৰগ্গো চতুত্থো।</p>
<p class="title">৫. অচেলকৰগ্গো</p>
<p class="subhead">১. অচেলকসিক্খাপদৰণ্ণনা</p>
<p class="bodytext">অচেলকৰগ্গস্স পঠমে এতেসং অচেলকাদীনং অঞ্ঞতিত্থিযানং যংকিঞ্চি আমিসং একপ্পযোগেন <a name="V0.0222"></a> দেন্তস্স একং পাচিত্তিযং, অৰচ্ছিন্দিত্বা অৰচ্ছিন্দিত্বা দেন্তস্স পযোগে পযোগে পাচিত্তিযং।</p>
<p class="bodytext">ৰেসালিযং আযস্মন্তং আনন্দং আরব্ভ পরিব্বাজিকায দ্বে পূৰে দানৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, তিকপাচিত্তিযং, উদকদন্তপোনং দেন্তস্স, অতিত্থিযে তিত্থিযসঞ্ঞিস্স, ৰেমতিকস্স চ দুক্কটং। অতিত্থিযে অতিত্থিযসঞ্ঞিস্স, অনুপসম্পন্নেন দাপেন্তস্স, তেসং সন্তিকে ভাজনং নিক্খিপিত্বা ‘‘ইদং গণ্হথা’’তি ভণন্তস্স, তেসং ৰা নিক্খিত্তভাজনে দেন্তস্স, বাহিরলেপং <a name="P0.0115"></a> দেন্তস্স, উম্মত্তকাদীনঞ্চ অনাপত্তি। অঞ্ঞতিত্থিযতা, অননুঞ্ঞাততা, অজ্ঝোহরণীযং অজ্ঝোহরণত্থায সহত্থা অনিক্খিত্তভাজনে দানন্তি ইমানেত্থ তীণি অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">অচেলকসিক্খাপদৰণ্ণনা নিট্ঠিতা।</p>
<p class="subhead">২. উয্যোজনসিক্খাপদৰণ্ণনা</p>
<p class="bodytext">দুতিযে <a name="M0.0233"></a> <span class="bld">দাপেত্বা ৰা অদাপেত্বা ৰা</span>তি যংকিঞ্চি আমিসং দাপেত্বা ৰা ন দাপেত্বা ৰা। <span class="bld">উয্যোজেয্যা</span>তি মাতুগামেন সদ্ধিং হসনকীল়নরহোনিসজ্জাদীনি কত্তুকামো ‘গচ্ছা’তিআদীনি ৰত্বা উয্যোজেয্য। <span class="bld">এতদেৰা</span>তি এতং অনাচারমেৰ পচ্চযং করিত্বা, ন অঞ্ঞং পতিরূপং কারণং। <span class="bld">পাচিত্তিয</span>ন্তি উয্যোজনমত্তে তাৰ দুক্কটং, যদা পনস্স সো দস্সনূপচারং ৰা সৰনূপচারং ৰা একেন পাদেন ৰিজহতি, অপরং দুক্কটং, দুতিযেন ৰিজহিতে পাচিত্তিযং। এত্থ চ দস্সনূপচারস্স অজ্ঝোকাসে ঠত্বা দ্বাদসহত্থপ্পমাণং, তথা সৰনূপচারস্স। সচে পন অন্তরা কুট্টদ্বারপাকারাদযো হোন্তি, তেহি অন্তরিতভাৰোযেৰ উপচারাতিক্কমো।</p>
<p class="bodytext">সাৰত্থিযং উপনন্দং আরব্ভ উয্যোজনৰত্থুস্মিং পঞ্ঞত্তং, সাধারণপঞ্ঞত্তি, উয্যোজনাণত্তিকায সাণত্তিকং, তিকপাচিত্তিযং, অনুপসম্পন্নে তিকদুক্কটং, উভিন্নম্পি কলিসাসনারোপনে দুক্কটমেৰ, ‘‘উভো একতো ন যাপেস্সামা’’তি এৰমাদীহি পতিরূপকারণেহি উয্যোজেন্তস্স, উম্মত্তকাদীনঞ্চ অনাপত্তি। অনাচারং আচরিতুকামতা, তদত্থমেৰ উপসম্পন্নস্স উয্যোজনং, এৰং উয্যোজিতস্স উপচারাতিক্কমোতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানীতি।</p>
<p class="centered">উয্যোজনসিক্খাপদৰণ্ণনা নিট্ঠিতা।</p>
<p class="subhead">৩. সভোজনসিক্খাপদৰণ্ণনা</p>
<p class="bodytext">ততিযে <a name="V0.0223"></a> সহ উভোহি জনেহীতি <span class="bld">সভোজনং,</span> তস্মিং সভোজনে। অথ ৰা <span class="bld">সভোজনে</span>তি সভোগে, রাগপরিযুট্ঠিতপুরিসস্স হি ইত্থী ভোগো, ইত্থিযা চ পুরিসো, তেনেৰস্স পদভাজনে ‘‘ইত্থী চেৰ হোতি, পুরিসো চা’’তিআদি (পাচি॰ ২৮১) ৰুত্তং। <span class="bld">অনুপখজ্জ নিসজ্জং কপ্পেয্যা</span>তি অনুপৰিসিত্বা নিসীদেয্য, যং তস্মিং কুলে সযনিঘরং, তস্স মহাচতুস্সালাদীসু কতস্স মহল্লকস্স পিট্ঠসঙ্ঘাটতো হত্থপাসং ৰিজহিত্বা অন্তোসযনস্স আসন্নে ঠানে, খুদ্দকস্স ৰা ৰেমজ্ঝং অতিক্কমিত্বা নিসীদেয্যাতি অত্থো, এৰং নিসিন্নস্স পাচিত্তিযং।</p>
<p class="bodytext">সাৰত্থিযং <a name="M0.0234"></a> উপনন্দং আরব্ভ অনুপখজ্জ নিসজ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অসযনিঘরে সযনিঘরসঞ্ঞিনো, ৰেমতিকস্স ৰা দুক্কটং। নসযনিঘরসঞ্ঞিস্স, ৰুত্তলক্খণং পদেসং অনতিক্কমিত্বা নিসিন্নস্স, ভিক্খুস্মিং দুতিযকে সতি, উভোসু নিক্খন্তেসু ৰা, ৰীতরাগেসু ৰা নিসীদন্তস্স, উম্মত্তকাদীনঞ্চ অনাপত্তি। অৰীতরাগজাযম্পতিকানং <a name="P0.0116"></a> সন্নিহিততা, সযনিঘরতা, দুতিযস্স ভিক্খুনো অভাৰো, অনুপখজ্জ নিসীদনন্তি ইমানেত্থ চত্তারি অঙ্গানি। সমুট্ঠানাদীনি পঠমপারাজিকসদিসানীতি।</p>
<p class="centered">সভোজনসিক্খাপদৰণ্ণনা নিট্ঠিতা।</p>
<p class="subhead">৪-৫. রহোপটিচ্ছন্ন-রহোনিসজ্জসিক্খাপদৰণ্ণনা</p>
<p class="bodytext">চতুত্থপঞ্চমানি সাৰত্থিযং উপনন্দং আরব্ভ পটিচ্ছন্নাসনে চ, রহো চ নিসজ্জনৰত্থুস্মিং পঞ্ঞত্তানি, সাধারণপঞ্ঞত্তিযো, এতেসম্পি সমুট্ঠানাদীনি পঠমপারাজিকসদিসানেৰ। সেসো কথানযো অনিযতদ্বযে ৰুত্তনযেনেৰ ৰেদিতব্বো।</p>
<p class="centered">রহোপটিচ্ছন্ন-রহোনিসজ্জসিক্খাপদৰণ্ণনা নিট্ঠিতা।</p>
<p class="subhead">৬. চারিত্তসিক্খাপদৰণ্ণনা</p>
<p class="bodytext">ছট্ঠে <span class="bld">নিমন্তিতো</span>তি পঞ্চন্নং ভোজনানং অঞ্ঞতরেন নিমন্তিতো। <span class="bld">সভত্তো সমানো</span>তি তেনেৰ নিমন্তনভত্তেন সভত্তো সমানো। <span class="bld">সন্তং ভিক্খুং অনাপুচ্ছা</span>তি অন্তোউপচারসীমায দস্সনূপচারে ভিক্খুং <a name="V0.0224"></a> দিস্বা যং সক্কা হোতি পকতিৰচনেন আপুচ্ছিতুং, তাদিসং ‘‘অহং ইত্থন্নামস্স ঘরং গচ্ছামী’’তি ৰা ‘‘চারিত্তং আপজ্জামী’’তি ৰা ঈদিসেন ৰচনেন অনাপুচ্ছিত্বা। <span class="bld">পুরেভত্তং ৰা পচ্ছাভত্তং ৰা</span>তি যেন ভত্তেন নিমন্তিতো, তস্মিং ভুত্তে ৰা অভুত্তে ৰা। <span class="bld">কুলেসু চারিত্তং আপজ্জেয্যা</span>তি যস্মিং কুলে নিমন্তিতো, ততো অঞ্ঞানি কুলানি পৰিসেয্য। <span class="bld">অঞ্ঞত্র সমযা পাচিত্তিয</span>ন্তি সচে সো ভিক্খু ৰুত্তলক্খণং দুৰিধম্পি সমযং ঠপেত্বা অৰীতিৰত্তে <a name="M0.0235"></a> মজ্ঝন্হিকে অঞ্ঞং কুলং পৰিসতি, অথস্স ঘরূপচারোক্কমনে দুক্কটং, পঠমপাদেন উম্মারং অতিক্কমন্তস্স অপরম্পি দুক্কটং, দুতিযপাদেন অতিক্কমে পাচিত্তিযং।</p>
<p class="bodytext">রাজগহে উপনন্দং আরব্ভ চারিত্তাপজ্জনৰত্থুস্মিং পঞ্ঞত্তং, ‘‘সন্তং ভিক্খুং, অনাপুচ্ছা, পুরেভত্তং পচ্ছাভত্তং, অঞ্ঞত্র সমযা’’তি অযমেত্থ চতুব্বিধা অনুপঞ্ঞত্তি, সাধারণপঞ্ঞত্তি, অনাণত্তিকং, তিকপাচিত্তিযং, অনিমন্তিতে নিমন্তিতসঞ্ঞিস্স, ৰেমতিকস্স ৰা দুক্কটং। তস্মিং অনিমন্তিতসঞ্ঞিস্স, সমযে সন্তং ভিক্খুং আপুচ্ছিত্বা, অসন্তং ভিক্খুং অনাপুচ্ছিত্বা পৰিসতো, অঞ্ঞস্স ঘরেন ৰা ঘরূপচারেন ৰা মগ্গো হোতি, তেন গচ্ছতো, অন্তরারামভিক্খুনুপস্সযতিত্থিযসেয্যপটিক্কমনভত্তিযঘরানি গচ্ছতো, আপদাসু, উম্মত্তকাদীনঞ্চ অনাপত্তি। পঞ্চন্নং ভোজনানং অঞ্ঞতরেন নিমন্তনসাদিযনং, সন্তং ভিক্খুং অনাপুচ্ছনা, ভত্তিযঘরতো অঞ্ঞঘরপ্পৰিসনং, মজ্ঝন্হিকানতিক্কমো, সমযস্স ৰা আপদানং ৰা অভাৰোতি ইমানেত্থ পঞ্চ অঙ্গানি। সমুট্ঠানাদীনি পঠমকথিনসদিসানেৰ, ইদং পন কিরিযাকিরিযন্তি।</p>
<p class="centered">চারিত্তসিক্খাপদৰণ্ণনা নিট্ঠিতা।</p>
<p class="subhead">৭. মহানামসিক্খাপদৰণ্ণনা</p>
<p class="bodytext">সত্তমে <a name="P0.0117"></a> <span class="bld">চতুমাসপ্পচ্চযপৰারণা</span>তি চত্তারো মাসে গিলানপ্পচ্চযপৰারণা, সব্বঞ্চেতং ৰত্থুৰসেন ৰুত্তং। অযং পনেত্থ অত্থো – চতুমাসপৰারণা ৰা হোতু, পুনপৰারণা ৰা, নিচ্চপৰারণা ৰা, সব্বাপি সাদিতব্বা, ‘‘ইদানি মম রোগো নত্থী’’তি ন পটিক্খিপিতব্বা, ‘‘রোগে পন সতি ৰিঞ্ঞাপেস্সামী’’তি অধিৰাসেতব্বাতি। <span class="bld">ততো চে উত্তরি সাদিযেয্যা</span>তি এত্থ সচে তত্থ রত্তীহি ৰা ভেসজ্জেহি ৰা পরিচ্ছেদো কতো হোতি ‘‘এত্তকাযেৰ রত্তিযো, এত্তকানি ৰা ভেসজ্জানি ৰিঞ্ঞাপেতব্বানী’’তি, অথ ততো রত্তিপরিযন্ততো ৰা ভেসজ্জপরিযন্ততো ৰা উত্তরি, ন ভেসজ্জকরণীযেন ৰা ভেসজ্জং, অঞ্ঞভেসজ্জকরণীযেন ৰা অঞ্ঞং ভেসজ্জং ৰিঞ্ঞাপেন্তস্স পাচিত্তিযং।</p>
<p class="bodytext">সক্কেসু <a name="M0.0236"></a> <a name="V0.0225"></a> ছব্বগ্গিযে আরব্ভ ভেসজ্জৰিঞ্ঞাপনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, নততুত্তরি ততুত্তরিসঞ্ঞিনো, ৰেমতিকস্স ৰা দুক্কটং। নততুত্তরি নততুত্তরিসঞ্ঞিস্স, যেহি ভেসজ্জেহি পৰারিতো, ততো অঞ্ঞেহি ৰা অধিকতরেহি ৰা অত্থে সতি, যাসু চ রত্তীসু পৰারিতো, তা অতিক্কমিত্বাপি অত্থে সতি যথাভূতং আচিক্খিত্বা ৰিঞ্ঞাপেন্তস্স, যে চ ঞাতকে ৰা পুগ্গলিকপ্পৰারণায পৰারিতে ৰা অপরিযন্তপৰারণায ৰা পৰারিতে, অঞ্ঞস্স ৰা অত্থায, অত্তনো ৰা ধনেন ৰিঞ্ঞাপেন্তি, তেসং, উম্মত্তকাদীনঞ্চ অনাপত্তি। সঙ্ঘপৰারণতা, ততো ভেসজ্জৰিঞ্ঞত্তি, অগিলানতা, পরিযন্তাতিক্কমোতি ইমানেত্থ চত্তারি অঙ্গানি। সমুট্ঠানাদীনি সঞ্চরিত্তসদিসানীতি।</p>
<p class="centered">মহানামসিক্খাপদৰণ্ণনা নিট্ঠিতা।</p>
<p class="subhead">৮. উয্যুত্তসেনাসিক্খাপদৰণ্ণনা</p>
<p class="bodytext">অট্ঠমে <span class="bld">উয্যুত্ত</span>ন্তি কতউয্যোগং, গামতো নিক্খন্তন্তি অত্থো। <span class="bld">সেন</span>ন্তি চতুরঙ্গিনিং। <span class="bld">অঞ্ঞত্র তথারূপপ্পচ্চযা</span>তি তথারূপে কারণে অসতি কেৰলং সেনং দস্সনত্থায গচ্ছতো পদে পদে দুক্কটং, দস্সনূপচারে ঠত্বা পস্সতো পাচিত্তিযং। <span class="bld">দস্সনূপচারো</span> নাম যত্থ ঠিতো পস্সতি, তং পন ৰিজহিত্বা পুনপ্পুনং পস্সতো পযোগে পযোগে পাচিত্তিযং।</p>
<p class="bodytext">সাৰত্থিযং ছব্বগ্গিযে আরব্ভ সেনাদস্সনৰত্থুস্মিং পঞ্ঞত্তং, ‘‘অঞ্ঞত্র তথারূপপ্পচ্চযা’’তি অযমেত্থ অনুপঞ্ঞত্তি, সাধারণপঞ্ঞত্তি, অনাণত্তিকং, তিকপাচিত্তিযং, হত্থিআদীসু একমেকং দস্সনায গমনে ৰুত্তনযেনেৰ দুক্কটং, তথা অনুয্যুত্তে উয্যুত্তসঞ্ঞিনো, ৰেমতিকস্স চ দুক্কটং। অনুয্যুত্তসঞ্ঞিনো পন, আরামে ঠত্বা অত্তনো ঠিতোকাসং আগতং, পটিপথং আগচ্ছন্তঞ্চ পস্সতো, তথারূপপ্পচ্চযে, আপদাসু, উম্মত্তকাদীনঞ্চ অনাপত্তি। উয্যুত্তসেনং দস্সনত্থায গমনং, অনুঞ্ঞাতোকাসতো অঞ্ঞত্র দস্সনং, তথারূপপ্পচ্চযস্স আপদায ৰা অভাৰোতি <a name="P0.0118"></a> ইমানেত্থ চত্তারি অঙ্গানি। সমুট্ঠানাদীনি এল়কলোমসদিসানি, ইদং পন লোকৰজ্জং, অকুসলচিত্তং, তিৰেদনন্তি।</p>
<p class="centered">উয্যুত্তসেনাসিক্খাপদৰণ্ণনা নিট্ঠিতা।</p>
<p class="subhead">৯. সেনাৰাসসিক্খাপদৰণ্ণনা</p>
<p class="bodytext">নৰমে <a name="M0.0237"></a> <a name="V0.0226"></a> <span class="bld">ততো চে উত্তরী</span>তি তিরত্ততো উত্তরি চতুত্থদিৰসে অত্থঙ্গতে সূরিযে সেনায তিট্ঠতু ৰা নিসীদতু ৰা সযতু ৰা, সচেপি আকাসে ইদ্ধিযা কঞ্চি ইরিযাপথং কপ্পেতি, পাচিত্তিযমেৰ।</p>
<p class="bodytext">সাৰত্থিযং ছব্বগ্গিযে আরব্ভ অতিরেকতিরত্তং সেনায ৰসনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, ঊনকতিরত্তে অতিরেকসঞ্ঞিনো, ৰেমতিকস্স ৰা দুক্কটং। ঊনকসঞ্ঞিস্স, ততিযায রত্তিযা পুরারুণা নিক্খমিত্বা পুন ৰসতো, গিলানস্স ৰা গিলানকরণীযেন ৰা ৰসতো, পটিসেনারুদ্ধায সেনায, কেনচি পলিবুদ্ধস্স, আপদাসু, উম্মত্তকাদীনঞ্চ অনাপত্তি। তিরত্তাতিক্কমো, সেনায সূরিযস্স অত্থঙ্গমো, গিলানতাদীনং অভাৰোতি ইমানেত্থ তীণি অঙ্গানি। সমুট্ঠানাদীনি এল়কলোমসদিসানেৰাতি।</p>
<p class="centered">সেনাৰাসসিক্খাপদৰণ্ণনা নিট্ঠিতা।</p>
<p class="subhead">১০. উয্যোধিকসিক্খাপদৰণ্ণনা</p>
<p class="bodytext">দসমে উগ্গন্ত্বা উগ্গন্ত্বা এত্থ যুজ্ঝন্তীতি <span class="bld">উয্যোধিকং,</span> সম্পহারট্ঠানস্সেতং নামং। বলস্স অগ্গং জানন্তি এত্থাতি <span class="bld">বলগ্গং,</span> বলগণনট্ঠানন্তি অত্থো। সেনায ৰিযূহং <span class="bld">সেনাব্যূহং,</span> সেনানিৰেসস্সেতং নামং। অনীকস্স দস্সনং <span class="bld">অনীকদস্সনং। অনীকং</span> নাম ‘‘দ্বাদসপুরিসো হত্থী, তিপুরিসো অস্সো, চতুপ্পুরিসো রথো’’তিইমিনা (পাচি॰ ৩১৪) লক্খণেন তযো হত্থী পচ্ছিমকং হত্থানীকং, অস্সানীকরথানীকেসুপি এসেৰ নযো। চত্তারো পন আৰুধহত্থা পুরিসা পচ্ছিমকং পত্তানীকং। এতেসু যংকিঞ্চি দস্সনায গচ্ছতো পদে পদে দুক্কটং, দস্সনূপচারে ঠত্বা পস্সতো পাচিত্তিযং, উপচারং পন ৰিজহিত্বা পুনপ্পুনং পস্সতো পযোগে পযোগে পাচিত্তিযং। সেসং উয্যুত্তসেনাসিক্খাপদে ৰুত্তনযেনেৰ ৰেদিতব্বং, আপত্তিভেদো পনেত্থ নত্থেৰাতি।</p>
<p class="centered">উয্যোধিকসিক্খাপদৰণ্ণনা নিট্ঠিতা।</p>
<p class="centered">অচেলকৰগ্গো পঞ্চমো।</p>
<p class="title">৬. সুরাপানৰগ্গো</p>
<p class="subhead">১. সুরাপানসিক্খাপদৰণ্ণনা</p>
<p class="bodytext">সুরাপানৰগ্গস্স <a name="M0.0238"></a> <a name="V0.0227"></a> পঠমে <span class="bld">সুরামেরযপানে</span>তি এত্থ পিট্ঠাদীহি কতং মজ্জং সুরা, পুপ্ফাদীহি কতো আসৰো মেরযং, তদুভযম্পি বীজতো পট্ঠায কুসগ্গেনাপি পিৰতো পযোগে পযোগে পাচিত্তিযং।</p>
<p class="bodytext">কোসম্বিযং সাগতত্থেরং আরব্ভ মজ্জপিৰনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অমজ্জে মজ্জসঞ্ঞিস্স, ৰেমতিকস্স ৰা দুক্কটং। অমজ্জসঞ্ঞিস্স, অমজ্জং মজ্জৰণ্ণগন্ধরসং লোণসোৰীরকং ৰা সুত্তং ৰা পিৰতো, ৰাসগ্গাহাপনত্থং ঈসকং মজ্জং পক্খিপিত্বা সূপাদীনি পচন্তি, তেসু সূপসম্পাকাদীসু <a name="P0.0119"></a>, আমলকরসাদীহি অমজ্জং মজ্জসদিসং অরিট্ঠং করোন্তি, তং পিৰতো, উম্মত্তকাদীনঞ্চ অনাপত্তি। মজ্জভাৰো, তস্স পানঞ্চাতি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানি, ইদং পন লোকৰজ্জং, অকুসলচিত্তং, তিৰেদনন্তি।</p>
<p class="centered">সুরাপানসিক্খাপদৰণ্ণনা নিট্ঠিতা।</p>
<p class="subhead">২. অঙ্গুলিপতোদকসিক্খাপদৰণ্ণনা</p>
<p class="bodytext">দুতিযে <span class="bld">অঙ্গুলিপতোদকে</span>তি অঙ্গুলীহি উপকচ্ছকাদিঘট্টনং ৰুচ্চতি, অপিচ যেন কেনচি সরীরাৰযৰেন হসাধিপ্পাযস্স উপসম্পন্নং ফুসতো পাচিত্তিযং।</p>
<p class="bodytext">সাৰত্থিযং ছব্বগ্গিযে আরব্ভ অঙ্গুলিপতোদকেন হসনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অনুপসম্পন্নে তিকদুক্কটং, ইধ পন ভিক্খুনীপি ভিক্খুস্স, ভিক্খু চ ভিক্খুনিযা অনুপসম্পন্নো এৰ, কাযপ্পটিবদ্ধাদীসু সব্বত্থ দুক্কটমেৰ। ন হসনাধিপ্পাযস্স, সতি করণীযে আমসতো, উম্মত্তকাদীনঞ্চ অনাপত্তি। হসাধিপ্পাযতা, উপসম্পন্নস্স <a name="V0.0228"></a> কাযেন কাযামসনন্তি ইমানেত্থ দ্বে অঙ্গানি। সমুট্ঠানাদীনি পঠমপারাজিকসদিসানেৰাতি।</p>
<p class="centered">অঙ্গুলিপতোদকসিক্খাপদৰণ্ণনা নিট্ঠিতা।</p>
<p class="subhead">৩. হসধম্মসিক্খাপদৰণ্ণনা</p>
<p class="bodytext">ততিযে <a name="M0.0239"></a> <span class="bld">উদকে হসধম্মে</span>তি উদককীল়া ৰুচ্চতি। তস্মা যো ভিক্খু উপরিগোপ্ফকে উদকেযেৰ গচ্ছন্তো হসাধিপ্পাযো নিমুজ্জতি ৰা উম্মুজ্জতি ৰা, তস্স নিমুজ্জনাদীনং অত্থায ওতরন্তস্স হত্থৰারে পদৰারে দুক্কটং, নিমুজ্জনুম্মুজ্জনেসু পযোগে পযোগে পাচিত্তিযং, নিমুজ্জিত্বা অন্তোউদকেযেৰ গচ্ছন্তস্স হত্থৰারপদৰারেসু, তরন্তস্স ৰা যেন যেন অঙ্গেন তরতি, তস্স তস্স পযোগে পযোগে পাচিত্তিযং।</p>
<p class="bodytext">সাৰত্থিযং সত্তরসৰগ্গিযে ভিক্খূ আরব্ভ উদকে কীল়নৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, উদকে অহসধম্মে হসধম্মসঞ্ঞিনো, ৰেমতিকস্স ৰা দুক্কটং, তথা নাৰায কীল়তো হত্থেন ৰা পাদেন ৰা কট্ঠেন ৰা কথলায ৰা উদকং পহরতো, ভাজনগতং উদকং ৰা কঞ্জিকাদীনি ৰা চিক্খল্লং ৰা খিপনকীল়ায কীল়তো দুক্কটং। অত্থজোতকং পন অক্খরং ছিন্দিতুং ৰট্টতি। ন হসাধিপ্পাযস্স, সতি করণীযে ওতরিত্বা নিমুজ্জনাদীনি করোন্তস্স, পারং গচ্ছতো, আপদাসু, উম্মত্তকাদীনঞ্চ অনাপত্তি। উপরিগোপ্ফকতা, হসাধিপ্পাযেন কীল়নন্তি ইমানেত্থ দ্বে অঙ্গানি। সমুট্ঠানাদীনি পঠমপারাজিকসদিসানীতি।</p>
<p class="centered">হসধম্মসিক্খাপদৰণ্ণনা নিট্ঠিতা।</p>
<p class="subhead">৪. অনাদরিযসিক্খাপদৰণ্ণনা</p>
<p class="bodytext">চতুত্থে <a name="P0.0120"></a> <span class="bld">অনাদরিযে</span>তি পুগ্গলস্স ৰা ধম্মস্স ৰা অনাদরকরণে। তস্মা যো ভিক্খু উপসম্পন্নেন পঞ্ঞত্তেন ৰুচ্চমানো তস্স ৰা ৰচনং অকত্তুকামতায, তং ৰা ধম্মং অসিক্খিতুকামতায অনাদরিযং করোতি, তস্স তস্মিং অনাদরিযে পাচিত্তিযং।</p>
<p class="bodytext">কোসম্বিযং <a name="V0.0229"></a> ছন্নত্থেরং আরব্ভ অনাদরিযকরণৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অনুপসম্পন্নে তিকদুক্কটং, উপসম্পন্নেন ৰা অনুপসম্পন্নেন ৰা ‘‘ইদং ন সল্লেখায সংৰত্ততী’’তিআদিনা <a name="M0.0240"></a> নযেন অপঞ্ঞত্তেন ৰুচ্চমানস্স অনাদরিযেপি দুক্কটমেৰ। পৰেণিআগতং পন উগ্গহং গহেত্বা ‘‘এৰং অম্হাকং আচরিযানং উগ্গহো পরিপুচ্ছা’’তি (পাচি॰ ৩৪৪) ভণন্তস্স, উম্মত্তকাদীনঞ্চ অনাপত্তি। উপসম্পন্নস্স পঞ্ঞত্তেন ৰচনং, অনাদরিযকরণন্তি ইমানেত্থ দ্বে অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">অনাদরিযসিক্খাপদৰণ্ণনা নিট্ঠিতা।</p>
<p class="subhead">৫. ভিংসাপনসিক্খাপদৰণ্ণনা</p>
<p class="bodytext">পঞ্চমে <span class="bld">ভিংসাপেয্যা</span>তি ভিংসাপনত্থং রূপাদীনি উপসংহরেয্য, ভযানককথং ৰা কথেয্য। সো পন ভাযতু ৰা, মা ৰা, ইতরস্স পাচিত্তিযং।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ ভিংসাপনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং। অনুপসম্পন্নে তিকদুক্কটং, ন ভিংসাপেতুকামস্স তথা করোতো, উম্মত্তকাদীনঞ্চ অনাপত্তি। উপসম্পন্নতা, তস্স দস্সনসৰনৰিসযে ভিংসাপেতুকামতায ৰাযামনন্তি ইমানেত্থ দ্বে অঙ্গানি। সমুট্ঠানাদীনি অনন্তরসিক্খাপদসদিসানেৰাতি।</p>
<p class="centered">ভিংসাপনসিক্খাপদৰণ্ণনা নিট্ঠিতা।</p>
<p class="subhead">৬. জোতিসিক্খাপদৰণ্ণনা</p>
<p class="bodytext">ছট্ঠে <span class="bld">ৰিসিব্বনাপেক্খো</span>তি তপ্পিতুকামো। <span class="bld">সমাদহেয্যা</span>তি জালেয্য, <span class="bld">অঞ্ঞত্র তথারূপপ্পচ্চযা</span>তি পদীপুজ্জালনং ৰা পত্তপচনাদীসু জোতিকরণং ৰাতি এৰরূপং পচ্চযং ৰিনা। তত্রাযং ৰিনিচ্ছযো – সযং সমাদহন্তস্স অরণিসণ্ঠাপনতো পট্ঠায যাৰ জালা ন উট্ঠহতি, তাৰ সব্বপ্পযোগেসু দুক্কটং, জালুট্ঠানে পাচিত্তিযং। সমাদহাপেন্তস্স আণত্তিযা দুক্কটং, সকিং আণত্তেন বহুম্পি সমাদহিতে একমেৰ পাচিত্তিযং।</p>
<p class="bodytext">ভগ্গেসু <a name="M0.0241"></a> <a name="V0.0230"></a> সম্বহুলে ভিক্খূ আরব্ভ জোতিং সমাদহিত্বা ৰিসিব্বনৰত্থুস্মিং পঞ্ঞত্তং, ‘‘অগিলানো, অঞ্ঞত্র তথারূপপ্পচ্চযা’’তি ইমানেত্থ দ্বে অনুপঞ্ঞত্তিযো, সাধারণপঞ্ঞত্তি, সাণত্তিকং, তিকপাচিত্তিযং, গিলানস্স অগিলানসঞ্ঞিনো, ৰেমতিকস্স ৰা দুক্কটং, তথা পটিলাতং উক্খিপন্তস্স, তঞ্চ অৰিজ্ঝাতং উক্খিপিত্বা যথাঠানে ঠপেন্তস্স। ৰিজ্ঝাতং পন জালযতো পাচিত্তিযমেৰ। গিলানস্স গিলানসঞ্ঞিস্স <a name="P0.0121"></a>, অঞ্ঞেন কতং ৰা ৰীতচ্চিতঙ্গারং ৰা ৰিসিব্বেন্তস্স, পদীপজোতিকজন্তাঘরাদিকে তথারূপপ্পচ্চযে, আপদাসু, উম্মত্তকাদীনঞ্চ অনাপত্তি। অগিলানতা, অনুঞ্ঞাতকারণাভাৰো, ৰিসিব্বেতুকামতা, সমাদহনন্তি ইমানেত্থ চত্তারি অঙ্গানি। সমুট্ঠানাদীনি সঞ্চরিত্তে ৰুত্তনযেনেৰ ৰেদিতব্বানীতি।</p>
<p class="centered">জোতিসিক্খাপদৰণ্ণনা নিট্ঠিতা।</p>
<p class="subhead">৭. নহানসিক্খাপদৰণ্ণনা</p>
<p class="bodytext">সত্তমে <span class="bld">নহাযেয্যা</span>তি যো ভিক্খু মজ্ঝিমদেসে নহানদিৰসতো পট্ঠায অদ্ধমাসে অপুণ্ণে অঞ্ঞত্র সমযা ‘‘নহাযিস্সামী’’তি চুণ্ণং ৰা মত্তিকং ৰা অভিসঙ্খরোতি, তস্স ততো পট্ঠায সব্বপ্পযোগেসু দুক্কটং, নহানপরিযোসানে পাচিত্তিযং। সমযেসু পরিৰেণসম্মজ্জনমত্তম্পি <span class="bld">কম্মসমযো,</span> অদ্ধযোজনং গন্তুকামস্স, গচ্ছতো, গতস্স ৰা <span class="bld">অদ্ধানগমনসমযো,</span> সরজেন ৰাতেন ওকিণ্ণস্স দ্বীসু ৰা তীসু ৰা উদকফুসিতেসু কাযে পতিতেসু <span class="bld">ৰাতৰুট্ঠিসমযো</span>তি ৰেদিতব্বো। সেসং উত্তানমেৰ।</p>
<p class="bodytext">রাজগহে সম্বহুলে ভিক্খূ আরব্ভ ন মত্তং জানিত্বা নহাযনৰত্থুস্মিং পঞ্ঞত্তং, ‘‘অঞ্ঞত্র সমযা’’তি অযমেত্থ ছব্বিধা অনুপঞ্ঞত্তি, সাধারণপঞ্ঞত্তি, অনাণত্তিকং, তিকপাচিত্তিযং, অতিরেকদ্ধমাসে ঊনকসঞ্ঞিনো, ৰেমতিকস্স ৰা দুক্কটং। অতিরেকসঞ্ঞিস্স, সমযে ৰা নহাযন্তস্স, যো ৰা নদীপারং গচ্ছন্তো ৰালুকং উক্কিরিত্বা কতআৰাটেসুপি নহাযতি, তস্স, পচ্চন্তিমে জনপদে সব্বেসং, আপদাসু, উম্মত্তকাদীনঞ্চ অনাপত্তি। মজ্ঝিমদেসো, ঊনকদ্ধমাসে নহানং, সমযানং ৰা নদীপারগমনস্স ৰা <a name="M0.0242"></a> আপদানং ৰা অভাৰোতি ইমানেত্থ তীণি অঙ্গানি। সমুট্ঠানাদীনি এল়কলোমসদিসানেৰাতি।</p>
<p class="centered">নহানসিক্খাপদৰণ্ণনা নিট্ঠিতা।</p>
<p class="subhead">৮. দুব্বণ্ণকরণসিক্খাপদৰণ্ণনা</p>
<p class="bodytext">অট্ঠমে <a name="V0.0231"></a> অলভীতি লভো, লভো এৰ লাভো, কিং অলভি? চীৰরং, কীদিসং? নৰং, ইতি ‘‘নৰচীৰরলাভেনা’’তি ৰত্তব্বে অনুনাসিকলোপং অকত্বা <span class="bld">নৰংচীৰরলাভেনা</span>তি ৰুত্তং, পটিলদ্ধনৰচীৰরেনাতি অত্থো। মজ্ঝে ঠিতপদদ্বযে <span class="bld">পনা</span>তি নিপাতমত্তং। <span class="bld">ভিক্খুনা</span>তি যেন লদ্ধং, তস্স নিদস্সনং, সেসং পদত্থতো উত্তানমেৰ। অযং পনেত্থ ৰিনিচ্ছযো – নিৰাসনপারুপনুপগং চীৰরং লভিত্বা তস্স নিট্ঠিতরজনস্স যস্মিং ৰা তস্মিং ৰা পদেসে কংসনীলেন ৰা পত্তনীলেন ৰা কদ্দমেন ৰা যেন কেনচি কাল়কেন ৰা মোরক্খিমণ্ডলমঙ্গুলপিট্ঠীনং অঞ্ঞতরপ্পমাণং কপ্পবিন্দুং আদিযিত্বা তং চীৰরং পরিভুঞ্জিতব্বং, অনাদিযিত্বা পরিভুঞ্জন্তস্স পাচিত্তিযং।</p>
<p class="bodytext">সাৰত্থিযং সম্বহুলে ভিক্খূ আরব্ভ অত্তনো চীৰরঅজাননৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, আদিন্নে অনাদিন্নসঞ্ঞিনো, ৰেমতিকস্স ৰা দুক্কটং। আদিন্নসঞ্ঞিস্স <a name="P0.0122"></a>, কপ্পে নট্ঠে, কপ্পকতোকাসে জিণ্ণে, কপ্পকতেন অকপ্পকতে সংসিব্বিতে, পচ্ছা আরোপিতেসু অগ্গল়অনুৰাতপরিভণ্ডেসু তং পরিভুঞ্জন্তস্স, উম্মত্তকাদীনঞ্চ অনাপত্তি। ৰুত্তপ্পকারস্স চীৰরস্স অকতকপ্পকতা, ন নট্ঠচীৰরাদিতা, নিৰাসনং ৰা পারুপনং ৰাতি ইমানেত্থ তীণি অঙ্গানি। সমুট্ঠানাদীনি এল়কলোমসদিসানি, ইদং পন কিরিযাকিরিযন্তি।</p>
<p class="centered">দুব্বণ্ণকরণসিক্খাপদৰণ্ণনা নিট্ঠিতা।</p>
<p class="subhead">৯. ৰিকপ্পনসিক্খাপদৰণ্ণনা</p>
<p class="bodytext">নৰমে <span class="bld">ৰিকপ্পেত্বা</span>তি এত্থ দ্বে ৰিকপ্পনা সম্মুখাৰিকপ্পনা পরম্মুখাৰিকপ্পনা চ। কথং <span class="bld">সম্মুখাৰিকপ্পনা</span> হোতি? চীৰরানং একবহুভাৰং সন্নিহিতাসন্নিহিতভাৰঞ্চ <a name="M0.0243"></a> ঞত্বা ‘ইমং চীৰর’ন্তি ৰা ‘ইমানি চীৰরানী’তি ৰা ‘এতং চীৰর’ন্তি ৰা ‘এতানি চীৰরানী’তি ৰা ৰত্বা ‘তুয্হং ৰিকপ্পেমী’তি ৰত্তব্বং, অযমেকা সম্মুখাৰিকপ্পনা। এত্তাৰতা নিধেতুং ৰট্টতি, পরিভুঞ্জিতুং পন ৰিস্সজ্জেতুং ৰা অধিট্ঠাতুং ৰা ন ৰট্টতি। ‘‘ময্হং সন্তকং, ময্হং সন্তকানি পরিভুঞ্জ ৰা ৰিস্সজ্জেহি ৰা যথাপচ্চযং করোহী’’তি (পাচি॰ ৩৭৪) এৰং পন ৰুত্তে পচ্চুদ্ধারো নাম হোতি, ততো পভুতি পরিভোগাদযোপি ৰট্টন্তি। অপরো নযো, তথেৰ চীৰরানং একবহুভাৰং <a name="V0.0232"></a> সন্নিহিতাসন্নিহিতভাৰঞ্চ ঞত্বা তস্সেৰ ভিক্খুনো সন্তিকে ‘ইমং চীৰর’ন্তি ৰা ‘ইমানি চীৰরানী’তি ৰা ‘এতং চীৰর’ন্তি ৰা ‘এতানি চীৰরানী’তি ৰা ৰত্বা পঞ্চসু সহধম্মিকেসু অঞ্ঞতরস্স অত্তনা অভিরুচিতস্স যস্স কস্সচি নামং গহেত্বা ‘‘তিস্সস্স ভিক্খুনো ৰিকপ্পেমী’’তি ৰা ‘‘তিস্সায ভিক্খুনিযা, সিক্খমানায, সামণেরস্স, তিস্সায সামণেরিযা ৰিকপ্পেমী’’তি ৰা ৰত্তব্বং, অযং অপরাপি সম্মুখাৰিকপ্পনা। এত্তাৰতা নিধেতুং ৰট্টতি, পরিভোগাদীসু একম্পি ন ৰট্টতি। তেন পন ভিক্খুনা ‘‘তিস্সস্স ভিক্খুনো সন্তকং…পে॰… তিস্সায সামণেরিযা সন্তকং পরিভুঞ্জ ৰা ৰিস্সজ্জেহি ৰা যথাপচ্চযং করোহী’’তি ৰুত্তে পচ্চুদ্ধারো নাম হোতি, ততো পভুতি পরিভোগাদযোপি ৰট্টন্তি।</p>
<p class="bodytext">কথং <span class="bld">পরম্মুখাৰিকপ্পনা</span> হোতি? চীৰরানং তথেৰ একবহুভাৰং সন্নিহিতাসন্নিহিতভাৰঞ্চ ঞত্বা ‘ইমং চীৰর’ন্তি ৰা ‘ইমানি চীৰরানী’তি ৰা ‘এতং চীৰর’ন্তি ৰা ‘এতানি চীৰরানী’তি ৰা ৰত্বা ‘‘তুয্হং ৰিকপ্পনত্থায দম্মী’’তি ৰত্তব্বং। তেন ৰত্তব্বো ‘‘কো তে মিত্তো ৰা সন্দিট্ঠো ৰা’’তি। ততো ইতরেন পুরিমনযেনেৰ ‘তিস্সো ভিক্খূ’তি ৰা…পে॰… ‘তিস্সা সামণেরী’তি ৰা ৰত্তব্বং। পুন তেন ভিক্খুনা ‘‘অহং তিস্সস্স ভিক্খুনো দম্মী’’তি ৰা…পে॰… ‘‘তিস্সায সামণেরিযা দম্মী’’তি ৰা ৰত্তব্বং <a name="P0.0123"></a>, অযং পরম্মুখাৰিকপ্পনা। এত্তাৰতা নিধেতুং ৰট্টতি, পরিভোগাদীসু একম্পি ন ৰট্টতি। তেন পন ভিক্খুনা দুতিযসম্মুখাৰিকপ্পনাযং ৰুত্তনযেনেৰ ‘‘ইত্থন্নামস্স সন্তকং পরিভুঞ্জ ৰা ৰিস্সজ্জেহি ৰা যথাপচ্চযং করোহী’’তি ৰুত্তে পচ্চুদ্ধারো নাম হোতি, ততো পভুতি পরিভোগাদযোপি ৰট্টন্তীতি। পত্তৰিকপ্পনাযম্পি এসেৰ নযো। ইতি ইমাসু দ্বীসু ৰিকপ্পনাসু যায কাযচি ৰিকপ্পনায পঞ্চসু সহধম্মিকেসু যস্স কস্সচি চীৰরং ৰিকপ্পেত্বা ৰুত্তনযেন <a name="M0.0244"></a> অকতপ্পচ্চুদ্ধারং ৰা যেন ৰিনযকম্মং কতং, তস্স ৰা ৰিস্সাসেন অগ্গহেত্বা পরিভুঞ্জন্তস্স পাচিত্তিযং।</p>
<p class="bodytext">সাৰত্থিযং উপনন্দং আরব্ভ অপ্পচ্চুদ্ধারণং পরিভুঞ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, তং পন অধিট্ঠহন্তস্স ৰা ৰিস্সজ্জেন্তস্স ৰা দুক্কটং, তথা পচ্চুদ্ধারণে অপ্পচ্চুদ্ধারণসঞ্ঞিস্স ৰেমতিকস্স ৰা। পচ্চুদ্ধারণসঞ্ঞিস্স পন ৰিস্সাসেন পরিভুঞ্জন্তস্স, উম্মত্তকাদীনঞ্চ অনাপত্তি। সামং ৰিকপ্পিতস্স অপ্পচ্চুদ্ধারো, ৰিকপ্পনুপগচীৰরতা, পরিভোগোতি ইমানেত্থ তীণি অঙ্গানি। সমুট্ঠানাদীনি পঠমকথিনসদিসানেৰ, ইদং পন কিরিযাকিরিযন্তি।</p>
<p class="centered">ৰিকপ্পনসিক্খাপদৰণ্ণনা নিট্ঠিতা।</p>
<p class="subhead">১০. অপনিধানসিক্খাপদৰণ্ণনা</p>
<p class="bodytext">দসমে <a name="V0.0233"></a> <span class="bld">পত্ত</span>ন্তি অধিট্ঠানুপগং। <span class="bld">চীৰর</span>ন্তি ৰিকপ্পনুপগং। <span class="bld">নিসীদনং</span> নাম সদসং ৰুচ্চতি। <span class="bld">সূচিঘরং</span> নাম সসূচিকং ৰা অসূচিকং ৰা। <span class="bld">কাযবন্ধনং</span> নাম পট্টিকা ৰা সূকরন্তকং ৰা। <span class="bld">অপনিধেয্যা</span>তি অপনেত্বা নিদহেয্য। <span class="bld">হসাপেক্খো</span>তি হসাধিপ্পাযো। <span class="bld">পাচিত্তিয</span>ন্তি সযং অপনিধেন্তস্স পাচিত্তিযং, অঞ্ঞং আণাপেন্তস্স আণত্তিযা দুক্কটং, তেন অপনিহিতে ইতরস্স পাচিত্তিযং।</p>
<p class="bodytext">সাৰত্থিযং ছব্বগ্গিযে আরব্ভ অপনিধানৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, তিকপাচিত্তিযং, অনুপসম্পন্নে তিকদুক্কটং, ৰুত্তপ্পকারানি পন পত্তাদীনি ঠপেত্বা অঞ্ঞং পরিক্খারং উপসম্পন্নস্স ৰা অনুপসম্পন্নস্স ৰা সন্তকং অপনিধেন্তস্স দুক্কটমেৰ। দুন্নিক্খিত্তং পটিসামেন্তস্স, ‘‘ধম্মকথং কত্বা দস্সামী’’তি পটিসামেন্তস্স, উম্মত্তকাদীনঞ্চ অনাপত্তি। উপসম্পন্নস্স সন্তকানং পত্তাদীনং অপনিধানং, ৰিহেসেতুকামতা ৰা হসাধিপ্পাযতা ৰাতি ইমানেত্থ দ্বে অঙ্গানি। সমুট্ঠানাদীনি অদিন্নাদানসদিসানীতি।</p>
<p class="centered">অপনিধানসিক্খাপদৰণ্ণনা নিট্ঠিতা।</p>
<p class="centered">সুরাপানৰগ্গো ছট্ঠো।</p>
<p class="title">৭. সপ্পাণকৰগ্গো</p>
<p class="subhead">১. সঞ্চিচ্চসিক্খাপদৰণ্ণনা</p>
<p class="bodytext">সপ্পাণকৰগ্গস্স <a name="M0.0245"></a> পঠমে <span class="bld">পাণো</span>তি তিরচ্ছানগতপাণো অধিপ্পেতো। তং খুদ্দকম্পি মহন্তম্পি মারেন্তস্স পাচিত্তিযমেৰ, মহন্তে পন উপক্কমমহন্ততায অকুসলং মহন্তং হোতি।</p>
<p class="bodytext">সাৰত্থিযং <a name="P0.0124"></a> উদাযিত্থেরং আরব্ভ পাণং জীৰিতা ৰোরোপনৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, পাণে ৰেমতিকস্স, অপাণে পাণসঞ্ঞিনো, ৰেমতিকস্স ৰা দুক্কটং <a name="V0.0234"></a>। অপাণসঞ্ঞিস্স, অসঞ্চিচ্চ, অজানন্তস্স, নমরণাধিপ্পাযস্স, উম্মত্তকাদীনঞ্চ অনাপত্তি। সেসং মনুস্সৰিগ্গহে ৰুত্তনযমেৰাতি।</p>
<p class="centered">সঞ্চিচ্চসিক্খাপদৰণ্ণনা নিট্ঠিতা।</p>
<p class="subhead">২. সপ্পাণকসিক্খাপদৰণ্ণনা</p>
<p class="bodytext">দুতিযে <span class="bld">সপ্পাণক</span>ন্তি যে পাণকা পরিভোগেন মরন্তি, তেহি সপ্পাণকং, তাদিসঞ্হি জানং পরিভুঞ্জন্তস্স পযোগে পযোগে পাচিত্তিযং।</p>
<p class="bodytext">সাৰত্থিযং ছব্বগ্গিযে আরব্ভ জানং সপ্পাণকং উদকং পরিভুঞ্জনৰত্থুস্মিং পঞ্ঞত্তং, সেসমেত্থ সিঞ্চনসিক্খাপদে ৰুত্তনযেনেৰ ৰেদিতব্বন্তি।</p>
<p class="centered">সপ্পাণকসিক্খাপদৰণ্ণনা নিট্ঠিতা।</p>
<p class="subhead">৩. উক্কোটনসিক্খাপদৰণ্ণনা</p>
<p class="bodytext">ততিযে <span class="bld">যথাধম্ম</span>ন্তি যো যস্স অধিকরণস্স ৰূপসমায ধম্মো ৰুত্তো, তেনেৰ ধম্মেন। <span class="bld">নিহতাধিকরণ</span>ন্তি নিহতং অধিকরণং, সমথক্খন্ধকে (চূল়ৰ॰ ১৮৫ আদযো) সত্থারা ৰুত্তধম্মেনেৰ ৰূপসমিতন্তি অত্থো, ৰূপসমননযং পনস্স অধিকরণসমথেসু দস্সযিস্সাম। <span class="bld">পুনকম্মায উক্কোটেয্যা</span>তি তস্স তস্স ভিক্খুনো সন্তিকং গন্ত্বা ‘‘অকতং কম্ম’’ন্তিআদীনি (পাচি॰ ৩৯৪) ৰদন্তো পুনকরণত্থায উচ্চালেয্য। যথাঠিতভাৰেন পতিট্ঠাতুং ন দদেয্য, তস্সেৰং করোন্তস্স পাচিত্তিযং। যং পন ধম্মেন অধিকরণং নিহতং <a name="M0.0246"></a>, তং সুনিহতমেৰ। সচে ৰিপ্পকতে কম্মে পটিক্কোসতি, তং সঞ্ঞাপেত্বা কাতব্বং। ইতরথা কম্মঞ্চ কুপ্পতি, কারকানঞ্চ আপত্তি।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ উক্কোটনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, ধম্মকম্মে ৰেমতিকস্স, অধম্মকম্মে ধম্মকম্মসঞ্ঞিনো, ৰেমতিকস্স ৰা দুক্কটং। উভযেসু অধম্মকম্মসঞ্ঞিস্স, ‘‘অধম্মেন ৰা ৰগ্গেন ৰা অকম্মারহস্স ৰা কম্মং কত’’ন্তি জানন্তস্স, উম্মত্তকাদীনঞ্চ অনাপত্তি। যথাধম্মং নিহতভাৰো, জাননা, উক্কোটনাতি <a name="V0.0235"></a> ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">উক্কোটনসিক্খাপদৰণ্ণনা নিট্ঠিতা।</p>
<p class="subhead">৪. দুট্ঠুল্লসিক্খাপদৰণ্ণনা</p>
<p class="bodytext">চতুত্থে <span class="bld">দুট্ঠুল্ল</span>ন্তি সঙ্ঘাদিসেসং অধিপ্পেতং, তং যেন কেনচি উপাযেন ঞত্বা পটিচ্ছাদেন্তস্স পাচিত্তিযং। সচেপি ‘‘ন দানি নং <a name="P0.0125"></a> কস্সচি ভিক্খুনো আরোচেস্সামী’’তি ধুরং নিক্খিপিত্বা পচ্ছা আরোচেতি, পাচিত্তিযং, আপজ্জিত্বাৰ আরোচেস্সতি। সচে পন এৰং ধুরং নিক্খিপিত্বা পটিচ্ছাদনত্থমেৰ অঞ্ঞস্স আরোচেতি, সোপি অঞ্ঞস্সাতি এতেনুপাযেন সমণসতম্পি আপজ্জতিযেৰ তাৰ, যাৰ কোটি ন ছিজ্জতি। কথং পন কোটি ছিজ্জতি? সচে হি আপন্নো একস্স আরোচেতি, সোপি অঞ্ঞস্স আরোচেতি, সো নিৰত্তিত্বা যেনস্স আরোচিতং, তস্সেৰ আরোচেতি, এৰং ততিযেন পুগ্গলেন দুতিযস্স আরোচিতে কোটি ছিন্না হোতি।</p>
<p class="bodytext">সাৰত্থিযং অঞ্ঞতরং ভিক্খুং আরব্ভ দুট্ঠুল্লাপত্তিপটিচ্ছাদনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, দুট্ঠুল্লায আপত্তিযা আদিপদে পাচিত্তিযং, ইতরেসু দ্বীসু দুক্কটং, অদুট্ঠুল্লায তিকদুক্কটং, অনুপসম্পন্নস্স দুট্ঠুল্লে ৰা অদুট্ঠুল্লে ৰা অজ্ঝাচারে দুক্কটমেৰ। ‘‘সঙ্ঘস্স ভণ্ডনাদীনি ভৰিস্সন্তী’’তি (পাচি॰ ৪০১) ৰা ‘‘অযং কক্খল়ো ফরুসো জীৰিতন্তরাযং ৰা ব্রহ্মচরিযন্তরাযং ৰা করিস্সতী’’তি ৰা অনারোচেন্তস্স, পতিরূপং ভিক্খুং অপস্সতো <a name="M0.0247"></a>, ন ছাদেতুকামস্স, ‘‘পঞ্ঞাযিস্সতি সকেন কম্মেনা’’তি অনারোচেন্তস্স, উম্মত্তকাদীনঞ্চ অনাপত্তি। উপসম্পন্নস্স দুট্ঠুল্লাপত্তিজাননং, ‘‘পটিচ্ছাদেতুকামতায নারোচেস্সামী’’তি ধুরনিক্খেপোতি ইমানেত্থ দ্বে অঙ্গানি। সমুট্ঠানাদীনি সমনুভাসনসঅসানেৰাতি।</p>
<p class="centered">দুট্ঠুল্লসিক্খাপদৰণ্ণনা নিট্ঠিতা।</p>
<p class="subhead">৫. ঊনৰীসতিৰস্সসিক্খাপদৰণ্ণনা</p>
<p class="bodytext">পঞ্চমে <span class="bld">ঊনৰীসতিৰস্স</span>ন্তি পটিসন্ধিগ্গহণতো পট্ঠায অপরিপুণ্ণৰীসতিৰস্সং। <span class="bld">উপসম্পাদেয্যা</span>তি উপজ্ঝাযো হুত্বা উপসম্পাদেয্য। <span class="bld">সো চ পুগ্গলো অনুপসম্পন্নো</span>তি জানন্তেনাপি অজানন্তেনাপি <a name="V0.0236"></a> উপসম্পাদিতো অনুপসম্পন্নোৰ। সচে পন সো দসৰস্সচ্চযেন অঞ্ঞং উপসম্পাদেতি, তঞ্চে মুঞ্চিত্বা গণো পূরতি, সূপসম্পন্নো। সোপি যাৰ ন জানাতি, তাৰ তস্স নেৰ সগ্গন্তরাযো ন মোক্খন্তরাযো, ঞত্বা পন পুন উপসম্পজ্জিতব্বং। <span class="bld">তে চ ভিক্খূ গারয্হা</span>তি ঠপেত্বা উপজ্ঝাযং অৰসেসা গারয্হা হোন্তি, সব্বে দুক্কটং আপজ্জন্তি। <span class="bld">ইদং তস্মিং পাচিত্তিয</span>ন্তি যো পন উপজ্ঝাযো হুত্বা উপসম্পাদেতি, তস্মিংযেৰ পুগ্গলে ইদং পাচিত্তিযং ৰেদিতব্বং। তস্মা যো ‘‘এৰং উপসম্পাদেস্সামী’’তি গণং ৰা আচরিযং ৰা পত্তং ৰা চীৰরং ৰা পরিযেসতি, সীমং ৰা সম্মন্নতি (পাচি॰ ৪০৪), উদকুক্খেপং ৰা পরিচ্ছিন্দতি, সো এতেসু সব্বকিচ্চেসু ঞত্তিযা, দ্বীসু চ কম্মৰাচাসু দুক্কটানি আপজ্জিত্বা কম্মৰাচাপরিযোসানে পাচিত্তিযং আপজ্জতি।</p>
<p class="bodytext">রাজগহে সম্বহুলে ভিক্খূ আরব্ভ ঊনৰীসতিৰস্সং উপসম্পাদনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, ঊনৰীসতিৰস্সে ৰেমতিকস্স, পরিপুণ্ণৰীসতিৰস্সে ঊনকসঞ্ঞিনো, ৰেমতিকস্স চ দুক্কটং। উভযত্থ পরিপুণ্ণসঞ্ঞিস্স, উম্মত্তকাদীনঞ্চ অনাপত্তি। ঊনৰীসতিৰস্সতা, ঊনকসঞ্ঞিতা, উপসম্পাদনন্তি <a name="P0.0126"></a> ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন পণ্ণত্তিৰজ্জং, তিচিত্তং, তিৰেদনন্তি।</p>
<p class="centered">ঊনৰীসতিৰস্সসিক্খাপদৰণ্ণনা নিট্ঠিতা।</p>
<p class="subhead">৬. থেয্যসত্থসিক্খাপদৰণ্ণনা</p>
<p class="bodytext">ছট্ঠে <a name="M0.0248"></a> যে রাজানং ৰা ৰঞ্চেত্বা সুঙ্কং ৰা পরিহরিতুকামা চোরা কতকম্মা চেৰ অকতকম্মা চ মগ্গপ্পটিপন্না, তেসু ইধ <span class="bld">থেয্যসত্থ</span>সঞ্ঞিনো তস্স থেয্যসত্থভাৰং ঞত্বা তেন সদ্ধিং সংৰিধায গচ্ছন্তস্স সংৰিধানে চ গমনে চ ওৰাদৰগ্গে ৰুত্তনযেন আপত্তিৰিনিচ্ছযো ৰেদিতব্বো।</p>
<p class="bodytext">সাৰত্থিযং অঞ্ঞতরং ভিক্খুং আরব্ভ থেয্যসত্থেন সদ্ধিং সংৰিধায একদ্ধানমগ্গং পটিপজ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, মনুস্সেসু অসংৰিদহন্তেসু সযমেৰ সংৰিদহিত্বা গচ্ছন্তস্স, থেয্যসত্থে ৰেমতিকস্স, অথেয্যসত্থে থেয্যসত্থসঞ্ঞিনো, ৰেমতিকস্স চ দুক্কটং। অথেয্যসত্থসঞ্ঞিস্স, অসংৰিদহিত্বা ৰা কালৰিসঙ্কেতেন ৰা, আপদাসু ৰা, গচ্ছন্তস্স, উম্মত্তকাদীনঞ্চ অনাপত্তি। থেয্যসত্থভাৰো, জাননং, সংৰিধানং, অৰিসঙ্কেতেন গমনন্তি <a name="V0.0237"></a> ইমানেত্থ চত্তারি অঙ্গানি। থেয্যসত্থসমুট্ঠানং, কিরিযং, সঞ্ঞাৰিমোক্খং, সচিত্তকং, পণ্ণত্তিৰজ্জং, কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">থেয্যসত্থসিক্খাপদৰণ্ণনা নিট্ঠিতা।</p>
<p class="subhead">৭. সংৰিধানসিক্খাপদৰণ্ণনা</p>
<p class="bodytext">সত্তমে সাৰত্থিযং অঞ্ঞতরং ভিক্খুং আরব্ভ মাতুগামেন সদ্ধিং একদ্ধানমগ্গং পটিপজ্জনৰত্থুস্মিং পঞ্ঞত্তং, সেসমেত্থ ভিক্খুনিযা সদ্ধিং সংৰিধানসিক্খাপদে ৰুত্তনযেনেৰ ৰেদিতব্বন্তি।</p>
<p class="centered">সংৰিধানসিক্খাপদৰণ্ণনা নিট্ঠিতা।</p>
<p class="subhead">৮. অরিট্ঠসিক্খাপদৰণ্ণনা</p>
<p class="bodytext">অট্ঠমে সগ্গমোক্খানং অন্তরাযং করোন্তীতি <span class="bld">অন্তরাযিকা,</span> তে কম্মকিলেসৰিপাকউপৰাদপঞ্ঞত্তিৰীতিক্কমনৰসেন পঞ্চৰিধা। তেসু মুদুকানং <a name="M0.0249"></a> অত্থরণাদীনং ফস্সো ৰিয ইত্থিসম্ফস্সোপি ৰট্টতীতি মেথুনৰীতিক্কমনে দোসং অদিস্বা পঞ্ঞত্তিৰীতিক্কমন্তরাযিকে সন্ধায ‘‘যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযাযা’’তি ৰুত্তং। <span class="bld">অনেকপরিযাযেনা</span>তি ‘‘অট্ঠিকঙ্কলূপমা কামা’’তিআদীহি (ম॰ নি॰ ২.৪২; পাচি॰ ৪১৭; চূল়নি॰ খগ্গৰিসাণসুত্তনিদ্দেস ১৪৭) নেকেহি কারণেহি। <span class="bld">সো ভিক্খু ভিক্খূহী</span>তি যে পস্সন্তি ৰা সুণন্তি ৰা, তেহি তিক্খত্তুং এৰং ৰত্তব্বো ‘‘মা আযস্মা এৰং অৰচ…পে॰… অলঞ্চ পন তে পটিসেৰতো অন্তরাযাযা’’তি। এৰং ৰুত্তে অপ্পটিনিস্সজ্জন্তস্স দুক্কটং, সুত্বা অৰদন্তানম্পি <a name="P0.0127"></a> দুক্কটং। পুন সঙ্ঘমজ্ঝম্পি আকড্ঢিত্বা তথেৰ ৰত্তব্বো, তত্রাপি তস্স অপ্পটিনিস্সজ্জনে, ইতরেসঞ্চ অৰচনে দুক্কটমেৰ। এৰম্পি অপ্পটিনিস্সজ্জন্তো পুন ঞত্তিচতুত্থেন কম্মেন যাৰততিযং সমনুভাসিতব্বো, অথস্স অপ্পটিনিস্সজ্জতো পুন ঞত্তিযা চ দ্বীহি চ কম্মৰাচাহি দুক্কটং, কম্মৰাচাপরিযোসানে পাচিত্তিযং।</p>
<p class="bodytext">সাৰত্থিযং অরিট্ঠং আরব্ভ পাপিকায দিট্ঠিযা অপ্পটিনিস্সজ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অধম্মকম্মে তিকদুক্কটং। অসমনুভাসিযমানস্স <a name="V0.0238"></a>, পটিনিস্সজ্জন্তস্স, উম্মত্তকাদীনঞ্চ অনাপত্তি। ধম্মকম্মতা, সমনুভাসনা, অপ্পটিনিস্সজ্জনন্তি ইমানেত্থ তীণি অঙ্গানি। সমুট্ঠানাদীনি সমনুভাসনসদিসানেৰাতি।</p>
<p class="centered">অরিট্ঠসিক্খাপদৰণ্ণনা নিট্ঠিতা।</p>
<p class="subhead">৯. উক্খিত্তসম্ভোগসিক্খাপদৰণ্ণনা</p>
<p class="bodytext">নৰমে <span class="bld">তথাৰাদিনা</span>তি ‘‘তথাহং ভগৰতা ধম্ম’’ন্তিআদিৰাদিনা। <span class="bld">অকতানুধম্মেনা</span>তি অনুধম্মো ৰুচ্চতি আপত্তিযা অদস্সনে ৰা অপ্পটিকম্মে ৰা পাপিকায দিট্ঠিযা অপ্পটিনিস্সগ্গে ৰা ধম্মেন ৰিনযেন উক্খিত্তকস্স অনুলোমৰত্তং দিস্বা কতওসারণা, সো ওসারণসঙ্খাতো অনুধম্মো যস্স ন কতো, অযং অকতানুধম্মো নাম, তাদিসেন সদ্ধিন্তি অত্থো। <span class="bld">সম্ভুঞ্জেয্য ৰা</span>তি আমিসসম্ভোগং ৰা ধম্মসম্ভোগং ৰা করেয্য। <span class="bld">সংৰসেয্য ৰা</span>তি উপোসথাদিকং সঙ্ঘকম্মং করেয্য <a name="M0.0250"></a>। <span class="bld">সহ ৰা সেয্যং কপ্পেয্যা</span>তি নানূপচারেপি একচ্ছন্নে নিপজ্জেয্য। তত্থ আমিসপরিভোগে একপ্পযোগেন বহূপি দদতো ৰা গণ্হতো ৰা একং পাচিত্তিযং, ৰিচ্ছিন্দনে সতি পযোগে পযোগে পাচিত্তিযং। ধম্মসম্ভোগে পদাদীহি উদ্দিসন্তস্স ৰা উদ্দিসাপেন্তস্স ৰা পদসোধম্মে ৰুত্তনযেন, সংৰাসে কম্মপরিযোসানৰসেন, সহসেয্যায একস্মিং নিপন্নে ইতরস্স নিপজ্জনপ্পযোগৰসেন আপত্তিপরিচ্ছেদো ৰেদিতব্বো।</p>
<p class="bodytext">সাৰত্থিযং ছব্বগ্গিযে আরব্ভ অরিট্ঠেন ভিক্খুনা সদ্ধিং সম্ভুঞ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, উক্খিত্তকে ৰেমতিকস্স, অনুক্খিত্তকে উক্খিত্তকসঞ্ঞিনো চেৰ ৰেমতিকস্স চ দুক্কটং। উভোসু অনুক্খিত্তকসঞ্ঞিস্স, ‘‘ওসারিতো’’তি ৰা ‘‘তং দিট্ঠিং পটিনিস্সট্ঠো’’তি ৰা জানন্তস্স, উম্মত্তকাদীনঞ্চ অনাপত্তি। অকতানুধম্মতা, জাননা, সম্ভোগাদিকরণন্তি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন পণ্ণত্তিৰজ্জং, তিচিত্তং, তিৰেদনন্তি।</p>
<p class="centered">উক্খিত্তসম্ভোগসিক্খাপদৰণ্ণনা নিট্ঠিতা।</p>
<p class="subhead">১০. কণ্টকসিক্খাপদৰণ্ণনা</p>
<p class="bodytext">দসমে <span class="bld">সমণুদ্দেসো</span>তি সামণেরো। <span class="bld">চরা</span>তি গচ্ছ। <span class="bld">পিরে</span>তি পর অমামক। <span class="bld">ৰিনস্সা</span>তি নস্স <a name="V0.0239"></a>, যত্থ তং ন পস্সাম, তত্থ গচ্ছাতি ৰুত্তং হোতি। <span class="bld">তথানাসিত</span>ন্তিএত্থ সংৰাসনাসনা <a name="P0.0128"></a> লিঙ্গনাসনা দণ্ডকম্মনাসনাতি তিস্সো নাসনা। তত্থ আপত্তিযা অদস্সনাদীসু উক্খেপনা <span class="bld">সংৰাসনাসনা</span> নাম। দূসকো নাসেতব্বো (পারা॰ ৬৬), মেত্তিযং ভিক্খুনিং নাসেথাতি (চূল়ৰ॰ ১৯৩; পারা॰ ৩৮৪) অযং <span class="bld">লিঙ্গনাসনা</span> নাম। ‘‘অজ্জতগ্গে তে, আৰুসো সমণুদ্দেস, ন চেৰ সো ভগৰা সত্থা অপদিসিতব্বো’’তি (পাচি॰ ৪২৯) অযং <span class="bld">দণ্ডকম্মনাসনা</span> নাম, অযং ইধাধিপ্পেতা। তেন ৰুত্তং ‘‘তথানাসিত’’ন্তি। <span class="bld">উপলাপেয্যা</span>তি ‘‘পত্তং ৰা চীৰরং ৰা উদ্দেসং ৰা পরিপুচ্ছং ৰা দস্সামী’’তি সঙ্গণ্হেয্য। <span class="bld">উপট্ঠাপেয্যা</span>তি চুণ্ণমত্তিকাদীনি সাদিযন্তো তেন <a name="M0.0251"></a> অত্তনো উপট্ঠানং কারাপেয্য। সম্ভোগসহসেয্যা অনন্তরসিক্খাপদে ৰুত্তনযা এৰ, তস্মা আপত্তিপরিচ্ছেদোপেত্থ তস্মিং ৰুত্তনযেনেৰ ৰেদিতব্বো।</p>
<p class="bodytext">সাৰত্থিযং ছব্বগ্গিযে ভিক্খূ আরব্ভ কণ্টকসমণুদ্দেসউপলাপনৰত্থুস্মিং পঞ্ঞত্তং, সেসং অরিট্ঠসিক্খাপদে ৰুত্তসদিসমেৰাতি।</p>
<p class="centered">কণ্টকসিক্খাপদৰণ্ণনা নিট্ঠিতা।</p>
<p class="centered">সপ্পাণকৰগ্গো সত্তমো।</p>
<p class="title">৮. সহধম্মিকৰগ্গো</p>
<p class="subhead">১. সহধম্মিকসিক্খাপদৰণ্ণনা</p>
<p class="bodytext">সহধম্মিকৰগ্গস্স পঠমে <span class="bld">সহধম্মিকং ৰুচ্চমানো</span>তি ইমস্সত্থো দুব্বচসিক্খাপদে ৰুত্তো। <span class="bld">এতস্মিং সিক্খাপদে</span>তি এতস্মিং সিক্খাপদে যং ৰুত্তং, তং ন তাৰ সিক্খিস্সামীতি অত্থো। <span class="bld">পাচিত্তিয</span>ন্তি এত্থ পন অনাদরিযভযা লেসেন এৰং ৰদন্তস্স ৰাচায ৰাচায পাচিত্তিযং ৰেদিতব্বং। <span class="bld">সিক্খমানেনা</span>তি ওৰাদং সিরসা সম্পটিচ্ছিত্বা সিক্খিতুকামেনেৰ হুত্বা। <span class="bld">অঞ্ঞাতব্ব</span>ন্তি আজানিতব্বং। <span class="bld">পরিপুচ্ছিতব্ব</span>ন্তি ‘‘ইমস্স কো অত্থো’’তি পরিপুচ্ছিতব্বং। <span class="bld">পরিপঞ্হিতব্ব</span>ন্তি চিন্তেতব্বং তুলযিতব্বং।</p>
<p class="bodytext">কোসম্বিযং ছন্নত্থেরং আরব্ভ এৰং ভণনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং <a name="V0.0240"></a>, তিকপাচিত্তিযং, অনুপসম্পন্নে তিকদুক্কটং, উভোহিপি ‘‘ইদং ন সল্লেখাযা’’তিআদিনা (পাচি॰ ৪৩৬) নযেনেৰ অপ্পঞ্ঞত্তেন ৰুচ্চমানস্সাপি এৰং ৰদতো দুক্কটমেৰ। ‘‘জানিস্সামি সিক্খিস্সামী’’তি ভণন্তস্স, উম্মত্তকাদীনঞ্চ অনাপত্তি। উপসম্পন্নস্স পঞ্ঞত্তেন ৰচনং, অসিক্খিতুকামতায এৰং ৰচনন্তি ইমানেত্থ দ্বে অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">সহধম্মিকসিক্খাপদৰণ্ণনা নিট্ঠিতা।</p>
<p class="subhead">২. ৰিলেখনসিক্খাপদৰণ্ণনা</p>
<p class="bodytext">দুতিযে <a name="M0.0252"></a> <span class="bld">উদ্দিস্সমানে</span>তি আচরিযেন অন্তেৰাসিকস্স ৰুচ্চমানে ৰা সজ্ঝাযৰসেন পরিৰত্তিযমানে ৰা। <span class="bld">খুদ্দানুখুদ্দকেহী</span>তি খুদ্দকেহি চ অনুখুদ্দকেহি চ। <span class="bld">যাৰদেৰা</span>তি তেসং সংৰত্তনমরিযাদপরিচ্ছেদৰচনং। ইদং ৰুত্তং হোতি – এতানি হি যে উদ্দিসন্তি ৰা উদ্দিসাপেন্তি ৰা সজ্ঝাযন্তি ৰা, তেসং তাৰ সংৰত্তন্তি, যাৰ ‘‘কপ্পতি নু <a name="P0.0129"></a> খো, ন কপ্পতি নু খো’’তি কুক্কুচ্চৰিপ্পটিসারো, ৰিহেসা, ৰিচিকিচ্ছা মনোৰিলেখা চ উপ্পজ্জন্তিযেৰ। অথ ৰা <span class="bld">যাৰদেৰা</span>তি অতিসযৰৰত্থাপনং। তস্স ‘সংৰত্তন্তী’তিইমিনা সম্বন্ধো, কুক্কুচ্চায ৰিহেসায ৰিলেখায অতিৰিয সংৰত্তন্তিযেৰাতি ৰুত্তং হোতি। <span class="bld">সিক্খাপদৰিৰণ্ণকে</span>তি এৰং সিক্খাপদানং ৰিৰণ্ণকে গরহণে পাচিত্তিযং হোতীতি অত্থো।</p>
<p class="bodytext">সাৰত্থিযং ছব্বগ্গিযে আরব্ভ ৰিনযৰিৰণ্ণনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অনুপসম্পন্নস্স ৰিৰণ্ণনে তিকদুক্কটং, উভিন্নম্পি অঞ্ঞধম্মৰিৰণ্ণনে দুক্কটমেৰ। ন ৰিৰণ্ণেতুকামস্স, ‘‘ইঙ্ঘ তাৰ সুত্তন্তে ৰা গাথাযো ৰা অভিধম্মং ৰা পরিযাপুণস্সু, পচ্ছাপি ৰিনযং পরিযাপুণিস্সসী’’তি ভণতো, উম্মত্তকাদীনঞ্চ অনাপত্তি। গরহিতুকামতা চ, উপসম্পন্নস্স সন্তিকে সিক্খাপদৰিৰণ্ণনঞ্চাতি ইমানেত্থ দ্বে অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">ৰিলেখনসিক্খাপদৰণ্ণনা নিট্ঠিতা।</p>
<p class="subhead">৩. মোহনসিক্খাপদৰণ্ণনা</p>
<p class="bodytext">ততিযে <span class="bld">অন্বড্ঢমাস</span>ন্তি অনুপটিপাটিযা অদ্ধমাসে অদ্ধমাসে। <span class="bld">উদ্দিস্সমানে</span>তি উপোসথৰসেন <a name="V0.0241"></a> উদ্দিসিযমানে। <span class="bld">যঞ্চ তত্থ আপত্তিং আপন্নো</span>তি যং সো অনাচারং আচরিত্বা অঞ্ঞাণকেন আপন্নভাৰং জানাপেতুকামো এৰমাহ, তস্মিং অনাচারে যং আপত্তিং আপন্নো। <span class="bld">তঞ্চ যথাধম্মো কারেতব্বো</span>তি অঞ্ঞাণকেন আপন্নত্তা মোক্খো নত্থি, যথা পন ধম্মো চ ৰিনযো চ ঠিতো, তথা তং আপত্তিং কারেতব্বো, দেসনাগামিনিযা দেসাপেতব্বো, ৰুট্ঠানগামিনিযা ৰুট্ঠাপেতব্বোতি <a name="M0.0253"></a> অত্থো। <span class="bld">উত্তরি চস্স মোহো আরোপেতব্বো</span>তি যথাধম্মকরণতো চ উত্তরি ‘‘তস্স তে, আৰুসো’’তিআদিৰচনেহি নিন্দিত্বা তস্স পুগ্গলস্স ঞত্তিদুতিযকম্মেন মোহো আরোপেতব্বো। <span class="bld">ইদং তস্মিং মোহনকে পাচিত্তিয</span>ন্তি যো এৰং আরোপিতে মোহে পুন মোহেতি, তস্মিং মোহনকে পুগ্গলে ইদং পাচিত্তিযং ৰেদিতব্বং, ন অনারোপিতে মোহেতি অত্থো।</p>
<p class="bodytext">সাৰত্থিযং ছব্বগ্গিযে আরব্ভ মোহনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অধম্মকম্মে তিকদুক্কটং, অনারোপিতে মোহে দুক্কটমেৰ। যেন ন ৰিত্থারেন সুতং, ঊনকদ্বত্তিক্খত্তুং ৰা ৰিত্থারেন সুতং, যে চ ন মোহেতুকামা তেসং, উম্মত্তকাদীনঞ্চ অনাপত্তি। মোহারোপনং, মোহেতুকামতা, ৰুত্তনযেন সুতভাৰো, মোহনন্তি ইমানেত্থ চত্তারি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">মোহনসিক্খাপদৰণ্ণনা নিট্ঠিতা।</p>
<p class="subhead">৪. পহারসিক্খাপদৰণ্ণনা</p>
<p class="bodytext">চতুত্থে <span class="bld">পহারং দদেয্যা</span>তি এত্থ পহরিতুকামতায পহারে দিন্নে সচেপি মরতি, পাচিত্তিযমেৰ।</p>
<p class="bodytext">সাৰত্থিযং <a name="P0.0130"></a> ছব্বগ্গিযে আরব্ভ পহারদানৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অনুপসম্পন্নে তিকদুক্কটং, ৰিরূপকরণাধিপ্পাযেন পন উপসম্পন্নস্সপি কণ্ণাদিচ্ছেদনে দুক্কটমেৰ। কেনচি ৰিহেঠিযমানস্স পন মোক্খাধিপ্পাযস্স, উম্মত্তকাদীনঞ্চ অনাপত্তি। কুপিততা, ন মোক্খাধিপ্পাযতা, উপসম্পন্নস্স পহারদানন্তি ইমানেত্থ তীণি অঙ্গানি। সমুট্ঠানাদীনি পঠমপারাজিকসদিসানি, ইদং পন দুক্খৰেদনন্তি।</p>
<p class="centered">পহারসিক্খাপদৰণ্ণনা নিট্ঠিতা।</p>
<p class="subhead">৫. তলসত্তিকসিক্খাপদৰণ্ণনা</p>
<p class="bodytext">পঞ্চমে <a name="V0.0242"></a> <span class="bld">তলসত্তিকং উগ্গিরেয্যা</span>তি পহারদানাকারং দস্সেন্তো কাযং ৰা কাযপ্পটিবদ্ধং ৰা উচ্চারেয্য। এত্থ চ উগ্গিরণপচ্চযা পাচিত্তিযং। সচে পন <a name="M0.0254"></a> উগ্গিরিত্বা ৰিরদ্ধো পহারং দেতি, ন পহরিতুকামতায দিন্নত্তা দুক্কটমেৰ, তেন পহারেন হত্থাদীসু যংকিঞ্চি ভিজ্জতি, দুক্কটমেৰ। সেসমেত্থ সব্বং পুরিমসিক্খাপদে ৰুত্তনযেনেৰ ৰেদিতব্বন্তি।</p>
<p class="centered">তলসত্তিকসিক্খাপদৰণ্ণনা নিট্ঠিতা।</p>
<p class="subhead">৬. অমূলকসিক্খাপদৰণ্ণনা</p>
<p class="bodytext">ছট্ঠে <span class="bld">অমূলকেনা</span>তি দিট্ঠাদিমূলৰিরহিতেন। <span class="bld">অনুদ্ধংসেয্যা</span>তি চোদেয্য ৰা চোদাপেয্য ৰা। <span class="bld">পাচিত্তিয</span>ন্তি সচে চুদিতকো তঙ্খণঞ্ঞেৰ ‘‘চোদেতি ম’’ন্তি জানাতি, চোদকস্স পাচিত্তিযং।</p>
<p class="bodytext">সাৰত্থিযং ছব্বগ্গিযে আরব্ভ অমূলকেন সঙ্ঘাদিসেসেন অনুদ্ধংসনৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, তিকপাচিত্তিযং, আচারৰিপত্তিযা ৰা দিট্ঠিৰিপত্তিযা ৰা অনুদ্ধংসনে দুক্কটং, অনুপসম্পন্নে তিকদুক্কটং। তথাসঞ্ঞিস্স, উম্মত্তকাদীনঞ্চ অনাপত্তি। উপসম্পন্নতা, সঙ্ঘাদিসেসস্স অমূলকতা, অনুদ্ধংসনা, তঙ্খণৰিজাননাতি ইমানেত্থ চত্তারি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">অমূলকসিক্খাপদৰণ্ণনা নিট্ঠিতা।</p>
<p class="subhead">৭. সঞ্চিচ্চসিক্খাপদৰণ্ণনা</p>
<p class="bodytext">সত্তমে <span class="bld">কুক্কুচ্চং উপদহেয্যা</span>তি ‘‘ঊনৰীসতিৰস্সো ত্বং মঞ্ঞে’’তিআদীনি (পাচি॰ ৪৬৬) ভণন্তো উপ্পাদেয্য। এৰং অঞ্ঞস্মিং উপ্পাদনপচ্চযে অসতি সঞ্চিচ্চ উপ্পাদেন্তস্স ৰাচায ৰাচায পাচিত্তিযং।</p>
<p class="bodytext">সাৰত্থিযং ছব্বগ্গিযে আরব্ভ কুক্কুচ্চউপ্পাদনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অনুপসম্পন্নে তিকদুক্কটং। নউপ্পাদেতুকামস্স, কেৰলং হিতেসিতায <a name="V0.0243"></a> তথা ৰদন্তস্স, উম্মত্তকাদীনঞ্চ অনাপত্তি। উপসম্পন্নতা, অফাসুকামতা <a name="P0.0131"></a>, কুক্কুচ্চুপ্পাদনন্তি ইমানেত্থ তীণি অঙ্গানি। সমুট্ঠানাদীনি অনন্তরসদিসানেৰাতি।</p>
<p class="centered">সঞ্চিচ্চসিক্খাপদৰণ্ণনা নিট্ঠিতা।</p>
<p class="subhead">৮. উপস্সুতিসিক্খাপদৰণ্ণনা</p>
<p class="bodytext">অট্ঠমে <a name="M0.0255"></a> <span class="bld">ৰিৰাদাপন্নান</span>ন্তি ভণ্ডনকলহেহি ৰিৰড্ঢিতং ৰিৰাদাধিকরণং আপন্নানং। <span class="bld">উপস্সুতি</span>ন্তি সুতিসমীপং, যত্থ ঠত্বা সক্কা হোতি তেসং ৰচনং সোতুং, তত্থ তিট্ঠেয্যাতি অত্থো। ‘‘তত্থ সোস্সামী’’তি চোদেতুকামতায গচ্ছতো পদে পদে দুক্কটং, তুরিতগমনেপি ওহীযমানেপি এসেৰ নযো। যত্থ পন ঠিতো সুণাতি, তত্থ ঠিতস্স পাচিত্তিযং, অত্তনো ঠিতোকাসং আগন্ত্বা তেসু মন্তযমানেসুপি উক্কাসিত্বা, ‘‘অহং এত্থা’’তি ৰা ৰত্বা জানাপেতব্বং, এৰং অকরোন্তস্সাপি সৰনে পাচিত্তিযমেৰ।</p>
<p class="bodytext">সাৰত্থিযং ছব্বগ্গিযে আরব্ভ উপস্সুতিট্ঠানৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, তিকপাচিত্তিযং, অনুপসম্পন্নে তিকদুক্কটং, ‘‘ইমেসং সুত্বা ওরমিস্সামি ৰিরমিস্সামি ৰূপসমিস্সামি অত্তানং পরিমোচেস্সামী’’তি (পাচি॰ ৪৭৩) গচ্ছতো, উম্মত্তকাদীনঞ্চ অনাপত্তি। উপসম্পন্নতা, চোদনাধিপ্পাযো, সৰনন্তি ইমানেত্থ তীণি অঙ্গানি। থেয্যসত্থসমুট্ঠানং ইদং পন সিযা কিরিযং, সিযা অকিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, দুক্খৰেদনন্তি।</p>
<p class="centered">উপস্সুতিসিক্খাপদৰণ্ণনা নিট্ঠিতা।</p>
<p class="subhead">৯. কম্মপ্পটিবাহনসিক্খাপদৰণ্ণনা</p>
<p class="bodytext">নৰমে <span class="bld">ধম্মিকানং কম্মান</span>ন্তি ধম্মেন ৰিনযেন সত্থুসাসনেন কতানং অপলোকনকম্মং ঞত্তিকম্মং ঞত্তিদুতিযকম্মং ঞত্তিচতুত্থকম্মন্তি ইমেসং চতুন্নং কম্মানং। তত্রাযং সঙ্খেপতো কম্মৰিনিচ্ছযো – তত্র <span class="bld">অপলোকনকম্মং</span> নাম সমগ্গস্স সঙ্ঘস্স অনুমতিযা তং তং ৰত্থুং কিত্তেত্বা ‘‘রুচ্চতি সঙ্ঘস্সা’’তি তিক্খত্তুং সাৰেত্বা কত্তব্বং কম্মং ৰুচ্চতি। সমগ্গস্সেৰ পন সঙ্ঘস্স অনুমতিযা একায ঞত্তিযা কত্তব্বং কম্মং <span class="bld">ঞত্তিকম্মং</span> নাম। একায ঞত্তিযা চেৰ অনুস্সাৰনায <a name="V0.0244"></a> চ কত্তব্বং কম্মং <span class="bld">ঞত্তিদুতিযকম্মং</span> নাম। একায <a name="M0.0256"></a> পন ঞত্তিযা তীহি চ অনুস্সাৰনাহি কত্তব্বং কম্মং <span class="bld">ঞত্তিচতুত্থকম্মং</span> নাম।</p>
<p class="bodytext">তেসু অপলোকনকম্মং (পরি॰ ৪৯৬; পরি॰ অট্ঠ॰ ৪৯৫-৪৯৬) পঞ্চ ঠানানি গচ্ছতি ওসারণং নিস্সারণং ভণ্ডুকম্মং ব্রহ্মদণ্ডং কম্মলক্খণন্তি। তত্থ কণ্টকসামণেরস্স নাসনা ৰিয <span class="bld">নিস্সারণা,</span> তাদিসংযেৰ সম্মাৰত্তন্তং দিস্বা পৰেসনা <span class="bld">‘ওসারণা’</span>তি ৰেদিতব্বা। পব্বজ্জাপেক্খস্স কেসচ্ছেদনাপুচ্ছনং <span class="bld">ভণ্ডুকম্মং</span> (মহাৰ॰ ৯৮) নাম। মুখরস্স ভিক্খুনো ভিক্খূ দুরুত্তৰচনেহি ঘট্টেন্তস্স ‘‘ইত্থন্নামো ভিক্খু মুখরো ভিক্খূ দুরুত্তৰচনেহি ঘট্টেন্তো ৰিহরতি, সো ভিক্খু যং ইচ্ছেয্য, তং ৰদেয্য, ভিক্খূহি ইত্থন্নামো ভিক্খু নেৰ ৰত্তব্বো, ন ওৰাদানুসাসনিং কত্তব্বো, ন ওৰদিতব্বো’’তি ‘‘সঙ্ঘং, ভন্তে <a name="P0.0132"></a>, পুচ্ছামি ‘ইত্থন্নামস্স ভিক্খুনো ব্রহ্মদণ্ডস্স দানং রুচ্চতি সঙ্ঘস্সা’তি, দুতিযম্পি পুচ্ছামি, ততিযম্পি পুচ্ছামি ‘ইত্থন্নামস্স, ভন্তে, ভিক্খুনো ব্রহ্মদণ্ডস্স দানং রুচ্চতি সঙ্ঘস্সা’’’তি এৰং কত্তব্বং কম্মং <span class="bld">ব্রহ্মদণ্ডং</span> (চূল়ৰ॰ ৪৪৫) নাম। যং পন ভগৰতা ভিক্খুনীনং ঊরুং ৰিৰরিত্বা দস্সনাদিৰত্থূসু ‘‘অৰন্দিযো সো, ভিক্খৰে, ভিক্খু ভিক্খুনিসঙ্ঘেন কাতব্বো’’তি (চূল়ৰ॰ ৪১১) এৰং অৰন্দিযকম্মং অনুঞ্ঞাতং, যং ভিক্খুনীহি ‘‘অয্যে, অসুকো নাম অয্যো ভিক্খুনীনং অপ্পসাদনীযং দস্সেতি, এতস্স অয্যস্স অৰন্দিযকরণং ‘রুচ্চতি ভিক্খুনিসঙ্ঘস্সা’’’তি এৰং উপস্সযে নিসিন্নাহেৰ ভিক্খুনীহি কত্তব্বং, এৰরূপং কম্মং যস্মা তস্স কম্মংযেৰ লক্খণং ন ওসারণাদীনি, তস্মা <span class="bld">কম্মলক্খণ</span>ন্তি ৰুচ্চতি। ইদঞ্চ কম্মলক্খণং নাম ভিক্খুনিমূলকং পঞ্ঞত্তং, অপিচ ভিক্খূনম্পি লব্ভতি, তস্মা ভিক্খূহিপি অচ্ছিন্নচীৰরকাদীনং চীৰরাদীনি ৰা দেন্তেহি, পরিভুঞ্জিতব্বানি অপনেতব্বানিপি ৰত্থূনি পরিভুঞ্জন্তেহি ৰা, অপনেন্তেহি ৰা, তথারূপং ৰা ধম্মিকং কতিকং করোন্তেহি তিক্খত্তুং সাৰেত্বা অপলোকনকম্মং কাতব্বং, সব্বঞ্হেতং কম্মলক্খণমেৰ পৰিসতি, ইতি অপলোকনকম্মং পঞ্চ ঠানানি গচ্ছতি।</p>
<p class="bodytext">ঞত্তিকম্মং পন নৰ ঠানানি গচ্ছতি ওসারণং নিস্সারণং উপোসথং পৰারণং সম্মুতিং দানং পটিগ্গহং পচ্চুক্কড্ঢনং কম্মলক্খণন্তি। তত্থ ‘‘সুণাতু মে, ভন্তে, সঙ্ঘো, ইত্থন্নামো ইত্থন্নামস্স আযস্মতো উপসম্পদাপেক্খো, অনুসিট্ঠো সো মযা, যদি সঙ্ঘস্স পত্তকল্লং, ইত্থন্নামো আগচ্ছেয্য <a name="M0.0257"></a>, ‘আগচ্ছাহী’তি ৰত্তব্বো’’তি (মহাৰ॰ ১২৬) এৰং উপসম্পদাপেক্খস্স ওসারণা <span class="bld">ওসারণা</span> নাম। ‘‘সুণন্তু মে আযস্মন্তা, অযং ইত্থন্নামো ভিক্খু ধম্মকথিকো, ইমস্স নেৰ সুত্তং আগচ্ছতি, নো সুত্তৰিভঙ্গো, সো অত্থং অসল্লক্খেত্বা <a name="V0.0245"></a> ব্যঞ্জনচ্ছাযায অত্থং পটিবাহতি, যদাযস্মন্তানং পত্তকল্লং, ইত্থন্নামং ভিক্খুং ৰুট্ঠাপেত্বা অৰসেসা ইমং অধিকরণং ৰূপসমেয্যামা’’তি এৰং উব্ভাহিকৰিনিচ্ছযে (চূল়ৰ॰ ২৩৩) ধম্মকথিকস্স ভিক্খুনো নিস্সারণা <span class="bld">নিস্সারণা</span> নাম। ‘‘সুণাতু মে, ভন্তে, সঙ্ঘো, অজ্জুপোসথো…পে॰… উপোসথং করেয্যা’’তি এৰং উপোসথকম্মৰসেন ঠপিতা ঞত্তি <span class="bld">উপোসথো</span> নাম। ‘‘সুণাতু মে, ভন্তে, সঙ্ঘো, অজ্জ পৰারণা পন্নরসী, যদি সঙ্ঘস্স পত্তকল্লং, সঙ্ঘো পৰারেয্যা’’তি (মহাৰ॰ ২১০) এৰং পৰারণাকম্মৰসেন ঠপিতা ঞত্তি <span class="bld">পৰারণা</span> নাম। ‘‘সুণাতু মে, ভন্তে, সঙ্ঘো, ইত্থন্নামো ইত্থন্নামস্স উপসম্পদাপেক্খো, যদি সঙ্ঘস্স পত্তকল্লং, অহং ইত্থন্নামং অনুসাসেয্য’’ন্তি, ‘‘যদি সঙ্ঘস্স পত্তকল্লং, ইত্থন্নামো ইত্থন্নামং অনুসাসেয্যা’’তি (মহাৰ॰ ১২৬) এৰং অত্তানং ৰা পরং ৰা সম্মন্নিতুং ঠপিতা ঞত্তি <span class="bld">সম্মুতি</span> নাম। ‘‘সুণাতু মে, ভন্তে, সঙ্ঘো, ইমং চীৰরং ইত্থন্নামস্স ভিক্খুনো নিস্সগ্গিযং <a name="P0.0133"></a> সঙ্ঘস্স নিস্সট্ঠং, যদি সঙ্ঘস্স পত্তকল্লং, সঙ্ঘো ইমং চীৰরং ইত্থন্নামস্স ভিক্খুনো দদেয্যা’’তি (পারা॰ ৪৬৪) এৰং নিস্সট্ঠচীৰরপত্তাদীনং দানং <span class="bld">দানং</span> নাম। ‘‘সুণাতু মে, ভন্তে, সঙ্ঘো, অযং ইত্থন্নামো ভিক্খু আপত্তিং সরতি ৰিৰরতি উত্তানিং করোতি দেসেতি, যদি সঙ্ঘস্স পত্তকল্লং, অহং ইত্থন্নামস্স ভিক্খুনো আপত্তিং পটিগ্গণ্হেয্য’’ন্তি, তেন ৰত্তব্বো ‘পস্সসী’তি, ‘আম, পস্সামী’তি, ‘‘আযতিং সংৰরেয্যাসী’’তি (চূল়ৰ॰ ২৩৯) এৰং আপত্তিপ্পটিগ্গহো <span class="bld">পটিগ্গহো</span> নাম। ‘‘সুণন্তু মে আযস্মন্তা আৰাসিকা, যদাযস্মন্তানং পত্তকল্লং, ইদানি উপোসথং করেয্যাম, পাতিমোক্খং উদ্দিসেয্যাম, আগমে কালে পৰারেয্যামা’’তি (মহাৰ॰ ২৪০) এৰং কতপ্পৰারণপ্পচ্চুক্কড্ঢনা <span class="bld">পচ্চুক্কড্ঢনা</span> নাম। তিণৰত্তারকসমথে (চূল়ৰ॰ ২১২) সব্বসঙ্গাহিকঞত্তি, একেকস্মিং পক্খে একেকা ঞত্তি চাতি তিস্সোপি ঞত্তিযো <span class="bld">কম্মলক্খণং</span> নাম। ইতি ঞত্তিকম্মং নৰ ঠানানি গচ্ছতি।</p>
<p class="bodytext">ঞত্তিদুতিযকম্মং <a name="M0.0258"></a> সত্ত ঠানানি গচ্ছতি ওসারণং নিস্সারণং সম্মুতিং দানং উদ্ধারং দেসনং কম্মলক্খণন্তি। তত্থ ভিক্খূনং অলাভায পরিসক্কনাদিকেহি অট্ঠহি অঙ্গেহি সমন্নাগতস্স উপাসকস্স সঙ্ঘেন অসম্ভোগকরণত্থং পত্তনিক্কুজ্জনৰসেন নিস্সারণা <span class="bld">নিস্সারণা</span> নাম। তস্সেৰ সম্মাৰত্তন্তস্স পত্তুক্কুজ্জনৰসেন <span class="bld">ওসারণা</span> চ ৰেদিতব্বা, সা খুদ্দকক্খন্ধকে ৰড্ঢলিচ্ছৰিৰত্থুস্মিং (চূল়ৰ॰ ২৬৫-২৬৬) ৰুত্তা। সীমাসম্মুতি তিচীৰরেন অৰিপ্পৰাসসম্মুতিসন্থতসম্মুতিভত্তুদ্দেসকসেনাসনগ্গাহাপকভণ্ডাগারিকচীৰরপ্পটিগ্গাহকযাগুভাজকফলভাজকখজ্জভাজকঅপ্পমত্তকৰিস্সজ্জকসাটিযগ্গাহপকপত্তগ্গাহাপকআরামিকপেসকসামণেরপেসকসম্মুতীতি এতাসং সম্মুতীনং ৰসেন <span class="bld">সম্মুতি</span> ৰেদিতব্বা। কথিনচীৰরমতকচীৰরদানৰসেন <span class="bld">দানং</span> ৰেদিতব্বং। কথিনুদ্ধারৰসেন <span class="bld">উদ্ধারো</span> ৰেদিতব্বো। কুটিৰত্থুৰিহারৰত্থুদেসনাৰসেন <a name="V0.0246"></a> <span class="bld">দেসনা</span> ৰেদিতব্বা। যা পন তিণৰত্থারকসমথে (চূল়ৰ॰ ২১২ আদযো) একস্মিং পক্খে একা, একস্মিং পক্খে একাতি দ্বে ঞত্তিদুতিযকম্মৰাচা ৰুত্তা, যা চ মোহারোপনাদীসু কম্মৰাচা (পাচি॰ ৪৪৬) ৰুত্তা, তাসং ৰসেন <span class="bld">কম্মলক্খণং</span> ৰেদিতব্বং, ইতি ঞত্তিদুতিযকম্মং সত্ত ঠানানি গচ্ছতি।</p>
<p class="bodytext">ঞত্তিচতুত্থকম্মম্পি সত্তেৰ ঠানানি গচ্ছতি ওসারণং নিস্সারণং সম্মুতিং দানং নিগ্গহং সমনুভাসনং কম্মলক্খণন্তি। তত্থ তজ্জনীযকম্মাদীনং (চূল়ৰ॰ ১ আদযো) সত্তন্নং কম্মানং ৰসেন <span class="bld">নিস্সারণা,</span> তেসংযেৰ কম্মানং পটিপ্পস্সম্ভনৰসেন <span class="bld">ওসারণা</span> চ ৰেদিতব্বা, ভিক্খুনোৰাদকসম্মুতিৰসেন (পাচি॰ ১৪৬-১৪৭) <span class="bld">সম্মুতি,</span> পরিৰাসদান(চঊল়ৰ॰ ১০২) মানত্তদানৰসেন (চূল়ৰ॰ ১০৫) <span class="bld">দানং,</span> মূলাযপটিকস্সনৰসেন (চূল়ৰ॰ ১১০) <span class="bld">নিগ্গহো,</span> উক্খিত্তানুৰত্তিকা <a name="P0.0134"></a>, অট্ঠ যাৰততিযকা, অরিট্ঠো (পাচি॰ ৪১৭), চণ্ডকাল়ী (পাচি॰ ৭০৯) চাতি ইমে তে যাৰততিযকাতি ইমাসং একাদসন্নং সমনুভাসনানং ৰসেন <span class="bld">সমনুভাসনা,</span> উপসম্পদাকম্মঅব্ভানকম্মৰসেন <span class="bld">কম্মলক্খণং</span> ৰেদিতব্বং। ইতি ঞত্তিচতুত্থকম্মং সত্ত ঠানানি গচ্ছতি।</p>
<p class="bodytext">ইমেসু পন চতূসু কম্মেসু অপলোকনকম্মং অপলোকেত্বাৰ কাতব্বং, ঞত্তিকম্মাদিৰসেন ন কাতব্বং। ঞত্তিকম্মম্পি একং ঞত্তিং ঠপেত্বাৰ কাতব্বং, অপলোকনকম্মাদিৰসেন ন কাতব্বং। ঞত্তিদুতিযকম্মং পন অপলোকেত্বা <a name="M0.0259"></a> কাতব্বম্পি অত্থি অকাতব্বম্পি, তত্থ সীমাসম্মুতি সীমাসমূহননং (মহাৰ॰ ১৩৯-১৪০, ১৪৪ আদযো) কথিনচীৰরদানং কথিনুদ্ধারো কুটিৰত্থুদেসনা ৰিহারৰত্থুদেসনাতি ইমানি ছ কম্মানি গরুকানি অপলোকেত্বা কাতুং ন ৰট্টন্তি, ঞত্তিদুতিযকম্মৰাচং সাৰেত্বাৰ কাতব্বানি। অৰসেসা তেরস সম্মুতিযো সেনাসনগ্গাহাপকমতকচীৰরদানসম্মুতিযো চাতি এতানি লহুকম্মানি অপলোকেত্বাপি কাতুং ৰট্টন্তি, ঞত্তিকম্মাদিৰসেন পন ন কাতব্বানেৰ। ঞত্তিচতুত্থকম্মম্পি সকলক্খণেনেৰ কাতব্বং, ন সেসকম্মৰসেন। এৰং অত্তনো অত্তনো লক্খণেনেৰ ৰত্থুঞত্তিঅনুস্সাৰনাসীমাপরিসাসম্পত্তিযা কতানি এতানি কম্মানি ধম্মেন ৰিনযেন সত্থুসাসনেন কতত্তা ধম্মো এতেসু অত্থীতি <span class="bld">ধম্মিকানি</span> নাম হোন্তি, ইতি এতেসং ধম্মিকানং <span class="bld">কম্মানং ছন্দং দত্বা পচ্ছা খীযনধম্মং</span> আপজ্জন্তস্স ৰাচায ৰাচায পাচিত্তিযং।</p>
<p class="bodytext">সাৰত্থিযং ছব্বগ্গিযে আরব্ভ খীযনধম্মাপজ্জনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, ধম্মকম্মে ৰেমতিকস্স, অধম্মকম্মে ধম্মকম্মসঞ্ঞিনো, ৰেমতিকস্স চ দুক্কটং। অধম্মকম্মসঞ্ঞিস্স <a name="V0.0247"></a>, ‘‘অধম্মেন ৰা ৰগ্গেন ৰা নকম্মারহস্স ৰা কম্মং করোন্তী’’তি ঞত্বা খীযন্তস্স, উম্মত্তকাদীনঞ্চ অনাপত্তি। ধম্মকম্মতা, ধম্মকম্মসঞ্ঞিতা, ছন্দং দত্বা খীযনন্তি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানেৰ, ইদং পন দুক্খৰেদনন্তি।</p>
<p class="centered">কম্মপ্পটিবাহনসিক্খাপদৰণ্ণনা নিট্ঠিতা।</p>
<p class="subhead">১০. ছন্দংঅদত্বাগমনসিক্খাপদৰণ্ণনা</p>
<p class="bodytext">দসমে <span class="bld">ৰিনিচ্ছযকথাযা</span>তি যাৰ আরোচিতং ৰত্থু অৰিনিচ্ছিকং, ঞত্তিং ৰা ঠপেত্বা কম্মৰাচা অনিট্ঠাপিতা, তাৰ ৰিনিচ্ছযকথা <span class="bld">ৰত্তমানা</span> নাম হোতি। যো ভিক্খু এতস্মিং অন্তরে কম্মং কোপেতুকামতায পরিসায হত্থপাসং ৰিজহতি, তস্স ৰিজহনে দুক্কটং, ৰিজহিতে পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুং আরব্ভ ছন্দং অদত্বা পক্কমনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, ধম্মকম্মে ৰেমতিকস্স, অধম্মকম্মে <a name="M0.0260"></a> ধম্মকম্মসঞ্ঞিনো, ৰেমতিকস্স চ দুক্কটং। অধম্মকম্মসঞ্ঞিস্স পন, যো চ ‘‘সঙ্ঘস্স ভণ্ডনাদীনি ৰা ভৰিস্সন্তি, অধম্মেন <a name="P0.0135"></a> ৰা ৰগ্গেন ৰা নকম্মারহস্স ৰা কম্মং করিস্সন্তী’’তি (পাচি॰ ৪৮৩) ঞত্বা, গিলানো ৰা হুত্বা, গিলানস্স ৰা করণীযেন, উচ্চারাদীহি ৰা পীল়িতো, ন চ কম্মং কোপেতুকামো ‘‘পুন পচ্চাগমিস্সামী’’তি গচ্ছতি, তস্স, উম্মত্তকাদীনঞ্চ অনাপত্তি। ৰিনিচ্ছযকথায ৰত্তমানতা, ধম্মকম্মতা, ধম্মকম্মসঞ্ঞিতা, সমানসীমাযং ঠিততা, সমানসংৰাসকতা, কোপেতুকামতায হত্থপাসৰিজহনন্তি ইমানেত্থ ছ অঙ্গানি। সমনুভাসনসমুট্ঠানং, কিরিযাকিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, দুক্খৰেদনন্তি।</p>
<p class="centered">ছন্দংঅদত্বাগমনসিক্খাপদৰণ্ণনা নিট্ঠিতা।</p>
<p class="subhead">১১. দুব্বলসিক্খাপদৰণ্ণনা</p>
<p class="bodytext">একাদসমে <span class="bld">সমগ্গেন সঙ্ঘেনা</span>তি সমানসংৰাসকেন সমানসীমাযং ঠিতেন সঙ্ঘেন সদ্ধিং চীৰরং দত্বা। <span class="bld">যথাসন্থুত</span>ন্তি যো যো মিত্তসন্দিট্ঠসম্ভত্তৰসেন সন্থুতো, তস্স তস্সাতি অত্থো। <span class="bld">পাচিত্তিয</span>ন্তি <a name="V0.0248"></a> এৰং সঙ্ঘেন সদ্ধিং সযমেৰ সেনাসনপঞ্ঞাপনাদিৰসেন সম্মতস্স ভিক্খুনো চীৰরং দত্বা পচ্ছা খীযন্তস্স ৰাচায ৰাচায পাচিত্তিযং।</p>
<p class="bodytext">রাজগহে ছব্বগ্গিযে আরব্ভ চীৰরং দত্বা পচ্ছা খীযনৰত্থুস্মিং পঞ্ঞত্তং, সাধারণপঞ্ঞত্তি, অনাণত্তিকং, ধম্মকম্মে তিকপাচিত্তিযং, চীৰরং ঠপেত্বা অঞ্ঞং ৰিস্সজ্জিযৰেভঙ্গিযং পরিক্খারং দত্বা পচ্ছাখীযন্তস্স দুক্কটং, <span class="bld">ৰিস্সজ্জিযৰেভঙ্গিযো</span> নাম ঠপেত্বা পঞ্চ গরুভণ্ডানি অৰসেসো। রাসিৰসেন হি পঞ্চ গরুভণ্ডানি ৰুত্তানি, তত্থ আরামো আরামৰত্থূতি একং, ৰিহারো ৰিহারৰত্থূতি দুতিযং, মঞ্চো পীঠং ভিসি বিম্বোহনন্তি ততিযং, লোহকুম্ভী লোহভাণকং লোহৰারকো লোহকটাহং ৰাসি পরসু কুঠারী কুদালো নিখাদনন্তি চতুত্থং, ৰল্লি ৰেল়ু মুঞ্জং পব্বজং তিণং মত্তিকা <a name="M0.0261"></a> দারুভণ্ডং মত্তিকাভণ্ডন্তি পঞ্চমং। এতানি হি পঞ্চ সঙ্ঘসন্তকানি নেৰ সঙ্ঘস্স, ন গণপুগ্গলানং ৰিস্সজ্জেতুং ৰা ৰিভজিতুং ৰা ৰট্টন্তি, ৰিস্সজ্জিতৰিভত্তানিপি সঙ্ঘিকানেৰ হোন্তি। থাৰরেন পন থাৰরং, ইতরেন চ অকপ্পিযেন মহগ্ঘকপ্পিযেন ৰা ইতরং সঙ্ঘস্স উপকারং সল্লক্খেত্বা কপ্পিযপরিৰত্তনেন পরিৰত্তেতুং ৰট্টতি, ৰরসেনাসনাদীনং সংরক্খণত্থং লামকানি ৰিস্সজ্জেতুং ৰিস্সজ্জেত্বা পরিভুঞ্জিতুঞ্চ ৰট্টতি। এত্থ চ পুরিমেসু তীসু রাসীসু অগরুভণ্ডং নাম কিঞ্চি নত্থি, চতুত্থে লোহকুম্ভী অরঞ্জরসণ্ঠানং লোহভাণকং লোহকটাহন্তি ইমানি তীণি অন্তমসো পসতমত্তউদকগ্গণ্হনকানিপি গরুভণ্ডানি। লোহৰারকো পন কাল়লোহতম্বলোহকংসলোহৰট্টলোহানং যেন কেনচি কতো সীহল়দীপে পাদগ্গণ্হনকো ভাজেতব্বো, <span class="bld">পাদো</span> চ নাম মগধনাল়িযা পঞ্চনাল়িমত্তং <a name="P0.0136"></a> গণ্হাতি, ততো অতিরেকং গরুভণ্ডং, ইমানি তাৰ পাল়িযং আগতানি লোহভাজনানি।</p>
<p class="bodytext">পাল়িযং পন অনাগতানিপি ভিঙ্গারপটিগ্গহউল়ুঙ্কদব্বিকটচ্ছুপাতি তট্টকসরকসমুগ্গঅঙ্গারকপল্লধূমকটচ্ছুআদীনি খুদ্দকানিপি গরুভণ্ডানেৰ, অযপত্তো অযথালকং তম্বলোহথালকন্তি ইমানি পন ভাজনীযানি, কংসলোহৰট্টলোহভাজনৰিকতি সঙ্ঘিকপরিভোগেন ৰা গিহিৰিকটা ৰা ৰট্টতি, পুগ্গলিকপরিভোগেন ন ৰট্টতি। ঠপেত্বা পন তং ভাজনৰিকতিং অঞ্ঞস্মিম্পি কপ্পিযলোহভণ্ডে অঞ্জনী অঞ্জনিসলাকা নত্থুদানং কণ্ণমলহরণী সূচি খুদ্দকো পিপ্ফলিকো খুদ্দকং আরকণ্টকং কুঞ্চিকা তাল়ং কত্তরযট্ঠি ৰেধকো ভিন্দিৰালকো যথাতথাঘনকতলোহংৰিপ্পকতলোহভণ্ডঞ্চ সব্বং ভাজনীযং। ধূমনেত্তফালদীপরুক্খদীপকপল্লিকওলম্বকদীপইত্থিপুরিসতিরচ্ছানরূপকানি পন অঞ্ঞানি ৰা ভিত্তিচ্ছদনকৰাটাদীসু উপনেতব্বানি, অন্তমসো লোহখিলকং উপাদায সব্বানিপি লোহভণ্ডানি <a name="V0.0249"></a> গরুভণ্ডানিযেৰ, অত্তনা লদ্ধানি পরিহরিত্বাপি পুগ্গলিকপরিভোগেন ন পরিভুঞ্জিতব্বানি, সঙ্ঘিকপরিভোগেন ৰা গিহিৰিকটানি ৰা ৰট্টন্তি, তিপুভণ্ডেপি এসেৰ নযো। খীরপাসাণমযানি তট্টকসরকাদীনি গরুভণ্ডানিযেৰ।</p>
<p class="bodytext">ঘটকো <a name="M0.0262"></a> পন তেলভাজনং ৰা পাদগ্গণ্হনকতো অতিরেকমেৰ গরুভণ্ডং, সুৰণ্ণরজতআরকূটজাতিফলিকভাজনানি গিহিৰিকটানিপি ন ৰট্টন্তি। সেনাসনপরিভোগে পন আমাসম্পি অনামাসম্পি সব্বং ৰট্টতি।</p>
<p class="bodytext">ৰাসিযাদীসু পন যায ৰাসিযা দন্তকট্ঠচ্ছেদনউচ্ছুতচ্ছনমত্ততো অঞ্ঞং মহাকম্মং কাতুং ন সক্কা, অযং ভাজনীযা। সেসা যেন কেনচি আকারেন কতা গরুভণ্ডং, পরসু পন অন্তমসো ৰেজ্জানং সিরাৰেধকোপি গরুভণ্ডমেৰ, তথা কুঠারী। যা পন আৰুধসঙ্খেপেন কতা, অযং অনামাসা, কুদালো দণ্ডবন্ধনিখাদনং ৰা অগরুভণ্ডং নাম নত্থি। সম্মুঞ্জনিদণ্ডখণনকং পন অদণ্ডকং ফলমত্তকমেৰ, যং সক্কা সিপাটিকায পক্খিপিত্বা পরিহরিতুং, তং ভাজনীযং। সিখরম্পি নিখাদনেনেৰ সঙ্গহিতং, যেহি মনুস্সেহি ৰিহারে ৰাসিআদীনি দিন্নানি হোন্তি, তে চে ঘরে দড্ঢে ৰা ৰিলুত্তে ৰা ‘‘দেথ নো, ভন্তে, উপক্খরে, পুন আহরিস্সামা’’তি ৰদন্তি, দাতব্বা। সচে হরন্তি, ন ৰারেতব্বা, অনাহরন্তাপি ন চোদেতব্বা।</p>
<p class="bodytext">কম্মারতট্টকারচুন্দকারনল়কারমণিকারপত্তবন্ধকানং অধিকরণিমুট্ঠিসণ্ডাসতুলাদীনি সব্বানি লোহমযানি উপকরণানি সঙ্ঘে দিন্নকালতো পট্ঠায গরুভণ্ডানি। তিপুকোট্টকসুৰণ্ণকারচম্মকারউপকরণেসুপি এসেৰ নযো। অযং পন ৰিসেসো, তিপুকোট্টকউপকরণেসু তিপুচ্ছেদনকসত্থকং, সুৰণ্ণকারউপকরণেসু সুৰণ্ণচ্ছেদনকসত্থকং, চম্মকারউপকরণেসু কতপরিকম্মচম্মচ্ছেদনখুদ্দকসত্থন্তি ইমানি ভাজনীযানি। ন্হাপিততুন্নকারউপকরণেসুপি ঠপেত্বা মহাকত্তরিং <a name="P0.0137"></a> মহাসণ্ডাসং মহাপিপ্ফলিকঞ্চ সব্বং ৰট্টতি, ইতরানি গরুভণ্ডানি।</p>
<p class="bodytext">ৰল্লিআদীসু ৰেত্তৰল্লিআদিকা যা কাচি অড্ঢবাহুপ্পমাণা ৰল্লি সঙ্ঘস্স দিন্না ৰা তত্থজাতকা ৰা রক্খিতগোপিতাৰ গরুভণ্ডং, সা সঙ্ঘকম্মে চ চেতিযকম্মে চ কতে সচে অতিরেকা হোতি, পুগ্গলিককম্মেপি উপনেতুং ৰট্টতি, সুত্তমকচিৰাকনাল়িকেরহীরচম্মমযা রজ্জুকা ৰা যোত্তানি ৰা ৰাকে চ নাল়িকেরহীরে চ ৰট্টেত্বা কতা একৰট্টা ৰা দ্বিৰট্টা ৰা সঙ্ঘস্স সন্তকা গরুভণ্ডং। সুত্তং পন অৰট্টেত্বা দিন্নং মকচিৰাকনাল়িকেরহীরা চ ভাজনীযা <a name="V0.0250"></a>। যেহি পনেতানি <a name="M0.0263"></a> রজ্জুকাদীনি দিন্নানি হোন্তি, তে অত্তনো করণীযেন হরন্তা ন ৰারেতব্বা।</p>
<p class="bodytext">যো কোচি অট্ঠঙ্গুলসূচিদণ্ডকমত্তোপি ৰেল়ু সঙ্ঘস্স দিন্নো ৰা তত্থজাতকো ৰা রক্খিতগোপিতো গরুভণ্ডং, সোপি সঙ্ঘস্স কম্মে চ চেতিযকম্মে চ কতে অতিরেকো পুগ্গলিককম্মে দাতুং ৰট্টতি। পাদগ্গণ্হনকতেলনাল়ি পন কত্তরযট্ঠি উপাহনদণ্ডকো ছত্তদণ্ডো ছত্তসলাকাতি ইদমেত্থ ভাজনীযভণ্ডং, দড্ঢগেহমনুস্সা গণ্হিত্বা গচ্ছন্তা ন ৰারেতব্বা।</p>
<p class="bodytext">মুঞ্জঞ্চ পব্বজঞ্চ অৰসেসঞ্চ ছদনতিণং মুট্ঠিপ্পমাণম্পি ছদনতিণসঙ্খেপগতেসু তালপণ্ণাদীসু যংকিঞ্চি একপণ্ণম্পি সঙ্ঘস্স দিন্নং ৰা তত্থজাতকং ৰা বহিআরামে সঙ্ঘিকে তিণৰত্থুস্মিং জাতকং ৰা রক্খিতগোপিতং গরুভণ্ডং, তম্পি সঙ্ঘকম্মে চ চেতিযকম্মে চ কতে অতিরেকং পুগ্গলিককম্মে দাতুং ৰট্টতি। দড্ঢগেহমনুস্সা গহেত্বা গচ্ছন্তা ন ৰারেতব্বা, অট্ঠঙ্গুলপ্পমাণোপি রিত্তকপোত্থকো গরুভণ্ডমেৰ।</p>
<p class="bodytext">মত্তিকা পকতিমত্তিকা ৰা হোতু পঞ্চৰণ্ণা ৰা সুধা ৰা সজ্জুরসকঙ্গুট্ঠসিলেসাদীসু ৰা যংকিঞ্চি দুল্লভট্ঠানে আনেত্বা ৰা দিন্নং তত্থজাতকং ৰা রক্খিতগোপিতং তালপক্কমত্তং গরুভণ্ডং হোতি, তম্পি সঙ্ঘকম্মে চ চেতিযকম্মে চ কতে অতিরেকং পুগ্গলিককম্মে দাতুং ৰট্টতি। হিঙ্গুহিঙ্গুলকহরিতালমনোসিলঞ্জনাদীনি পন ভাজনীযানি।</p>
<p class="bodytext">দারুভণ্ডে যো কোচি ৰেল়ুম্হি ৰুত্তপ্পমাণো দারুভণ্ডকো সঙ্ঘস্স দিন্নো ৰা তত্থজাতকো ৰা রক্খিতগোপিতো গরুভণ্ডং, অপি চ সব্বাপি দারুৰেল়ুচম্মপাসাণাদিৰিকতি দারুভণ্ডেন সঙ্গহিতা, তত্থ মঞ্চপীঠেহি অসঙ্গহিতানি আসন্দিকাদীনি অন্তমসো চোল়েন ৰা পলালেহি ৰা পণ্ণেহি ৰা কতপীঠং উপাদায সব্বানি আসনানি।</p>
<p class="bodytext">ৰঙ্কফলকং দীঘফলকং চীৰরধোৰনফলকং ঘট্টনফলকং ঘট্টনমুগ্গরো দন্তকট্ঠচ্ছেদনগণ্ঠিকা দণ্ডমুগ্গরো নাৰা অম্বণং রজনদোণি উদকপটিচ্ছকো দারুমযো ৰা দন্তমযো ৰা ৰেল়ুমযো ৰা সপাদকোপি অপাদকোপি সমুগ্গো মঞ্জূসা পাদগ্গণ্হনকতো অতিরেকপ্পমাণো করণ্ডো উদকদোণি উদককটাহং উল়ুঙ্কো কটচ্ছুপানীযসরাৰং পানীযসঙ্খোতি <a name="M0.0264"></a> এতেসু যংকিঞ্চি সঙ্ঘে দিন্নং গরুভণ্ডং। সঙ্খথালকং পন ভাজনীযং, তথা <a name="P0.0138"></a> দারুমযো উদকতুম্বো।</p>
<p class="bodytext">পাদকথলিকমণ্ডলং <a name="V0.0251"></a> দারুমযং ৰা হোতু চোল়পণ্ণাদিমযং ৰা সব্বং গরুভণ্ডং। আধারকো পত্তপিধানং তালৰণ্টং বীজনী চঙ্কোটকং পচ্ছি যট্ঠিসম্মুঞ্জনী মুট্ঠিসম্মুঞ্জনীতি এতেসুপি যংকিঞ্চি খুদ্দকং ৰা মহন্তং ৰা দারুৰেল়ুপণ্ণচম্মাদীসু যেন কেনচি কতং গরুভণ্ডমেৰ।</p>
<p class="bodytext">থম্ভতুলাসোপানফলকাদীসু যংকিঞ্চি দারুমযং ৰা পাসাণমযং ৰা গেহসম্ভারূপগং যো কোচি কটসারকো যংকিঞ্চি ভূমত্থরণং যংকিঞ্চি অকপ্পিযচম্মং, সব্বং সঙ্ঘিকং গরুভণ্ডং, ভূমত্থরণং কাতুং ৰট্টতি। এল়কচম্মং পন পচ্চত্থরণগতিকং হোতি, তম্পি গরুভণ্ডমেৰ, কপ্পিযচম্মানি ভাজনীযানি, <span class="bld">কুরুন্দিযং</span> পন সব্বং মঞ্চপ্পমাণং চম্মং গরুভণ্ডন্তি ৰুত্তং।</p>
<p class="bodytext">উদুক্খলং মুসলং সুপ্পং নিসদং নিসদপোতো পাসাণদোণি পাসাণকটাহং সব্বং কসিভণ্ডম্পি গরুভণ্ডং, সব্বং চক্কযুত্তযানং গরুভণ্ডমেৰ। মঞ্চপীঠানং পাদা চ অটনিযো চ ৰাসিপরসুআদীনং দণ্ডা চাতি এতেসু যংকিঞ্চি অনিট্ঠিতং ভাজনীযং, তচ্ছিতমট্ঠং পন গরুভণ্ডং হোতি, অনুঞ্ঞাতৰাসিযা দণ্ডো ছত্তং মুট্ঠিপণ্ণং কত্তরযট্ঠি উপাহনা অরণিসহিতং ধম্মকরণো পাদগ্গণ্হনকতো অনতিরিত্তং আমলকতুম্বং আমলকঘটো লাবুকতুম্বং লাবুকঘটো ৰিসাণতুম্বন্তি সব্বমেতং ভাজনীযং, ততো পরং গরুভণ্ডং।</p>
<p class="bodytext">হত্থিদন্তো ৰা যংকিঞ্চি ৰিসাণং ৰা অতচ্ছিতং যথাগতমেৰ ভাজনীযং, তেহি কতমঞ্চপীঠপাদাদীসু পুরিমসদিসোৰ ৰিনিচ্ছযো। তচ্ছিতনিট্ঠিতোপি হিঙ্গুকরণ্ডকো অঞ্জনিকরণ্ডকো গণ্ঠিকা ৰিধো অঞ্জনী অঞ্জনিসলাকা উদকপুঞ্ছনীতি ইদং সব্বং ভাজনীযমেৰ।</p>
<p class="bodytext">মত্তিকাভণ্ডে সব্বং মনুস্সানং উপভোগপরিভোগং ঘটপিঠরাদিকুলালভাজনং, পত্তকটাহং অঙ্গারকটাহং ধূমদানকং দীপরুক্খকো দীপকপল্লিকা চযনিট্ঠকা ছদনিট্ঠকা থুপিকাতি সব্বং গরুভণ্ডং, এতেসু পন ৰুত্তনযেসু গরুভণ্ডেসু যংকিঞ্চি ৰেল়ুআদিং অত্তনো অত্থায গণ্হন্তেন সমকং ৰা অতিরেকং ৰা ফাতিকম্মং কত্বা গহেতব্বং। পাদগ্গণ্হনকতো <a name="M0.0265"></a> অনতিরিত্তপ্পমাণো পন ঘটকো পত্তো থালকং কঞ্চনকো কুণ্ডিকাতি ইদমেত্থ ভাজনীযং, যথা চ মত্তিকাভণ্ডে এৰং লোহভণ্ডেপি কুণ্ডিকা ভাজনীযকোট্ঠাসমেৰ ভজতি। ইতি যং ভাজনীযং ৰিস্সজ্জনীযম্পি তং এৰং ৰিস্সজ্জিযৰেভঙ্গিযসঙ্খাতং অঞ্ঞং পরিক্খারং দত্বা খীযন্তস্স দুক্কটং, ইতরং পন দাতুমেৰ ন ৰট্টতি। ইস্সরৰতায দেন্তো থুল্লচ্চযং আপজ্জতি, থেয্যচিত্তেন <a name="V0.0252"></a> গণ্হন্তো ভণ্ডং অগ্ঘাপেত্বা কারেতব্বো। যথা চ অঞ্ঞং পরিক্খারং দত্বা খীযন্তস্স দুক্কটং, তথা সঙ্ঘেন অসম্মতস্স চীৰরং ৰা অঞ্ঞং ৰা পরিক্খারং দত্বা খীযন্তস্স দুক্কটমেৰ, অনুপসম্পন্নে সব্বত্থ তিকদুক্কটং। পকতিযা পন ছন্দাদিৰসেন (পাচি॰ ৪৮৮) করোন্তং দিস্বা ‘‘কো <a name="P0.0139"></a> অত্থো তস্স দিন্নেন, লদ্ধাপি ৰিনিপাতেস্সতি, ন সম্মা উপনেস্সতী’’তি খীযন্তস্স, উম্মত্তকাদীনঞ্চ অনাপত্তি। উপসম্পন্নতা, ধম্মেন লদ্ধসম্মুতিতা, সঙ্ঘেন সদ্ধিং ৰিকপ্পনুপগচীৰরদানং, পচ্ছা খীযিতুকামতায খীযনাতি ইমানেত্থ চত্তারি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">দুব্বলসিক্খাপদৰণ্ণনা নিট্ঠিতা।</p>
<p class="subhead">১২. পরিণামনসিক্খাপদৰণ্ণনা</p>
<p class="bodytext">দ্বাদসমে সব্বং তিংসককণ্ডে পরিণামনসিক্খাপদে ৰুত্তনযমেৰ। অযমেৰ হি ৰিসেসো, তত্থ অত্তনো পরিণামিতত্তা নিস্সগ্গিযং পাচিত্তিযং, ইধ পুগ্গলস্স পরিণামিতত্তা সুদ্ধিকপাচিত্তিযন্তি।</p>
<p class="centered">পরিণামনসিক্খাপদৰণ্ণনা নিট্ঠিতা।</p>
<p class="centered">সহধম্মিকৰগ্গো অট্ঠমো।</p>
<p class="title">৯. রতনৰগ্গো</p>
<p class="subhead">১. অন্তেপুরসিক্খাপদৰণ্ণনা</p>
<p class="bodytext">রতনৰগ্গস্স পঠমে <span class="bld">খত্তিযস্সা</span>তি খত্তিযজাতিকস্স, <span class="bld">মুদ্ধাভিসিত্তস্সা</span>তি খত্তিযাভিসেকেন মুদ্ধনি অভিসিত্তস্স। অনিক্খন্তো রাজা ইতোতি <a name="M0.0266"></a> অনিক্খন্তরাজকং, তস্মিং <span class="bld">অনিক্খন্তরাজকে,</span> সযনিঘরেতি অত্থো। <span class="bld">রতনং</span> ৰুচ্চতি মহেসী, <span class="bld">নিগ্গত</span>ন্তি নিক্খন্তং, অনিগ্গতং রতনং ইতোতি অনিগ্গতরতনকং, তস্মিং <span class="bld">অনিগ্গতরতনকে,</span> সযনিঘরেতি অত্থো। <span class="bld">ইন্দখীলং</span> <a name="V0.0253"></a> <span class="bld">অতিক্কমেয্যা</span>তি এত্থ অত্তনো আগতভাৰং অজানাপেত্বা সযনিঘরস্স উম্মারং পঠমং পাদং অতিক্কামেন্তস্স দুক্কটং, দুতিযং পাচিত্তিযং।</p>
<p class="bodytext">সাৰত্থিযং আযস্মন্তং আনন্দং আরব্ভ রঞ্ঞো অন্তেপুরপ্পৰিসনৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, তিকপাচিত্তিযং, পটিসংৰিদিতে অপ্পটিসংৰিদিতসঞ্ঞিনো, ৰেমতিকস্স চ দুক্কটং। পটিসংৰিদিতসঞ্ঞিস্স, ন খত্তিযস্স ৰা, ন খত্তিযাভিসেকেন অভিসিত্তস্স ৰা, উভোসু ৰা, উভিন্নং ৰা অঞ্ঞতরস্মিং নিক্খন্তে সযনিঘরং পৰিসন্তস্স, অসযনিঘরে, উম্মত্তকাদীনঞ্চ অনাপত্তি। খত্তিযতা, অভিসিত্ততা, উভিন্নম্পি সযনিঘরতো অনিক্খন্ততা, অপ্পটিসংৰিদিততা, ইন্দখীলাতিক্কমোতি ইমানেত্থ পঞ্চ অঙ্গানি। সমুট্ঠানাদীনি পঠমকথিনসদিসানি, ইদং পন কিরিযাকিরিযন্তি।</p>
<p class="centered">অন্তেপুরসিক্খাপদৰণ্ণনা নিট্ঠিতা।</p>
<p class="subhead">২. রতনসিক্খাপদৰণ্ণনা</p>
<p class="bodytext">দুতিযে <span class="bld">রতন</span>ন্তি মুত্তাদিদসৰিধং। <span class="bld">রতনসম্মত</span>ন্তি যংকিঞ্চি মনুস্সানং উপভোগপরিভোগং। <span class="bld">অজ্ঝারামে ৰা</span>তি পরিক্খিত্তস্স অন্তোপটিক্খেপে অপরিক্খিত্তস্স দ্বিন্নং লেড্ডুপাতানং অন্তো। <span class="bld">অজ্ঝাৰসথে</span>তি পরিক্খিত্তস্স অন্তোপটিক্খেপে, অপরিক্খিত্তস্স মুসলপাতব্ভন্তরে। অযং পনেত্থ ৰিনিচ্ছযো – জাতরূপরজতং অত্তনো অত্থায উগ্গণ্হন্তস্স ৰা উগ্গণ্হাপেন্তস্স ৰা নিস্সগ্গিযং পাচিত্তিযং <a name="P0.0140"></a>। সঙ্ঘগণপুগ্গলচেতিযনৰকম্মানং অত্থায দুক্কটং, অৰসেসে মুত্তাদিরতনে সব্বেসম্পি অত্থায দুক্কটমেৰ। কপ্পিযৰত্থুং ৰা অকপ্পিযৰত্থুং ৰা অন্তমসো মাতুসন্তকম্পি ভণ্ডাগারিকসীসেন পটিসামেন্তস্স পাচিত্তিযং, তাদিসং পন অত্তনো সন্তকং কত্বা পটিসামেতুং ৰট্টতি। ‘‘ইদং পটিসামেথা’’তি ৰুত্তে পন ‘‘ন <a name="M0.0267"></a> ৰট্টতী’’তি পটিক্খিপিতব্বং। সচে কুপিতা পাতেত্বা গচ্ছন্তি, পলিবোধো নাম হোতি, পটিসামেতব্বং। ৰিহারে কম্মং করোন্তা ৰড্ঢকীআদযো ৰা রাজৰল্লভা ৰা ‘‘যংকিঞ্চি উপকরণং ৰা সযনভণ্ডং ৰা পটিসামেত্বা দেথা’’তি ৰদন্তি, ছন্দেনপি ভযেনপি ন কাতব্বমেৰ, গুত্তট্ঠানং পন দস্সেতুং ৰট্টতি।</p>
<p class="bodytext">অজ্ঝারামঅজ্ঝাৰসথেসুপি যাদিসে ঠানে ‘‘ভিক্খূহি ৰা সামণেরেহি ৰা গহিতং ভৰিস্সতী’’তি আসঙ্কা উপ্পজ্জতি, তাদিসেযেৰ ঠানে উগ্গহেত্বা ৰা উগ্গহাপেত্বা ৰা সঞ্ঞাণং <a name="V0.0254"></a> কত্বা নিক্খিপিতব্বং, ‘‘যস্স ভণ্ডং নট্ঠং, সো আগচ্ছতূ’’তি চ আচিক্খিতব্বং। অথ যো আগচ্ছতি, সো ‘‘কীদিসং তে ভণ্ডং নট্ঠ’’ন্তি পুচ্ছিতব্বো, সচে সঞ্ঞাণেন সম্পাদেতি, দাতব্বং। নো চে, ‘ৰিচিনাহী’তি ৰত্তব্বো। তম্হা আৰাসা পক্কমন্তেন পতিরূপানং ভিক্খূনং হত্থে, তেসু অসতি পতিরূপানং গহপতিকানং হত্থে নিক্খিপিত্বা পক্কমিতব্বং। যো পন নেৰ পক্কমতি, ন সামিকং পস্সতি, তেন থাৰরং সেনাসনং ৰা চেতিযং ৰা পোক্খরণিং ৰা কারেতব্বো। সচে দীঘস্স অদ্ধুনো অচ্চযেন সামিকো আগচ্ছতি, তং দস্সেত্বা ‘অনুমোদাহী’তি ৰত্তব্বো। সচে নানুমোদতি, ‘‘দেহি মে ধন’’ন্তি চোদেতি, সমাদপেত্বা দাতব্বং।</p>
<p class="bodytext">সাৰত্থিযং অঞ্ঞতরং ভিক্খুং আরব্ভ রতনউগ্গণ্হনৰত্থুস্মিং পঞ্ঞত্তং, ‘‘অঞ্ঞত্র অজ্ঝারামা ৰা, অজ্ঝাৰসথা ৰা’’তি অযমেত্থ দুৰিধা অনুপঞ্ঞত্তি, সাধারণপঞ্ঞত্তি, সাণত্তিকং, অনুঞ্ঞাতট্ঠানে অনাদরিযেন উগ্গহেত্বা অনিক্খিপন্তস্স দুক্কটং। অনুঞ্ঞাতট্ঠানে গহেত্বা নিক্খিপন্তস্স, যং হোতি আমাসং রতনসম্মতং, তং ৰিস্সাসং ৰা তাৰকালিকং ৰা উগ্গণ্হন্তস্স, পংসুকূলসঞ্ঞায গণ্হতো, উম্মত্তকাদীনঞ্চ অনাপত্তি। অননুঞ্ঞাতকরণং, পরসন্তকতা, ৰিস্সাসগ্গাহপংসুকূলসঞ্ঞানং অভাৰো, উগ্গহণং ৰা উগ্গহাপনং ৰাতি ইমানেত্থ চত্তারি অঙ্গানি। সমুট্ঠানাদীনি সঞ্চরিত্তসদিসানীতি।</p>
<p class="centered">রতনসিক্খাপদৰণ্ণনা নিট্ঠিতা।</p>
<p class="subhead">৩. ৰিকালগামপ্পৰেসনসিক্খাপদৰণ্ণনা</p>
<p class="bodytext">ততিযে <a name="M0.0268"></a> <span class="bld">সন্তং ভিক্খুং অনাপুচ্ছা</span>তি ইদং চারিত্তে ৰুত্তনযমেৰ। <span class="bld">ৰিকালে</span>তি মজ্ঝন্হিকাতিক্কমতো পট্ঠায অন্তোঅরুণে, এতস্মিং অন্তরে ‘‘ৰিকালে গামপ্পৰেসনং আপুচ্ছামী’’তি ৰা, ‘‘গামং পৰিসিস্সামী’’তি ৰা অনাপুচ্ছিত্বা অসতি তথারূপে অচ্চাযিকে করণীযে পরিক্খিত্তস্স গামস্স পরিক্খেপং অতিক্কমন্তস্স, অপরিক্খিত্তস্স উপচারং ওক্কমন্তস্স <a name="P0.0141"></a> পঠমপাদে দুক্কটং, দুতিযপাদে পাচিত্তিযং। সচেপি সম্বহুলা কেনচি কম্মেন গামং পৰিসন্তি, সব্বেহি অঞ্ঞমঞ্ঞং আপুচ্ছিতব্বং। ‘‘তস্মিং গামে তং কম্মং ন সম্পজ্জতী’’তি অঞ্ঞং গামং গচ্ছন্তানং পুন আপুচ্ছনকিচ্চং নত্থি। সচে পন উস্সাহং পটিপ্পস্সম্ভেত্বা ৰিহারং গচ্ছন্তা অন্তরা অঞ্ঞং গামং পৰিসিতুকামা হোন্তি, আপুচ্ছিতব্বমেৰ। কুলঘরে ৰা আসনসালাযং ৰা ভত্তকিচ্চং কত্বা তেলভিক্খায ৰা সপ্পিভিক্খায <a name="V0.0255"></a> ৰা চরিতুকামেন সচে পস্সে ভিক্খু অত্থি, আপুচ্ছিতব্বো, অসন্তে ‘নত্থী’তি গন্তব্বং। ৰীথিং ওতরিত্বা পন ভিক্খুং দিস্বাপি আপুচ্ছনকিচ্চং নত্থি। যো পন গামমজ্ঝেন মগ্গো হোতি, সচে তেন গচ্ছন্তস্স ‘‘তেলাদীনং অত্থায চরিস্সামী’’তি চিত্তং উপ্পজ্জতি, পস্সে ভিক্খুং দিস্বা আপুচ্ছিতব্বং। মগ্গা অনোক্কম্ম চরন্তস্স পন আপুচ্ছনকিচ্চং নত্থি, ওক্কমন্তস্স ৰুত্তনযেনেৰ পাচিত্তিযং।</p>
<p class="bodytext">সাৰত্থিযং ছব্বগ্গিযে আরব্ভ ৰিকালে গামপ্পৰেসনৰত্থুস্মিং পঞ্ঞত্তং, ‘‘সন্তং ভিক্খু’’ন্তি চ ‘‘অনাপুচ্ছা’’তি চ ‘‘অঞ্ঞত্র তথারূপা অচ্চাযিকা করণীযা’’তি চ ইমা পনেত্থ তিস্সো অনুপঞ্ঞত্তিযো, অসাধারণপঞ্ঞত্তি, অনাণত্তিকং, তিকপাচিত্তিযং, কালে ৰিকালসঞ্ঞিনো, ৰেমতিকস্স চ দুক্কটং। কালসঞ্ঞিনো পন, যো চ অচ্চাযিকে ৰা করণীযে, সন্তং ৰা আপুচ্ছিত্বা, অসন্তং ৰা অনাপুচ্ছিত্বা পৰিসতি, অন্তরারামভিক্খুনুপস্সযতিত্থিযসেয্যপটিক্কমনেসু ৰা অঞ্ঞতরং গচ্ছতি, তস্স, গামেন মগ্গো হোতি, তেন গচ্ছতো, আপদাসু, উম্মত্তকাদীনঞ্চ অনাপত্তি। সন্তং ভিক্খুং অনাপুচ্ছতা, অনুঞ্ঞাতকারণাভাৰো, ৰিকালে গামপ্পৰিসনন্তি ইমানেত্থ তীণি অঙ্গানি। সমুট্ঠানাদীনি কথিনসদিসানেৰ, ইদং পন কিরিযাকিরিযন্তি।</p>
<p class="centered">ৰিকালগামপ্পৰেসনসিক্খাপদৰণ্ণনা নিট্ঠিতা।</p>
<p class="subhead">৪. সূচিঘরসিক্খাপদৰণ্ণনা</p>
<p class="bodytext">চতুত্থে <a name="M0.0269"></a> ভেদনমেৰ ভেদনকং, তং অস্স অত্থীতি <span class="bld">ভেদনকং</span>। তস্মা এৰরূপে সূচিঘরে করণকারাপনেসু দুক্কটং, পটিলাভেন পন তং ভিন্দিত্বা পাচিত্তিযং দেসেতব্বং।</p>
<p class="bodytext">সক্কেসু সম্বহুলে ভিক্খূ আরব্ভ বহুসূচিঘরৰিঞ্ঞাপনৰত্থুস্মিং পঞ্ঞত্তং, সাধারণপঞ্ঞত্তি, সাণত্তিকং, অত্তনা ৰিপ্পকতং অত্তনা ৰা, পরেহি ৰা, পরেহি ৰিপ্পকতম্পি অত্তনা ৰা, পরেহি ৰা পরিযোসাপেত্বা লভন্তস্স চতুক্কপাচিত্তিযং। অঞ্ঞস্সত্থায করণকারাপনেসু, অঞ্ঞেন কতং পটিলভিত্বা পরিভুঞ্জনে দুক্কটং। গণ্ঠিকে অরণিকে ৰিধে অঞ্জনিযা অঞ্জনিসলাকায ৰাসিজটে উদকপুঞ্ছনিযাতি এতেসু যংকিঞ্চি অট্ঠিআদীহি করোন্তস্স, উম্মত্তকাদীনঞ্চ অনাপত্তি। সূচিঘরতা, অট্ঠিমযাদিতা, অত্তনো অত্থায করণং ৰা <a name="V0.0256"></a> কারাপেত্বা ৰা পটিলাভোতি ইমানেত্থ তীণি অঙ্গানি। সমুট্ঠানাদীনি সঞ্চরিত্তসদিসানীতি।</p>
<p class="centered">সূচিঘরসিক্খাপদৰণ্ণনা নিট্ঠিতা।</p>
<p class="subhead">৫. মঞ্চপীঠসিক্খাপদৰণ্ণনা</p>
<p class="bodytext">পঞ্চমে <a name="P0.0142"></a> <span class="bld">মঞ্চ</span>ন্তি মসারকাদীসু অঞ্ঞতরং। <span class="bld">পীঠ</span>ম্পি তাদিসমেৰ, তং পন মঞ্চো ৰিয অতিদীঘং, আসন্দিকো ৰিয চ সমং চতুরস্সং ন হোতি। <span class="bld">ছেদনকং</span> ভেদনকসদিসমেৰ।</p>
<p class="bodytext">সাৰত্থিযং উপনন্দং আরব্ভ উচ্চে মঞ্চে সযনৰত্থুস্মিং পঞ্ঞত্তং, পমাণিকং করোন্তস্স, পমাণাতিক্কন্তং লভিত্বা ছিন্দিত্বা যথা পমাণমেৰ উপরি দিস্সতি, এৰং নিখণিত্বা ৰা, উত্তানং ৰা কত্বা, অট্টকং ৰা বন্ধিত্বা পরিভুঞ্জন্তস্স, উম্মত্তকাদীনঞ্চ অনাপত্তি। পমাণাতিক্কন্তমঞ্চপীঠতা, অত্তনো অত্থায করণং ৰা কারাপেত্বা ৰা পটিলাভোতি ইমানেত্থ দ্বে অঙ্গানি। সেসং সব্বং সূচিঘরসিক্খাপদসদিসমেৰাতি।</p>
<p class="centered">মঞ্চপীঠসিক্খাপদৰণ্ণনা নিট্ঠিতা।</p>
<p class="subhead">৬. তূলোনদ্ধসিক্খাপদৰণ্ণনা</p>
<p class="bodytext">ছট্ঠে <a name="M0.0270"></a> তূলং ওনদ্ধমেত্থাতি <span class="bld">তূলোনদ্ধং,</span> চিমিলিকং পত্থরিত্বা তূলং পক্খিপিত্বা উপরি চিমিলিকায ওনদ্ধন্তি ৰুত্তং হোতি। <span class="bld">উদ্দালনকং</span> ভেদনকসদিসমেৰ।</p>
<p class="bodytext">সাৰত্থিযং ছব্বগ্গিযে আরব্ভ তূলোনদ্ধকারাপনৰত্থুস্মিং পঞ্ঞত্তং, আযোগে কাযবন্ধনে অংসবদ্ধকে পত্তত্থৰিকায পরিস্সাৰনে বিম্বোহনে, অঞ্ঞেন কতং তূলোনদ্ধং পটিলভিত্বা উদ্দালেত্বা পরিভুঞ্জন্তস্স, উম্মত্তকাদীনঞ্চ অনাপত্তি। <span class="bld">বিম্বোহন</span>ঞ্চেত্থ সীসপ্পমাণমেৰ ৰট্টতি, সীসপ্পমাণং নাম যস্স ৰিত্থারতো তীসু কোণেসু দ্বিন্নং অন্তরং ৰিদত্থিচতুরঙ্গুলং হোতি, মজ্ঝে মুট্ঠিরতনং, দীঘতো দিযড্ঢরতনং ৰা দ্বিরতনং ৰা। তূলোনদ্ধমঞ্চপীঠতা, অত্তনো অত্থায করণং ৰা কারাপেত্বা ৰা পটিলাভোতি ইমানেত্থ দ্বে অঙ্গানি। সেসং ৰুত্তনযেনেৰ ৰেদিতব্বন্তি।</p>
<p class="centered">তূলোনদ্ধসিক্খাপদৰণ্ণনা নিট্ঠিতা।</p>
<p class="subhead">৭. নিসীদনসিক্খাপদৰণ্ণনা</p>
<p class="bodytext">সত্তমে <a name="V0.0257"></a> <span class="bld">নিসীদন</span>ন্তি সন্থতসদিসং সন্থরিত্বা একস্মিং অন্তে সুগতৰিদত্থিপ্পমাণং দ্বীসু ঠানেসু ফালেত্বা কতাহি তীহি দসাহি যুত্তস্স পরিক্খারস্সেতং নামং।</p>
<p class="bodytext">সাৰত্থিযং ছব্বগ্গিযে আরব্ভ অপ্পমাণিকানি নিসীদনানি ধারণৰত্থুস্মিং পঞ্ঞত্তং, ‘‘দসা ৰিদত্থী’’তি অযমেত্থ অনুপঞ্ঞত্তি, অসাধারণপঞ্ঞত্তি, পমাণিকং ৰা ঊনকং ৰা করোন্তস্স, অঞ্ঞেন কতং পমাণাতিক্কন্তং পটিলভিত্বা ছিন্দিত্বা পরিভুঞ্জন্তস্স, ৰিতানাদীসু যংকিঞ্চি করোন্তস্স, উম্মত্তকাদীনঞ্চ অনাপত্তি। নিসীদনস্স পমাণাতিক্কন্ততা, অত্তনো অত্থায করণং ৰা কারাপেত্বা ৰা পটিলাভোতি ইমানেত্থ দ্বে অঙ্গানি। সেসং ৰুত্তনযেনেৰ ৰেদিতব্বন্তি।</p>
<p class="centered">নিসীদনসিক্খাপদৰণ্ণনা নিট্ঠিতা।</p>
<p class="subhead">৮. কণ্ডুপ্পটিচ্ছাদিসিক্খাপদৰণ্ণনা</p>
<p class="bodytext">অট্ঠমে <a name="P0.0143"></a> <a name="M0.0271"></a> <span class="bld">কণ্ডুপ্পটিচ্ছাদি</span>ন্তি অধোনাভিউব্ভজাণুমণ্ডলং কণ্ডুপীল়কঅস্সাৰথুল্লকচ্ছাবাধানং পটিচ্ছাদনত্থং অনুঞ্ঞাতং চীৰরং।</p>
<p class="bodytext">সাৰত্থিযং ছব্বগ্গিযে আরব্ভ অপ্পমাণিকাযো কণ্ডুপ্পটিচ্ছাদিকাযো ধারণৰত্থুস্মিং পঞ্ঞত্তং, সাধারণপঞ্ঞত্তি, সেসং নিসীদনে ৰুত্তনযেনেৰ ৰেদিতব্বন্তি।</p>
<p class="centered">কণ্ডুপ্পটিচ্ছাদিসিক্খাপদৰণ্ণনা নিট্ঠিতা।</p>
<p class="subhead">৯. ৰস্সিকসাটিকসিক্খাপদৰণ্ণনা</p>
<p class="bodytext">নৰমে সাৰত্থিযং ছব্বগ্গিযে আরব্ভ অপ্পমাণিকাযো ৰস্সিকসাটিকাযো ধারণৰত্থুস্মিং পঞ্ঞত্তং, সেসমেত্থ যং ৰত্তব্বং, তং নিসীদনে ৰুত্তনযমেৰাতি।</p>
<p class="centered">ৰস্সিকসাটিকসিক্খাপদৰণ্ণনা নিট্ঠিতা।</p>
<p class="subhead">১০. নন্দসিক্খাপদৰণ্ণনা</p>
<p class="bodytext">দসমে <a name="V0.0258"></a> সাৰত্থিযং আযস্মন্তং নন্দং আরব্ভ সুগতচীৰরপ্পমাণং চীৰরং ধারণৰত্থুস্মিং পঞ্ঞত্তং, সাধারণপঞ্ঞত্তি, সেসং নিসীদনে ৰুত্তনযমেৰাতি।</p>
<p class="centered">নন্দসিক্খাপদৰণ্ণনা নিট্ঠিতা।</p>
<p class="centered">রতনৰগ্গো নৰমো।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">সুদ্ধপাচিত্তিযৰণ্ণনা নিট্ঠিতা।</p></div>
<p class="chapter">পাটিদেসনীযকণ্ডো</p>
<div class="chaptxt">
<p class="subhead">১. পঠমপাটিদেসনীযসিক্খাপদৰণ্ণনা</p>
<p class="bodytext">পাটিদেসনীযেসু <a name="M0.0272"></a> <a name="V0.0259"></a> পঠমে <span class="bld">অন্তরঘরং পৰিট্ঠাযা</span>তি ৰচনতো সচে তস্সা অন্তরারামাদীসু ঠত্বাপি দদমানায হত্থতো সযং রথিযাব্যূহসিঙ্ঘাটকঘরানং অঞ্ঞতরস্মিং ঠিতোপি গণ্হাতি, দোসো নত্থি। তস্সা পন রথিযাদীসু ঠত্বা দদমানায, রথিযাদীসু ৰা, অন্তরারামাদীসু ৰা ঠত্বাপি যংকিঞ্চি আমিসং অজ্ঝোহরণত্থায গণ্হতো পটিগ্গহণে দুক্কটং, অজ্ঝোহারে অজ্ঝোহারে পাটিদেসনীযং। তস্স দেসেতব্বাকারো <span class="bld">গারয্হং আৰুসো</span>তিআদিনা নযেন সিক্খাপদে দস্সিতোযেৰ।</p>
<p class="bodytext">সাৰত্থিযং অঞ্ঞতরং ভিক্খুং আরব্ভ অঞ্ঞাতিকায ভিক্খুনিযা অন্তরঘরং পৰিট্ঠায হত্থতো আমিসং পটিগ্গহণৰত্থুস্মিং পঞ্ঞত্তং, অসাধারণপঞ্ঞত্তি, অনাণত্তিকং, যথা চেতং, তথা সেসানিপি, তিকপাটিদেসনীযং, যামকালিকাদীসু পটিগ্গহণেপি অজ্ঝোহরণেপি দুক্কটং, একতোউপসম্পন্নায যাৰকালিকেপি তথেৰ, ঞাতিকায অঞ্ঞাতিকসঞ্ঞিৰেমতিকানম্পি এসেৰ নযো। ঞাতিকসঞ্ঞিনো পন, ঞাতিকায ৰা দাপেন্তিযা, উপনিক্খিপিত্বা ৰা দদমানায, যা চ অন্তরারামভিক্খুনুপস্সযতিত্থিযসেয্যপটিক্কমনেসু ঠত্বা গামতো বহি নীহরিত্বা, যামকালিকাদীনি ৰা ‘‘সতি পচ্চযে পরিভুঞ্জা’’তি <a name="P0.0144"></a> দেতি, তস্স, সিক্খমানসামণেরীনঞ্চ হত্থতো গহেত্বা পরিভুঞ্জন্তস্স, উম্মত্তকাদীনঞ্চ অনাপত্তি। পরিপুণ্ণূপসম্পন্নতা, অঞ্ঞাতিকতা, অন্তরঘরে ঠিতায হত্থতো সহত্থা পটিগ্গহণং, যাৰকালিকতা, অজ্ঝোহরণন্তি ইমানেত্থ পঞ্চ অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">পঠমপাটিদেসনীযসিক্খাপদৰণ্ণনা নিট্ঠিতা।</p>
<p class="subhead">২. দুতিযপাটিদেসনীযসিক্খাপদৰণ্ণনা</p>
<p class="bodytext">দুতিযে <a name="V0.0260"></a> <span class="bld">ইধ সূপ</span>ন্তিআদি ৰোসাসনাকারদস্সনং। <span class="bld">অপসক্ক তাৰ ভগিনী</span>তিআদি অপসাদেতব্বাকারদস্সনং। তত্রাযং ৰিনিচ্ছযো – একেনাপি <a name="M0.0273"></a> ভিক্খুনা অনপসাদিতে অজ্ঝোহরণত্থায আমিসং গণ্হন্তানং পটিগ্গহণে দুক্কটং, অজ্ঝোহারে অজ্ঝোহারে পাটিদেসনীযন্তি।</p>
<p class="bodytext">রাজগহে ছব্বগ্গিযে আরব্ভ ভিক্খুনিযা ৰোসাসন্তিযা ননিৰারণৰত্থুস্মিং পঞ্ঞত্তং, তিকপাটিদেসনীযং, একতোউপসম্পন্নায ৰোসাসন্তিযা ননিৰারেন্তস্স দুক্কটং, তথা অনুপসম্পন্নায উপসম্পন্নসঞ্ঞিনো ৰেমতিকস্স চ। অনুপসম্পন্নসঞ্ঞিনো, পন যো চ অত্তনো ৰা ভত্তং দাপেন্তিযা, অঞ্ঞেসং ৰা ভত্তং দেন্তিযা, যং ৰা ন দিন্নং, তং দাপেন্তিযা, যত্থ ৰা ন দিন্নং, তত্থ, সব্বেসং ৰা সমকং দাপেন্তিযা, সিক্খমানায ৰা সামণেরিযা ৰা ৰোসাসন্তিযা পটিগ্গহেত্বা ভুঞ্জতি, তস্স, পঞ্চ ভোজনানি ঠপেত্বা সব্বত্থ, উম্মত্তকাদীনঞ্চ অনাপত্তি। পরিপুণ্ণূপসম্পন্নতা, পঞ্চভোজনতা, অন্তরঘরে অনুঞ্ঞাতপকারতো অঞ্ঞথা ৰোসাসনা, অনিৰারণা, অজ্ঝোহরণন্তি ইমানেত্থ পঞ্চ অঙ্গানি। সমুট্ঠানাদীনি কথিনসদিসানীতি।</p>
<p class="centered">দুতিযপাটিদেসনীযসিক্খাপদৰণ্ণনা নিট্ঠিতা।</p>
<p class="subhead">৩. ততিযপাটিদেসনীযসিক্খাপদৰণ্ণনা</p>
<p class="bodytext">ততিযে <span class="bld">সেক্খসম্মতানী</span>তি লদ্ধসেক্খসম্মুতিকানি। <span class="bld">পুব্বে অনিমন্তিতো</span>তি ঘরূপচারোক্কমনতো পঠমতরং উপচারং অনোক্কমন্তেযেৰ পুব্বে অনিমন্তিতো। <span class="bld">অগিলানো</span> নাম যো সক্কোতি পিণ্ডায চরিতুং। <span class="bld">পাটিদেসনীয</span>ন্তি ঘরূপচারং ওক্কমিত্বা আমিসং গণ্হন্তস্স পটিগ্গহণে তাৰ দুক্কটং, তং গহেত্বা যত্থকত্থচি ভুঞ্জন্তস্স অজ্ঝোহারে অজ্ঝোহারে পাটিদেসনীযন্তি।</p>
<p class="bodytext">সাৰত্থিযং সম্বহুলে ভিক্খূ আরব্ভ ন মত্তং জানিত্বা পটিগ্গহণৰত্থুস্মিং পঞ্ঞত্তং, ‘‘পুব্বে <a name="V0.0261"></a> অনিমন্তিতো, অগিলানো’’তি ইমা পনেত্থ দ্বে অনুপঞ্ঞত্তিযো, তিকপাটিদেসনীযং, যামকালিকাদীসু পটিগ্গহণেপি অজ্ঝোহারেপি দুক্কটং, তথা অসেক্খসম্মতে সেক্খসম্মতসঞ্ঞিনো ৰেমতিকস্স চ। অসেক্খসম্মতসঞ্ঞিনো, পন যো চ পুব্বে নিমন্তিতো ৰা <a name="M0.0274"></a> গিলানো ৰা অঞ্ঞস্স ৰা তেসং ঘরে পঞ্ঞত্তং ভিক্খং গণ্হাতি, যস্স চ ঘরতো নীহরিত্বা, আসনসালাদীসু ৰা ভিক্খুং অদিস্বা পঠমংযেৰ নীহরিত্বা, দ্বারমূলে ৰা ঠপিতং দেন্তি, তস্স তং ভুঞ্জন্তস্স, নিচ্চভত্তকে, সলাকভত্তে, পক্খিকে <a name="P0.0145"></a>, উপোসথিকে, পাটিপদিকে, যামকালিকাদিং ‘‘সতি পচ্চযে পরিভুঞ্জা’’তি দিন্নং পরিভুঞ্জন্তস্স, উম্মত্তকাদীনঞ্চ অনাপত্তি। সেক্খসম্মততা, পুব্বে অনিমন্তিততা, অগিলানতা, ঘরূপচারোক্কমনং, ঠপেত্বা নিচ্চভত্তকাদীনি অঞ্ঞং আমিসং গহেত্বা ভুঞ্জনন্তি ইমানেত্থ পঞ্চ অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">ততিযপাটিদেসনীযসিক্খাপদৰণ্ণনা নিট্ঠিতা।</p>
<p class="subhead">৪. চতুত্থপাটিদেসনীযসিক্খাপদৰণ্ণনা</p>
<p class="bodytext">চতুত্থে <span class="bld">যানি খো পন তানি আরঞ্ঞকানী</span>তিআদি চীৰরৰিপ্পৰাসসিক্খাপদে ৰুত্তনযেনেৰ ৰেদিতব্বং। <span class="bld">পুব্বে অপ্পটিসংৰিদিত</span>ন্তি এত্থ যং ইত্থিযা ৰা পুরিসেন ৰা গহট্ঠেন ৰা পব্বজিতেন ৰা আরামং ৰা আরামূপচারং ৰা পৰিসিত্বা ‘‘ইত্থন্নামস্স, ভন্তে, কুলস্স খাদনীযং ৰা ভোজনীযং ৰা আহরিযিস্সতী’’তি (পাচি॰ ৫৭৩) আরোচিতং, তং পচ্ছা যথাআরোচিতমেৰ ৰা আহরিযতু, তস্স পরিৰারং কত্বা অঞ্ঞং ৰা তেন সদ্ধিং বহুকম্পি, ‘‘ইত্থন্নামং কুলং পটিসংৰিদিতং কত্বা খাদনীযং ৰা ভোজনীযং ৰা গহেত্বা গচ্ছতী’’তি সুত্বা অঞ্ঞানি ৰা কুলানি তেহি সদ্ধিং আহরন্তু, তং সব্বং <span class="bld">পটিসংৰিদিতং</span> নাম। যং পন এৰং অনারোচিতং অনাহটঞ্চ, তং <span class="bld">অপ্পটিসংৰিদিতং</span> নাম। <span class="bld">অগিলানো</span> নাম যো সক্কোতি পিণ্ডায গন্তুং। <span class="bld">পাটিদেসনীয</span>ন্তি এৰরূপং অন্তমসো আরামমজ্ঝেন গচ্ছন্তেহি অদ্ধিকেহি দিন্নম্পি আরামে ৰা আরামূপচারে ৰা পটিগ্গহেত্বা অজ্ঝোহরন্তস্স পটিগ্গহণে দুক্কটং, অজ্ঝোহারে অজ্ঝোহারে পাটিদেসনীযন্তি।</p>
<p class="bodytext">সক্কেসু সম্বহুলে ভিক্খূ আরব্ভ আরামে চোরে পটিৰসন্তে অনারোচনৰত্থুস্মিং পঞ্ঞত্তং, ‘‘অগিলানো’’তি অযমেত্থ একা অনুপঞ্ঞত্তি, তিকপাটিদেসনীযং <a name="M0.0275"></a>, যামকালিকাদীসু আহারত্থায পটিগ্গহণেপি অজ্ঝোহারেপি দুক্কটমেৰ, তথা পটিসংৰিদিতে অপ্পটিসংৰিদিতসঞ্ঞিনো <a name="V0.0262"></a> ৰেমতিকস্স চ, পটিসংৰিদিতসঞ্ঞিনো, পন গিলানস্স, যো চ পটিসংৰিদিতং কত্বা আহটং ৰা গিলানাৰসেসকং ৰা বহারামে ৰা পটিগ্গহিতং, তত্থজাতকমেৰ ৰা মূলফলাদিং, যামকালিকাদীসু ৰা যংকিঞ্চি ‘‘সতি পচ্চযে পরিভুঞ্জা’’তি লদ্ধং পরিভুঞ্জন্তস্স, উম্মত্তকাদীনঞ্চ অনাপত্তি। যথাৰুত্তআরঞ্ঞকসেনাসনতা, যাৰকালিকস্স অতত্থজাতকতা, অগিলানতা, অগিলানাৰসেসকতা, অপ্পটিসংৰিদিততা, অজ্ঝারামে পটিগ্গহণং, অজ্ঝোহরণন্তি ইমানেত্থ সত্ত অঙ্গানি। সমুট্ঠানাদীনি কথিনসদিসানেৰ, ইদং পন কিরিযাকিরিযন্তি।</p>
<p class="centered">চতুত্থপাটিদেসনীযসিক্খাপদৰণ্ণনা নিট্ঠিতা।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">পাটিদেসনীযৰণ্ণনা নিট্ঠিতা।</p></div>
<p class="chapter">সেখিযকণ্ডো</p>
<div class="chaptxt">
<p class="subhead">১. পরিমণ্ডলসিক্খাপদৰণ্ণনা</p>
<p class="bodytext">সেখিযেসু <a name="M0.0276"></a> <a name="V0.0263"></a> পঠমে <span class="bld">পরিমণ্ডল</span>ন্তি সমন্ততো মণ্ডলং। <span class="bld">সিক্খা করণীযা</span>তি ‘‘এৰং নিৰাসেস্সামী’’তি আরামেপি অন্তরঘরেপি সব্বত্থ সিক্খা <a name="P0.0146"></a> কাতব্বা, এত্থ চ যস্মা ৰত্তক্খন্ধকে ৰুত্তৰত্তানিপি সিক্খিতব্বত্তা সেখিযানেৰ হোন্তি, তস্মা পারাজিকাদীসু ৰিয পরিচ্ছেদো ন কতো। চারিত্তৰিনযদস্সনত্থঞ্চ ‘‘যো পন ভিক্খু ওলম্বেন্তো নিৰাসেয্য, দুক্কট’’ন্তি এৰং আপত্তিনামেন অৰত্বা ‘‘সিক্খা করণীযা’’তি এৰং সব্বসিক্খাপদেসু পাল়ি আরোপিতা, পদভাজনে (পাচি॰ ৫৭৬) পন ‘‘আপত্তি দুক্কটস্সা’’তি ৰুত্তত্তা সব্বত্থ অনাদরিযকরণে দুক্কটং ৰেদিতব্বং।</p>
<p class="bodytext">ইদানি <span class="bld">পরিমণ্ডল</span>ন্তি এত্থ নাভিমণ্ডলং পটিচ্ছাদেত্বা জাণুমণ্ডলস্স হেট্ঠা জঙ্ঘট্ঠিকতো পট্ঠায অট্ঠঙ্গুলমত্তং নিৰাসনং ওতারেত্বা নিৰাসেন্তেন পরিমণ্ডলং নিৰত্থং নাম হোতি, এৰং অনিৰাসেত্বা অনাদরিযেন পুরতো ৰা পচ্ছতো ৰা ওলম্বেত্বা নিৰাসেন্তস্স দুক্কটং। ন কেৰলঞ্চ তস্সেৰ, যে চঞ্ঞে ‘‘তেন খো পন সমযেন ছব্বগ্গিযা গিহিনিৰত্থং নিৰাসেন্তি, হত্থিসোণ্ডকং মচ্ছৰালকং চতুক্কণ্ণকং তালৰণ্টকং সতৰলিকং নিৰাসেন্তি, সংৰল্লিযং নিৰাসেন্তী’’তি খন্ধকে (চূল়ৰ॰ ২৮০) নিৰাসনদোসা ৰুত্তা, তথা নিৰাসেন্তস্সপি দুক্কটমেৰ।</p>
<p class="bodytext">তত্থ <span class="bld">হত্থিসোণ্ডকং</span> নাম নাভিমূলতো হত্থিসোণ্ডসণ্ঠানং ওলম্বকং কত্বা নিৰত্থং চোল়িকইত্থীনং নিৰাসনং ৰিয। <span class="bld">মচ্ছৰালকং</span> নাম একতোদসন্তং একতো পাসন্তং ওলম্বেত্বা নিৰত্থং। <span class="bld">চতুক্কণ্ণকং</span> নাম উপরি দ্বে, হেট্ঠতো দ্বেতি এৰং চত্তারো কণ্ণে দস্সেত্বা নিৰত্থং। <span class="bld">তালৰণ্টকং</span> নাম তালৰণ্টাকারেন সাটকং ওলম্বেত্বা নিৰত্থং। <span class="bld">সতৰলিকং</span> নাম দীঘসাটকং অনেকক্খত্তুং <a name="V0.0264"></a> ওভুজিত্বা ওৰট্টিকং করোন্তেন নিৰত্থং, ৰামদক্খিণপস্সেসু ৰা নিরন্তরং ৰলিযো দস্সেত্বা নিৰত্থং। সচে পন জাণুতো পট্ঠায একা ৰা দ্বে ৰা ৰলিযো পঞ্ঞাযন্তি, ৰট্টতি। <span class="bld">সংৰল্লিয</span>ন্তি <a name="M0.0277"></a> মল্লকম্মকারাদীহি ৰিয কচ্ছং বন্ধিত্বা নিৰত্থং। এৰং নিৰাসেতুং গিলানস্সাপি মগ্গপ্পটিপন্নস্সাপি ন ৰট্টতি। যম্পি মগ্গং গচ্ছন্তা একং ৰা দ্বে ৰা কণ্ণে উক্খিপিত্বা অন্তরৰাসকস্স উপরি লগ্গন্তি, অন্তো ৰা একং কাসাৰং তথা নিৰাসেত্বা বহি অপরং নিৰাসেন্তি, সব্বং ন ৰট্টতি।</p>
<p class="bodytext">গিলানো পন অন্তোকাসাৰস্স ওৰট্টিকং দস্সেত্বা অপরং উপরি নিৰাসেতুং লভতি, অগিলানেন দ্বে নিৰাসেন্তেন সগুণং কত্বা নিৰাসেতব্বানি। ইতি ইমং খন্ধকে পটিক্খিত্তঞ্চ ওলম্বকঞ্চ সব্বং ৰিৰজ্জেত্বা ৰুত্তলক্খণসম্পন্নং নিব্বিকারং পরিমণ্ডলং নিৰাসেতব্বং, তথা অনিৰাসেত্বা যংকিঞ্চি ৰিকারং করোন্তস্স দুক্কটং।</p>
<p class="bodytext">‘‘নিদানং পুগ্গলং ৰত্থু’’ন্তিআদিকে (কঙ্খা॰ অট্ঠ॰ পঠমপারাজিকৰণ্ণনা ) পন ৰিনিচ্ছযে সুরুসুরুকারকং কোসম্বিযং পঞ্ঞত্তং, সামিসেন হত্থেন পানীযথালকসসিত্থকপত্তধোৰনপটিসংযুত্তদ্বযং ভগ্গেসু সম্বহুলে ভিক্খূ আরব্ভ, সেসানি সব্বানেৰ সাৰত্থিযং ছব্বগ্গিযে আরব্ভ ওলম্বেত্বা নিৰাসনাদিৰত্থুস্মিং পঞ্ঞত্তানি। সূপোদনৰিঞ্ঞত্তিযং ধম্মদেসনাদীসু চ গিলানৰসেন একা অনুপঞ্ঞত্তি, সব্বানি সাধারণপঞ্ঞত্তিযো, অনাণত্তিকানি, সব্বেসু দুক্কটমেৰ, অঞ্ঞো <a name="P0.0147"></a> আপত্তিভেদো নত্থি, ৰিপত্তিৰিচারণা ৰুত্তাযেৰ, সমুট্ঠানাদীনি সব্বেসং অৰসানে দস্সযিস্সাম। অনাপত্তিমত্তং পন অঙ্গঞ্চ সব্বত্থ ৰত্তব্বং, তযিদং ৰুচ্চতি। ইমস্মিং তাৰ সিক্খাপদে অসঞ্চিচ্চ, অস্সতিযা, অজানন্তস্স, গিলানস্স, আপদাসু, উম্মত্তকাদীনঞ্চ অনাপত্তি।</p>
<p class="bodytext">তত্থ <span class="bld">অসঞ্চিচ্চা</span>তি ‘‘অপরিমণ্ডলং নিৰাসেস্সামী’’তি এৰং অসঞ্চিচ্চ, অথ খো ‘‘পরিমণ্ডলংযেৰ নিৰাসেস্সামী’’তি ৰিরজ্ঝিত্বা অপরিমণ্ডলং নিৰাসেন্তস্স অনাপত্তি। <span class="bld">অস্সতিযা</span>তি অঞ্ঞাৰিহিতস্সাপি তথা নিৰাসেন্তস্স অনাপত্তি। <span class="bld">অজানন্তস্সা</span>তি পরিমণ্ডলং নিৰাসেতুং অজানন্তস্স অনাপত্তি, অপিচ নিৰাসনৰত্তং উগ্গহেতব্বং। যো পন সুক্খজঙ্ঘো ৰা হোতি মহাপিণ্ডিকমংসো ৰা, তস্স সারুপ্পত্থায অট্ঠঙ্গুলাধিকম্পি ওতারেত্বা নিৰাসেতুং ৰট্টতি। <span class="bld">গিলানস্সা</span>তি যস্স জঙ্ঘায ৰা পাদে ৰা ৰণো হোতি, তস্স উক্খিপিত্বা ৰা ওতারেত্বা ৰা নিৰাসেতুং ৰট্টতি। <span class="bld">আপদাসূ</span>তি ৰাল়া ৰা চোরা ৰা অনুবন্ধন্তি, এৰরূপাসু আপদাসু অনাপত্তি <a name="M0.0278"></a>। <span class="bld">উম্মত্তকা</span>দযো ৰুত্তনযা এৰ। অনাদরিযং, অনাপত্তিকারণাভাৰো, অপরিমণ্ডলনিৰাসনন্তি <a name="V0.0265"></a> ইমানেত্থ তীণি অঙ্গানি। যথা চেত্থ, এৰং সব্বত্থ পুরিমানি দ্বে তত্থ তত্থ ৰুত্তপ্পটিপক্খকরণঞ্চাতি তীণিযেৰ হোন্তি, তস্মা ইতো পরং তানিপি অৰত্বা অনাপত্তিমত্তমেৰ ৰক্খামাতি।</p>
<p class="subhead">২. দুতিযপরিমণ্ডলসিক্খাপদৰণ্ণনা</p>
<p class="bodytext">দুতিযে ‘‘ন, ভিক্খৰে, গিহিপারুতং পারুপিতব্ব’’ন্তি (চূল়ৰ॰ ২৮০) এৰং পটিক্খিত্তং গিহিপারুতং অপারুপিত্বা উভো কণ্ণে সমং কত্বা পারুপনং <span class="bld">পরিমণ্ডলপারুপনং</span> নাম, তত্থ যংকিঞ্চি সেতপটপারুতং পরিব্বাজকপারুতং একসাটকপারুতং সুরাসোণ্ডপারুতং অন্তেপুরিকপারুতং মহাজেট্ঠপারুতং কুটিপ্পৰেসকপারুতং ব্রাহ্মণপারুতং পাল়িকারকপারুতন্তি এৰমাদি পরিমণ্ডললক্খণতো অঞ্ঞথা পারুতং, সব্বমেতং <span class="bld">গিহিপারুতং</span> নাম। তস্মা যথা সেতপটা অড্ঢপালকনিগণ্ঠা পারুপন্তি, যথা চ একচ্চে পরিব্বাজকা উরং ৰিৰরিত্বা দ্বীসু অংসকূটেসু পাৰুরণং ঠপেন্তি, যথা চ একসাটকা মনুস্সা নিৰত্থসাটকস্স একেন অন্তেন পিট্ঠিং পারুপিত্বা উভো কণ্ণে উভোসু অংসকূটেসু ঠপেন্তি, যথা চ সুরাসোণ্ডাদযো সাটকেন গীৰং পরিক্খিপিত্বা উভো অন্তে উরে ৰা ওলম্বেন্তি, পিট্ঠিযং ৰা খিপন্তি, যথা চ অন্তেপুরিকাযো অক্খিতারকমত্তং দস্সেত্বা ওগুণ্ঠিতং পারুপন্তি, যথা চ মহাজেট্ঠা দীঘসাটকং নিৰাসেত্বা তস্সেৰ একেনন্তেন সকলসরীরং পারুপন্তি, যথা চ কস্সকা খেত্তকুটিং পৰিসন্তা সাটকং পলিৰেঠেত্বা উপকচ্ছকে পক্খিপিত্বা তস্সেৰ একেনন্তেন সরীরং পারুপন্তি, যথা চ ব্রাহ্মণা উভিন্নং উপকচ্ছকানং অন্তরে সাটকং পৰেসেত্বা অংসকূটেসু পক্খিপন্তি, যথা চ পাল়িকারকো ভিক্খু একংসপারুপনেন পারুতং ৰামবাহুং ৰিৰরিত্বা চীৰরং অংসকূটে আরোপেতি, এৰং অপারুপিত্বা <a name="P0.0148"></a> সব্বেপি এতে, অঞ্ঞে চ এৰরূপে পারুপনদোসে ৰজ্জেত্বা নিব্বিকারং পরিমণ্ডলং পারুপিতব্বং। তথা অপারুপিত্বা আরামে ৰা অন্তরঘরে ৰা অনাদরেন যংকিঞ্চি ৰিকারং করোন্তস্স দুক্কটং, অনাপত্তি পুরিমসদিসাযেৰ, যথা চেত্থ, এৰং সব্বত্থ। যত্থ পন ৰিসেসো ভৰিস্সতি, তত্থ ৰক্খামাতি।</p>
<p class="subhead">৩-৪. সুপ্পটিচ্ছন্নসিক্খাপদৰণ্ণনা</p>
<p class="bodytext">ততিযে <a name="M0.0279"></a> <span class="bld">সুপ্পটিচ্ছন্নো</span>তি সুট্ঠু পটিচ্ছন্নো, গণ্ঠিকং পটিমুঞ্চিত্বা অনুৰাতন্তেন গীৰং পটিচ্ছাদেত্বা উভো কণ্ণে সমং কত্বা পটিসঙ্ঘরিত্বা যাৰ মণিবন্ধং পটিচ্ছাদেত্বা অন্তরঘরে গমিস্সামীতি অত্থো, তথা অকত্বা পন জাণুং ৰা উরং ৰা ৰিৰরিত্বা গচ্ছন্তস্স দুক্কটং।</p>
<p class="bodytext">চতুত্থে <a name="V0.0266"></a> গলৰাটকতো পট্ঠায সীসং, মণিবন্ধতো পট্ঠায হত্থে, পিণ্ডিকমংসতো পট্ঠায পাদে ৰিৰরিত্বা সেসং ছাদেত্বা নিসিন্নো <span class="bld">সুপ্পটিচ্ছন্নো</span> নাম হোতি, এত্থ পন ৰাসূপগতস্স অনাপত্তি।</p>
<p class="subhead">৫-৬. সুসংৰুতসিক্খাপদৰণ্ণনা</p>
<p class="bodytext">পঞ্চমে <span class="bld">সুসংৰুতো</span>তি হত্থং ৰা পাদং ৰা অকীল়াপেন্তো সুৰিনীতোতি অত্থো। ছট্ঠেপি এসেৰ নযো।</p>
<p class="subhead">৭-৮. ওক্খিত্তচক্খুসিক্খাপদৰণ্ণনা</p>
<p class="bodytext">সত্তমে <span class="bld">ওক্খিত্তচক্খূ</span>তি হেট্ঠা খিত্তচক্খু হুত্বা পুরতো যুগমত্তং ভূমিভাগং পেক্খমানো, একস্মিং পন ঠানে ঠত্বা হত্থিঅস্সাদিপরিস্সযাভাৰং ওলোকেতুং ৰট্টতি। অট্ঠমেপি এসেৰ নযো।</p>
<p class="subhead">৯-১০. উক্খিত্তকসিক্খাপদৰণ্ণনা</p>
<p class="bodytext">নৰমে <span class="bld">উক্খিত্তকাযা</span>তি উক্খেপেন, ইত্থম্ভূতলক্খণে করণৰচনং, একতো ৰা উভতো ৰা উক্খিত্তচীৰরো হুত্বাতি অত্থো, অন্তো ইন্দখীলতো পট্ঠায এৰং ন গন্তব্বং।</p>
<p class="bodytext">দসমে নিসিন্নকালে ধমকরণং নীহরন্তেনাপি চীৰরং অনুক্খিপিত্বাৰ নীহরিতব্বং, ৰাসূপগতস্স পন অনাপত্তি।</p>
<p class="subhead">১১-১২. উজ্জগ্ঘিকসিক্খাপদৰণ্ণনা</p>
<p class="bodytext">একাদসমে <span class="bld">উজ্জগ্ঘিকাযা</span>তি মহাহসিতং হসন্তোতি অত্থো। ইধাপি হি ইত্থম্ভূতলক্খণেযেৰ করণৰচনং।</p>
<p class="bodytext">দ্বাদসমেপি এসেৰ নযো। উভযত্থ হসনীযস্মিং ৰত্থুস্মিং মিহিতমত্তং করোন্তস্স অনাপত্তি।</p>
<p class="subhead">১৩-১৪. উচ্চসদ্দসিক্খাপদৰণ্ণনা</p>
<p class="bodytext">তেরসমে <a name="M0.0280"></a> <a name="V0.0267"></a> <span class="bld">অপ্পসদ্দো</span>তি ন উচ্চাসদ্দমহাসদ্দো হুত্বা। চুদ্দসমেপি এসেৰ নযো। অযং পনেত্থ অপ্পসদ্দতাপরিচ্ছেদো – সচে দ্বাদসহত্থে গেহে আদিম্হি সঙ্ঘত্থেরো, মজ্ঝে দুতিযত্থেরো <a name="P0.0149"></a>, অন্তে ততিযত্থেরোতি এৰং নিসিন্নেসু যং সঙ্ঘত্থেরো দুতিযত্থেরেন সদ্ধিং মন্তেতি, দুতিযত্থেরো চ তস্স সদ্দং সুণাতি, কথঞ্চ ৰৰত্থপেতি। ততিযত্থেরো পন সদ্দমেৰ সুণাতি, কথং ন ৰৰত্থপেতি, এত্তাৰতা <span class="bld">অপ্পসদ্দো</span> হোতি। সচে পন ততিযত্থেরো কথঞ্চ ৰৰত্থপেতি, <span class="bld">মহাসদ্দো</span> নাম হোতি।</p>
<p class="subhead">১৫…পে॰…২০. কাযপ্পচালকাদিসিক্খাপদৰণ্ণনা</p>
<p class="bodytext">ইতো পরেসু ছসু <span class="bld">কাযপ্পচালক</span>ন্তি কাযং চালেত্বা চালেত্বা, এস নযো সব্বত্থ। তস্মা কাযাদীনি পগ্গহেত্বা নিচ্চলানি উজুকানি ঠপেত্বা গন্তব্বঞ্চেৰ নিসীদিতব্বঞ্চ, নিসীদনপ্পটিসংযুত্তেসু তীসু ৰাসূপগতস্স অনাপত্তি।</p>
<p class="subhead">২১-২২. খম্ভকতসিক্খাপদৰণ্ণনা</p>
<p class="bodytext">একৰীসদ্বাৰীসেসু <span class="bld">খম্ভকতো</span>তি কটিযং হত্থং ঠপেত্বা কতখম্ভো।</p>
<p class="subhead">২৩-২৪. ওগুণ্ঠিতসিক্খাপদৰণ্ণনা</p>
<p class="bodytext">তেৰীসচতুৰীসেসু <span class="bld">ওগুণ্ঠিতো</span>তি সসীসং পারুতো।</p>
<p class="subhead">২৫. উক্কুটিকসিক্খাপদৰণ্ণনা</p>
<p class="bodytext">পঞ্চৰীসে <span class="bld">উক্কুটিকা</span> ৰুচ্চতি পণ্হিযো উক্খিপিত্বা অগ্গপাদেহেৰ, অগ্গপাদে ৰা উক্খিপিত্বা পণ্হীহিযেৰ ভূমিযং ফুসন্তস্স গমনং, করণৰচনং পনেত্থ ৰুত্তলক্খণমেৰ।</p>
<p class="subhead">২৬. পল্লত্থিকসিক্খাপদৰণ্ণনা</p>
<p class="bodytext">ছব্বীসে <a name="M0.0281"></a> <a name="V0.0268"></a> <span class="bld">ন পল্লত্থিকাযা</span>তি হত্থপল্লত্থিকায ৰা দুস্সপল্লত্থিকায ৰা ন নিসীদিতব্বং। অনাদরেন নিসীদন্তস্স দুক্কটং, ৰাসূপগতস্স পন ইধাপি পুরিমেসু চ দ্বাৰীসচতুৰীসেসু অনাপত্তি।</p>
<p class="centered">ছব্বীসতিসারুপ্পসিক্খাপদৰণ্ণনা নিট্ঠিতা।</p>
<p class="subhead">২৭. সক্কচ্চপটিগ্গহণসিক্খাপদৰণ্ণনা</p>
<p class="bodytext">ভোজনপ্পটিসংযুত্তেসু পঠমে <span class="bld">সক্কচ্চ</span>ন্তি সতিং উপট্ঠাপেত্বা।</p>
<p class="subhead">২৮. পত্তসঞ্ঞীপটিগ্গহণসিক্খাপদৰণ্ণনা</p>
<p class="bodytext">দুতিযে পত্তে সঞ্ঞা পত্তসঞ্ঞা, সা অস্স অত্থীতি <span class="bld">পত্তসঞ্ঞী,</span> অত্তনো ভাজনে উপনিবদ্ধসঞ্ঞী হুত্বাতি অত্থো।</p>
<p class="subhead">২৯. সমসূপকপটিগ্গহণসিক্খাপদৰণ্ণনা</p>
<p class="bodytext">ততিযে <span class="bld">সমসূপকো</span> নাম যত্থ মুগ্গমাসেহি ৰা কুলত্থাদীহি ৰা কতো হত্থহারিযো সূপো ভত্তস্স চতুত্থভাগপ্পমাণো হোতি, ততো হি অধিকং গণ্হন্তস্স দুক্কটং। ঠপেত্বা পন সূপং অৰসেসা সব্বাপি সূপেয্যব্যঞ্জনৰিকতি <span class="bld">রসরসো</span> নাম হোতি, তস্মিং রসরসে, ঞাতকানং ৰা পৰারিতানং ৰা অঞ্ঞস্সত্থায ৰা অত্তনো ধনেন ৰা ইধ অনাপত্তি।</p>
<p class="subhead">৩০…পে॰…৩২. সমতিত্তিকসিক্খাপদৰণ্ণনা</p>
<p class="bodytext">চতুত্থে <span class="bld">সমতিত্তিক</span>ন্তি সমপুণ্ণং সমভরিতং অধিট্ঠানুপগপত্তস্স অন্তোমুখৰট্টিলেখং অনতিক্কমিত্বা রচিতং। <span class="bld">পিণ্ডপাত</span>ন্তি যংকিঞ্চি যাৰকালিকং। অনধিট্ঠানুপগে পন যাৰকালিকং যামকালিকাদীনি চ যত্থকত্থচি থূপীকতানিপি ৰট্টন্তি, যং পন দ্বীসু পত্তেসু গহেত্বা একং পূরেত্বা ৰিহারং হরতি, যং ৰা পক্খিপিযমানং পূৰউচ্ছুক্খণ্ডফলাফলাদি হেট্ঠা ওরোহতি <a name="V0.0269"></a>, তক্কোলৰটংসকাদযো ৰা উপরি ঠপেত্বা দিয্যন্তি, যঞ্চ পণ্ণে ৰা থালকে ৰা পক্খিপিত্বা পত্তমত্থকে ঠপিতং হোতি, ন তং থূপীকতং নাম, তস্মা তং সব্বং ৰট্টতি। ইধ পন গিলানস্সাপি অনাপত্তি নত্থি, তস্মা তেনপি সমতিত্তিকোযেৰ <a name="M0.0282"></a> গহেতব্বো। সব্বত্থ পন পটিগ্গহেতুমেৰ <a name="P0.0150"></a> ন ৰট্টতি, পটিগ্গহিতং পন সুপ্পটিগ্গহিতং পরিভুঞ্জিতুং ৰট্টতি। পঞ্চমছট্ঠানি ৰুত্তনযানেৰ।</p>
<p class="subhead">৩৩-৩৪. সপদানসিক্খাপদৰণ্ণনা</p>
<p class="bodytext">সত্তমে <span class="bld">সপদান</span>ন্তি তত্থ তত্থ ওধিং অকত্বা অনুপটিপাটিযা। যো পন অঞ্ঞেসং ৰা দেন্তো, অঞ্ঞভাজনে ৰা আকিরন্তো ততো ততো ওমসতি, তস্স, উত্তরিভঙ্গঞ্চ উপ্পটিপাটিযা গণ্হন্তস্সাপি ইধ অনাপত্তি। অট্ঠমং ৰুত্তনযমেৰ।</p>
<p class="subhead">৩৫. থূপকতসিক্খাপদৰণ্ণনা</p>
<p class="bodytext">নৰমে <span class="bld">থূপকতো</span>তি মত্থকতো ৰেমজ্ঝতোতি অত্থো। যো পন পরিত্তকে সেসে একতো সঙ্কড্ঢিত্বা ওমদ্দিত্বা ভুঞ্জতি, তস্সাপি অনাপত্তি।</p>
<p class="subhead">৩৬. ওদনপ্পটিচ্ছাদনসিক্খাপদৰণ্ণনা</p>
<p class="bodytext">দসমে যস্স ভত্তসামিকা মাঘাতসমযাদীসু ব্যঞ্জনং পটিচ্ছাদেত্বা দেন্তি, যো চ ন ভিয্যোকম্যতায পটিচ্ছাদেতি, তেসং অনাপত্তি, গিলানস্স পন অনাগতত্তা আপত্তিযেৰ।</p>
<p class="subhead">৩৭. সূপোদনৰিঞ্ঞত্তিসিক্খাপদৰণ্ণনা</p>
<p class="bodytext">একাদসমে ঞাতকানং ৰা পৰারিতানং ৰা অঞ্ঞস্সত্থায অত্তনো ধনেনাতি ইদং অনাপত্তিযং অধিকং।</p>
<p class="subhead">৩৮. উজ্ঝানসঞ্ঞীসিক্খাপদৰণ্ণনা</p>
<p class="bodytext">দ্বাদসমে উজ্ঝানে সঞ্ঞা উজ্ঝানসঞ্ঞা, সা অস্স অত্থীতি <span class="bld">উজ্ঝানসঞ্ঞী</span>। ইধাপি গিলানো <a name="V0.0270"></a> ন মুচ্চতি, ‘‘দস্সামী’’তি ৰা, ‘‘দাপেস্সামী’’তি ৰা ওলোকেন্তস্স পন, ন উজ্ঝানসঞ্ঞিস্স চ অনাপত্তি।</p>
<p class="subhead">৩৯. কবল়সিক্খাপদৰণ্ণনা</p>
<p class="bodytext">তেরসমে <span class="bld">নাতিমহন্ত</span>ন্তি মযূরণ্ডং অতিমহন্তং, কুক্কুটণ্ডং অতিখুদ্দকং, তেসং ৰেমজ্ঝপ্পমাণং। মূলখাদনীযাদিভেদে পন সব্বখজ্জকে ফলাফলে চ অনাপত্তি।</p>
<p class="subhead">৪০. আলোপসিক্খাপদৰণ্ণনা</p>
<p class="bodytext">চুদ্দসমে <a name="M0.0283"></a> <span class="bld">পরিমণ্ডল</span>ন্তি অদীঘং। ইধ পন খজ্জকফলাফলেহি সদ্ধিং উত্তরিভঙ্গেপি অনাপত্তি।</p>
<p class="subhead">৪১-৪২. অনাহটসিক্খাপদৰণ্ণনা</p>
<p class="bodytext">পন্নরসমে <span class="bld">অনাহটে</span>তি অনাহরিতে, মুখদ্বারং অসম্পত্তেতি অত্থো। সোল়সমে <span class="bld">সব্বহত্থ</span>ন্তি সকলং হত্থং।</p>
<p class="subhead">৪৩. সকবল়সিক্খাপদৰণ্ণনা</p>
<p class="bodytext">সত্তরসমে <span class="bld">সকবল়েনা</span>তি এত্থ যত্তকেন ৰচনং অপরিপুণ্ণং হোতি, তত্তকে সতি কথেন্তস্স আপত্তি। যো পন ধম্মং কথেন্তো হরিটকাদীনি মুখে পক্খিপিত্বা কথেতি, যত্তকেন ৰচনং অপরিপুণ্ণং ন হোতি, তত্তকে মুখম্হি সতি ৰট্টতি।</p>
<p class="subhead">৪৪. পিণ্ডুক্খেপকসিক্খাপদৰণ্ণনা</p>
<p class="bodytext">অট্ঠারসমে <span class="bld">পিণ্ডুক্খেপক</span>ন্তি পিণ্ডং উক্খিপিত্বা উক্খিপিত্বা, ইধাপি খজ্জকফলাফলেসু অনাপত্তি।</p>
<p class="subhead">৪৫. কবল়াৰচ্ছেদকসিক্খাপদৰণ্ণনা</p>
<p class="bodytext">একূনৰীসতিমে <span class="bld">কবল়াৰচ্ছেদক</span>ন্তি কবল়ং অৰচ্ছিন্দিত্বা অৰচ্ছিন্দিত্বা, ইধ খজ্জকফলাফলেহি সদ্ধিং উত্তরিভঙ্গেপি অনাপত্তি।</p>
<p class="subhead">৪৬. অৰগণ্ডকারকসিক্খাপদৰণ্ণনা</p>
<p class="bodytext">ৰীসতিমে <a name="V0.0271"></a> <span class="bld">অৰগণ্ডকারক</span>ন্তি মক্কটো ৰিয গণ্ডে কত্বা কত্বা, ইধ ফলাফলমত্তকে অনাপত্তি।</p>
<p class="subhead">৪৭. হত্থনিদ্ধুনকসিক্খাপদৰণ্ণনা</p>
<p class="bodytext">একৰীসতিমে <span class="bld">হত্থনিদ্ধুনক</span>ন্তি হত্থং নিদ্ধুনিত্বা নিদ্ধুনিত্বা, অনাপত্তিযং পনেত্থ ‘‘কচৰরং ছড্ডেন্তো হত্থং নিদ্ধুনাতী’’তি (পাচি॰ ৬২৩) ইদং অধিকং।</p>
<p class="subhead">৪৮. সিত্থাৰকারকসিক্খাপদৰণ্ণনা</p>
<p class="bodytext">দ্বাৰীসতিমে <a name="M0.0284"></a> <span class="bld">সিত্থাৰকারক</span>ন্তি সিত্থানি অৰকিরিত্বা অৰকিরিত্বা, ইধাপি ‘‘কচৰরং ছড্ডেন্তো সিত্থং ছড্ডযতী’’তি (পাচি॰ ৬২৩) ইদং অনাপত্তিযং অধিকং।</p>
<p class="subhead">৪৯. জিব্হানিচ্ছারকসিক্খাপদৰণ্ণনা</p>
<p class="bodytext">তেৰীসতিমে <span class="bld">জিব্হানিচ্ছারক</span>ন্তি জিব্হং নিচ্ছারেত্বা নিচ্ছারেত্বা।</p>
<p class="subhead">৫০-৫১. চপুচপুকারকসিক্খাপদৰণ্ণনা</p>
<p class="bodytext">চতুৰীসতিমে <span class="bld">চপুচপুকারক</span>ন্তি চপু চপূতি এৰং সদ্দং কত্বা কত্বা। পঞ্চৰীসতিমেপি এসেৰ নযো।</p>
<p class="subhead">৫২…পে॰…৫৪. হত্থনিল্লেহকাদিসিক্খাপদৰণ্ণনা</p>
<p class="bodytext">ছব্বীসতিমে <span class="bld">হত্থনিল্লেহক</span>ন্তি হত্থং নিল্লেহিত্বা নিল্লেহিত্বা। ভুঞ্জন্তেন <a name="P0.0151"></a> হি অঙ্গুলিমত্তম্পি নিল্লেহিতুং ন ৰট্টতি। ঘনযাগুফাণিতপাযাসাদিকে পন অঙ্গুলীহি গহেত্বা অঙ্গুলিযো মুখে পৰেসেত্বা ভুঞ্জিতুং ৰট্টতি, সত্তৰীসতিমঅট্ঠৰীসতিমেসুপি এসেৰ নযো। তস্মা একঙ্গুলিযাপি পত্তো ন নিল্লেহিতব্বো, একওট্ঠোপি চ জিব্হায ন নিল্লেহিতব্বো, ওট্ঠমংসেহি এৰ পন গহেত্বা অন্তো পৰেসেতুং ৰট্টতি।</p>
<p class="subhead">৫৫. সামিসসিক্খাপদৰণ্ণনা</p>
<p class="bodytext">একূনতিংসতিমে <a name="V0.0272"></a> <span class="bld">ন সামিসেনা</span>তি এতং পটিকূলৰসেন পটিক্খিত্তং, তস্মা সঙ্ঘিকম্পি পুগ্গলিকম্পি গিহিসন্তকম্পি অত্তনো সন্তকম্পি সঙ্খোপি সরাৰকম্পি থালকম্পি ন গহেতব্বমেৰ, গণ্হন্তস্স দুক্কটং। সচে পন হত্থস্স একদেসো আমিসমক্খিতো ন হোতি, তেন পদেসেন গহেতুং ৰট্টতি, ইধ ‘‘ধোৰিস্সামীতি ৰা, ধোৰাপেস্সামীতি ৰা পটিগ্গণ্হাতী’’তি (পাচি॰ ৬৩১) ইদং অনাপত্তিযং অধিকং।</p>
<p class="subhead">৫৬. সসিত্থকসিক্খাপদৰণ্ণনা</p>
<p class="bodytext">তিংসতিমে ‘‘উদ্ধরিত্বা ৰা ভিন্দিত্বা ৰা পটিগ্গহে ৰা নীহরিত্বা ৰা ছড্ডেতী’’তি ইদং অনাপত্তিযং অধিকং। তত্থ <span class="bld">উদ্ধরিত্বা ৰা</span>তি সিত্থানি উদকতো <a name="M0.0285"></a> উদ্ধরিত্বা, একস্মিং ঠানে রাসিং কত্বা উদকং ছড্ডেতি। <span class="bld">ভিন্দিত্বা ৰা</span>তি সিত্থানি ভিন্দিত্বা উদকগতিকানি কত্বা ছড্ডেতি। <span class="bld">পটিগ্গহে ৰা</span>তি পটিগ্গহেন পটিচ্ছন্তানং পটিগ্গহে ছড্ডেতি। <span class="bld">নীহরিত্বা</span>তি বহি নীহরিত্বা ছড্ডেতি, এৰং ছড্ডেন্তস্স অনাপত্তি।</p>
<p class="centered">তিংসভোজনপ্পটিসংযুত্তসিক্খাপদৰণ্ণনা নিট্ঠিতা।</p>
<p class="subhead">৫৭. ছত্তপাণিসিক্খাপদৰণ্ণনা</p>
<p class="bodytext">ধম্মদেসনাপটিসংযুত্তেসু পঠমে যংকিঞ্চি ছত্তং পাণিম্হি অস্সাতি <span class="bld">ছত্তপাণি</span>। সো তং ছত্তং যত্থকত্থচি সরীরাৰযৰে ঠপেত্বাপি যাৰ হত্থেন ন মুঞ্চতি, তাৰস্স ধম্মং দেসেতুং ন ৰট্টতি। সচে পনস্স অঞ্ঞো ছত্তং ধারেতি, পস্সে ৰা ঠিতং হোতি, হত্থতো অপগতমত্তে ছত্তপাণি নাম ন হোতি, তস্স দেসেতুং ৰট্টতি। ধম্মপরিচ্ছেদো চেত্থ পদসোধম্মে ৰুত্তনযেনেৰ ৰেদিতব্বো।</p>
<p class="subhead">৫৮-৫৯. দণ্ডপাণিসিক্খাপদৰণ্ণনা</p>
<p class="bodytext">দুতিযে <span class="bld">দণ্ডো</span> নাম মজ্ঝিমস্স পুরিসস্স চতুহত্থপ্পমাণো, দণ্ডপাণিভাৰো পনস্স ছত্তপাণিম্হি ৰুত্তনযেনেৰ ৰেদিতব্বো। ততিযেপি এসেৰ নযো। অসিং সন্নহিত্বা ঠিতোপি হি সত্থপাণিসঙ্খ্যং ন গচ্ছতি।</p>
<p class="subhead">৬০. আৰুধপাণিসিক্খাপদৰণ্ণনা</p>
<p class="bodytext">চতুত্থে <a name="V0.0273"></a> সব্বাপি ধনুৰিকতি সদ্ধিং সরৰিকতিযা <span class="bld">আৰুধ</span>ন্তি ৰেদিতব্বা, তস্মা সদ্ধিং ৰা সরেন ধনুং গহেত্বা, সুদ্ধধনুং ৰা সুদ্ধসরং ৰা সজিযধনুং ৰা নিজ্জিযধনুং ৰা গহেত্বা ঠিতস্স ৰা নিসিন্নস্স ৰা ধম্মং দেসেতুং ন ৰট্টতি। সচে পনস্স ধনু খন্ধেপি পটিমুক্কং হোতি, যাৰ ন গণ্হাতি, তাৰ ৰট্টতি।</p>
<p class="subhead">৬১-৬২. পাদুকসিক্খাপদৰণ্ণনা</p>
<p class="bodytext">পঞ্চমে <span class="bld">পাদুকারুল়্হস্সা</span>তি ছত্তদণ্ডকে অঙ্গুলন্তরিকং অপ্পৰেসেত্বা কেৰলং অক্কন্তস্স ৰা, পৰেসেত্বা ঠানৰসেন পটিমুক্কস্স ৰা। ছট্ঠেপি এসেৰ <a name="M0.0286"></a> নযো। ইধ পন য্বাযং পণ্হিকবন্ধং ওমুঞ্চিত্বা ঠানৰসেন ‘‘ওমুক্কো’’তি ৰুচ্চতি, তস্সাপি ন ৰট্টতি।</p>
<p class="subhead">৬৩. যানসিক্খাপদৰণ্ণনা</p>
<p class="bodytext">সত্তমে <a name="P0.0152"></a> সচেপি দ্বীহি জনেহি হত্থসঙ্ঘাটেন গহিতো, সাটকে ৰা ঠপেত্বা ৰংসেন ৰয্হতি, অযুত্তে ৰা ৰয্হাদিকে যানে ৰিসঙ্খরিত্বা ৰা ঠপিতে চক্কমত্তেপি নিসিন্নো হোতি, <span class="bld">যানগতো</span>ত্বেৰ সঙ্খং গচ্ছতি। সচে পন দ্বেপি একযানে নিসিন্না হোন্তি, ৰট্টতি। ৰিসুং নিসিন্নেসুপি উচ্চে যানে নিসিন্নেন নীচে নিসিন্নস্স দেসেতুং ৰট্টতি, সমপ্পমাণেপি ৰট্টতি, তথা পুরিমে নিসিন্নেন পচ্ছিমে নিসিন্নস্স। পচ্ছিমে পন উচ্চতরেপি নিসিন্নেন দেসেতুং ন ৰট্টতি।</p>
<p class="subhead">৬৪. সযনসিক্খাপদৰণ্ণনা</p>
<p class="bodytext">অট্ঠমে <span class="bld">সযনগতস্সা</span>তি অন্তমসো কটসারকেপি পকতিভূমিযম্পি নিপন্নস্স উচ্চেপি মঞ্চে ৰা পীঠে ৰা ভূমিপ্পদেসে ৰা ঠিতেন নিসিন্নেন ৰা দেসেতুং ন ৰট্টতি। সযনগতেন পন সযনগতস্স উচ্চতরে ৰা সমপ্পমাণে ৰা নিপন্নেন দেসেতুং ৰট্টতি। নিপন্নেন পন ঠিতস্স ৰা নিসিন্নস্স ৰা নিপন্নস্স ৰা, নিসিন্নেন চ ঠিতস্স ৰা নিসিন্নস্স ৰা, ঠিতেন ঠিতস্সেৰ ৰট্টতি।</p>
<p class="subhead">৬৫. পল্লত্থিকসিক্খাপদৰণ্ণনা</p>
<p class="bodytext">নৰমে <a name="V0.0274"></a> হত্থপল্লত্থিকাদীসু যায কাযচি নিসিন্নস্স দেসেতুং ন ৰট্টতি।</p>
<p class="subhead">৬৬. ৰেঠিতসিক্খাপদৰণ্ণনা</p>
<p class="bodytext">দসমে <span class="bld">ৰেঠিতসীসস্সা</span>তি দুস্সৰেঠেন ৰা মোল়িআদীহি ৰা যথা কেসন্তো ন দিস্সতি, এৰং ৰেঠিতসীসস্স, তেনেৰস্স অনাপত্তিযং ‘‘কেসন্তং ৰিৰরাপেত্বা দেসেতী’’তি (পাচি॰ ৬৪৩) ৰুত্তং।</p>
<p class="subhead">৬৭. ওগুণ্ঠিতসিক্খাপদৰণ্ণনা</p>
<p class="bodytext">একাদসমে <span class="bld">ওগুণ্ঠিতসীসস্সা</span>তি সসীসং পারুতস্স, অনাপত্তিযং পনেত্থ ‘‘সীসং ৰিৰরাপেত্বা দেসেতী’’তি (পাচি॰ ৬৪৪) অধিকং।</p>
<p class="subhead">৬৮. ছমাসিক্খাপদৰণ্ণনা</p>
<p class="bodytext">দ্বাদসমে <a name="M0.0287"></a> <span class="bld">ছমাযং নিসীদিত্বা</span>তি ভূমিযং নিসীদিত্বা। <span class="bld">আসনে</span>তি অন্তমসো ৰত্থম্পি তিণানিপি সন্থরিত্বা নিসিন্নস্স।</p>
<p class="subhead">৬৯. নীচাসনসিক্খাপদৰণ্ণনা</p>
<p class="bodytext">তেরসমে <span class="bld">উচ্চে আসনে</span>তি অন্তমসো ভূমিপ্পদেসেপি উন্নতপ্পদেসে নিসিন্নস্স।</p>
<p class="subhead">৭০. ঠিতসিক্খাপদৰণ্ণনা</p>
<p class="bodytext">চুদ্দসমে <span class="bld">ন ঠিতো নিসিন্নস্সা</span>তি সচে থেরস্স উপট্ঠানং গন্ত্বা ঠিতং দহরং আসনে নিসিন্নো মহাথেরো পঞ্হং পুচ্ছতি, ন কথেতব্বং। গারৰেন পন থেরং ‘‘উট্ঠহিত্বা পুচ্ছা’’তি ৰত্তুং ন সক্কা, তস্মা ‘‘পস্সে ঠিতস্স ভিক্খুনো কথেস্সামী’’তি কথেতুং ৰট্টতি।</p>
<p class="subhead">৭১. পচ্ছতোগমনসিক্খাপদৰণ্ণনা</p>
<p class="bodytext">পন্নরসমে <a name="V0.0275"></a> সচে পুরতো গচ্ছন্তো পঞ্হং পুচ্ছতি, তস্স তং অকথেত্বা ‘‘পচ্ছিমস্স ভিক্খুনো কথেস্সামী’’তি কথেতব্বং। সদ্ধিং উগ্গহিতধম্মং পন সজ্ঝাযিতুং, সমধুরেন ৰা গচ্ছন্তস্স কথেতুং ৰট্টতি।</p>
<p class="subhead">৭২. উপ্পথেনগমনসিক্খাপদৰণ্ণনা</p>
<p class="bodytext">সোল়সমে <span class="bld">ন উপ্পথেনা</span>তি এত্থ সচে দ্বেপি সকটমগ্গস্মিং একেকচক্কপথেন ৰা উপ্পথেন ৰা সমধুরং গচ্ছন্তি, ৰট্টতি।</p>
<p class="subhead">৭৩. ঠিতোউচ্চারসিক্খাপদৰণ্ণনা</p>
<p class="bodytext">সত্তরসমে ‘‘অসঞ্চিচ্চা’’তি অনাপত্তিযং সচে পটিচ্ছন্নট্ঠানং গচ্ছন্তস্স সহসা উচ্চারো ৰা পস্সাৰো ৰা নিক্খমতি, অসঞ্চিচ্চ কতো নাম হোতি।</p>
<p class="subhead">৭৪. হরিতেউচ্চারসিক্খাপদৰণ্ণনা</p>
<p class="bodytext">অট্ঠারসমে যম্পি জীৰমানরুক্খস্স মূলং পথৰিযং দিস্সমানং গচ্ছতি, সাখা ৰা ভূমিলগ্গা গচ্ছতি, সব্বং হরিতসঙ্খাতমেৰ। খন্ধে নিসীদিত্বা পন অপ্পহরিতট্ঠানে <a name="M0.0288"></a> পাতেতুং ৰট্টতি। সচে অপ্পহরিতট্ঠানং ওলোকেন্তস্সেৰ সহসা নিক্খমতি, গিলানট্ঠানে <a name="P0.0153"></a> ঠিতো হোতি, ‘‘অপ্পহরিতে কতো হরিতং ওত্থরতী’’তি (পাচি॰ ৬৫২) ইদমেত্থ অনাপত্তিযং অধিকং। তত্থ সচেপি অপ্পহরিতং অলভন্তেন তিণণ্ডুপকং ৰা পললণ্ডুপকং ৰা ঠপেত্বা কতো পচ্ছা হরিতং ওত্থরতি, ৰট্টতিযেৰ। খেল়েন চেত্থ সিঙ্ঘাণিকাপি সঙ্গহিতা।</p>
<p class="subhead">৭৫. উদকেউচ্চারসিক্খাপদৰণ্ণনা</p>
<p class="bodytext">একূনৰীসতিমে <span class="bld">ন উদকে</span>তি এতং পরিভোগউদকমেৰ সন্ধায ৰুত্তং, ৰচ্চকুটিসমুদ্দাদিউদকেসু পন অপরিভোগেসু অনাপত্তি। দেৰে ৰস্সন্তে সমন্ততো উদকোঘে জাতে <a name="V0.0276"></a> অনুদকট্ঠানং অলভন্তেন উদকে কাতুং ৰট্টতি, ইধাপি ‘‘থলে কতো উদকং ওত্থরতী’’তি (পাচি॰ ৬৫৪) ইদং অনাপত্তিযং অধিকং, সেসং সব্বসিক্খাপদেসু উত্তানমেৰ।</p>
<p class="bodytext">সমুট্ঠানাদিদীপনত্থায পনেত্থ ইদং পকিণ্ণকং – উজ্জগ্ঘিকউচ্চাসদ্দপ্পটিসংযুত্তানি চত্তারি, সকবল়েন মুখেন ব্যাহরণং একং, ছমানীচাসননিসিন্নঠিতপচ্ছতোগমনউপ্পথগমনপ্পটিসংযুত্তানি পঞ্চাতি ইমানি দস সিক্খাপদানি সমনুভাসনসমুট্ঠানানি, একেকমেত্থ কিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, দুক্খৰেদনং। সূপোদনৰিঞ্ঞত্তিসিক্খাপদং থেয্যসত্থসমুট্ঠানং, কিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, দুক্খৰেদনং। ছত্তপাণিদণ্ডপাণিসত্থপাণিআৰুধপাণিপাদুকাউপাহনযানসযনপল্লত্থিকৰেঠিতওগুণ্ঠিতনামকানি একাদস ধম্মদেসনাসমুট্ঠানানি, কিরিযাকিরিযানি, সঞ্ঞাৰিমোক্খানি, সচিত্তকানি, লোকৰজ্জানি, ৰচীকম্মানি, অকুসলচিত্তানি, দুক্খৰেদনানি। সেসানি তেপণ্ণাস পঠমপারাজিকসমউট্ঠানাদিভেদানীতি।</p>
<p class="centered">একূনৰীসতিধম্মদেসনাপটিসংযুত্তসিক্খাপদৰণ্ণনা নিট্ঠিতা।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">সেখিযৰণ্ণনা নিট্ঠিতা।</p>
<p class="subhead">অধিকরণসমথৰণ্ণনা</p>
<p class="bodytext">অধিকরণসমথেসু <a name="M0.0289"></a> <span class="bld">সত্তা</span>তি তেসং গণনপরিচ্ছেদো। অধিকরণানি সমেন্তি ৰূপসমেন্তীতি <span class="bld">অধিকরণসমথা। উদ্দেসং আগচ্ছন্তী</span>তি আপত্তাধিকরণসঙ্খাতাসু চ অৰসেসাধিকরণত্তযপচ্চযাসু চ আপত্তীসু পরিসুদ্ধভাৰং পুচ্ছনত্থং উদ্দিসিতব্বতং আগচ্ছন্তি। <span class="bld">উপ্পন্নুপ্পন্নান</span>ন্তি উপ্পন্নানং উপ্পন্নানং। <span class="bld">অধিকরণান</span>ন্তি ৰিৰাদাধিকরণং অনুৰাদাধিকরণং আপত্তাধিকরণং কিচ্চাধিকরণন্তি ইমেসং চতুন্নং। <span class="bld">সমথায ৰূপসমাযা</span>তি সমনত্থঞ্চেৰ ৰূপসমনত্থঞ্চ সম্মুখাৰিনযো দাতব্বো…পে॰… তিণৰত্থারকোতি ইমে সত্ত সমথা দাতব্বা। তত্রাযং ৰিনিচ্ছযো – অধিকরণেসু তাৰ ‘‘ধম্মো’’তি ৰা, ‘‘অধম্মো’’তি ৰা অট্ঠারসহি ৰত্থূহি ৰিৰদন্তানং ভিক্খূনং যো ৰিৰাদো, ইদং <span class="bld">ৰিৰাদাধিকরণং</span> নাম। সীলৰিপত্তিযা ৰা আচারদিট্ঠিআজীৰৰিপত্তিযা ৰা অনুৰদন্তানং যো অনুৰাদো উপৰদনা চেৰ চোদনা চ, ইদং <span class="bld">অনুৰাদাধিকরণং</span> নাম। মাতিকায আগতা পঞ্চ, ৰিভঙ্গে দ্বেতি সত্তপি <a name="V0.0277"></a> আপত্তিক্খন্ধা <span class="bld">আপত্তাধিকরণং</span> <a name="P0.0154"></a>, নাম। যং সঙ্ঘস্স অপলোকনাদীনং চতুন্নং কম্মানং করণং, ইদং <span class="bld">কিচ্চাধিকরণং</span> নাম।</p>
<p class="bodytext">তত্থ <span class="bld">ৰিৰাদাধিকরণং</span> (চূল়ৰ॰ ২২৮) দ্বীহি সমথেহি সম্মতি সম্মুখাৰিনযেন চ যেভুয্যসিকায চ, সম্মুখাৰিনযেনেৰ সম্মমানং যস্মিং ৰিহারে উপ্পন্নং, তস্মিংযেৰ ৰা, অঞ্ঞত্থ ৰূপসমেতুং গচ্ছন্তানং অন্তরামগ্গে ৰা, যত্থ গন্ত্বা সঙ্ঘস্স নিয্যাতিতং, তত্থ সঙ্ঘেন ৰা ৰূপসমেতুং অসক্কোন্তে তত্থেৰ উব্বাহিকায সম্মতপুগ্গলেহি ৰা ৰিনিচ্ছিতং সম্মতি, এৰং সম্মমানে চ পন তস্মিং যা সঙ্ঘসম্মুখতা ধম্মসম্মুখতা ৰিনযসম্মুখতা পুগ্গলসম্মুখতা অযং <span class="bld">সম্মুখাৰিনযো</span> নাম। তত্থ চ কারকসঙ্ঘস্স সঙ্ঘসামগ্গিৰসেন সম্মুখীভাৰো <span class="bld">সঙ্ঘসম্মুখতা,</span> সমেতব্বস্স ৰত্থুনো ভূততা <span class="bld">ধম্মসম্মুখতা,</span> যথা তং সমেতব্বং, তথেৰস্স সমনং <span class="bld">ৰিনযসম্মুখতা,</span> যো চ ৰিৰদতি, যেন চ ৰিৰদতি, তেসং উভিন্নং অত্থপচ্চত্থিকানং সম্মুখীভাৰো <span class="bld">পুগ্গলসম্মুখতা</span>। উব্বাহিকায ৰূপসমনে পনেত্থ সঙ্ঘসম্মুখতা পরিহাযতি, এৰং তাৰ সম্মুখাৰিনযেনেৰ সম্মতি।</p>
<p class="bodytext">সচে <a name="M0.0290"></a> পনেৰম্পি ন সম্মতি, অথ নং উব্বাহিকায সম্মতা ভিক্খূ ‘‘ন মযং সক্কোম ৰূপসমেতু’’ন্তি সঙ্ঘস্সেৰ নিয্যাতেন্তি, ততো সঙ্ঘো পঞ্চঙ্গসমন্নাগতং ভিক্খুং সলাকগ্গাহাপকং সম্মন্নিত্বা তেন গুল়্হকৰিৰট্টকসকণ্ণজপ্পকেসু তীসু সলাকগ্গাহেসু অঞ্ঞতরৰসেন সলাকং গাহেত্বা সন্নিপতিতপরিসায ধম্মৰাদীনং যেভুয্যতায যথা তে ধম্মৰাদিনো ৰদন্তি, এৰং ৰূপসন্তং অধিকরণং সম্মুখাৰিনযেন চ যেভুয্যসিকায চ ৰূপসন্তং হোতি। তত্থ সম্মুখাৰিনযো ৰুত্তনযো এৰ, যং পন যেভুয্যসিককম্মস্স করণং। অযং <span class="bld">যেভুয্যসিকা</span> নাম, এৰং ৰিৰাদাধিকরণং দ্বীহি সমথেহি সম্মতি।</p>
<p class="bodytext"><span class="bld">অনুৰাদাধিকরণং</span> (চূল়ৰ॰ ২৩৬) চতূহি সমথেহি সম্মতি সম্মুখাৰিনযেন চ সতিৰিনযেন চ অমূল়্হৰিনযেন চ তস্সপাপিযসিকায চ। সম্মুখাৰিনযেনেৰ সম্মমানং যো চ অনুৰদতি, যঞ্চ অনুৰদতি, তেসং ৰচনং সুত্বা সচে কাচি আপত্তি নত্থি, উভো খমাপেত্বা, সচে অত্থি, ‘‘অযং নামেত্থ আপত্তী’’তি এৰং ৰিনিচ্ছিতং ৰূপসম্মতি, তত্থ সম্মুখাৰিনযলক্খণং ৰুত্তনযমেৰ। যদা পন খীণাসৰস্স ভিক্খুনো অমূলিকায সীলৰিপত্তিযা অনুদ্ধংসিতস্স সতিৰিনযং যাচমানস্স সঙ্ঘো ঞত্তিচতুত্থেন কম্মেন সতিৰিনযং দেতি, তদা সম্মুখাৰিনযেন চ সতিৰিনযেন চ ৰূপসন্তং হোতি, দিন্নে পন সতিৰিনযে পুন তস্মিং পুগ্গলে কস্সচি অনুৰাদো ন রুহতি। যদা উম্মত্তকো ভিক্খু উম্মাদৰসেন গতে অস্সামণকে <a name="V0.0278"></a> অজ্ঝাচারে ‘‘সরতাযস্মা এৰরূপিং আপত্তি’’ন্তি ভিক্খূহি চোদিযমানো ‘‘উম্মত্তকেন মে, আৰুসো, এতং কতং, নাহং তং সরামী’’তি ভণন্তোপি ভিক্খূহি চোদিযমানোৰ পুন অচোদনত্থায অমূল়্হৰিনযং <a name="P0.0155"></a> যাচতি, সঙ্ঘো চস্স ঞত্তিচতুত্থেন কম্মেন অমূল়্হৰিনযং দেতি। তদা সম্মুখাৰিনযেন চ অমূল়্হৰিনযেন চ ৰূপসন্তং হোতি, দিন্নে পন অমূল়্হৰিনযে পুন তস্মিং পুগ্গলে কস্সচি তপ্পচ্চযা অনুৰাদো ন রুহতি।</p>
<p class="bodytext">যদা পন পারাজিকেন ৰা পারাজিকসামন্তেন ৰা চোদিযমানস্স অঞ্ঞেনঞ্ঞং পটিচরতো পাপুস্সন্নতায পাপিযস্স পুগ্গলস্স ‘‘সচাযং অচ্ছিন্নমূলো ভৰিস্সতি, সম্মা ৰত্তিত্বা ওসারণং লভিস্সতি, সচে ছিন্নমূলো, সযমেৰস্স নাসনা ভৰিস্সতী’’তি মঞ্ঞমানো সঙ্ঘো ঞত্তিচতুত্থেন <a name="M0.0291"></a> কম্মেন তস্সপাপিযসিকং কম্মং করোতি, তদা সম্মুখাৰিনযেন চ তস্সপাপিযসিকায চ ৰূপসন্তং হোতি, এৰং অনুৰাদাধিকরণং চতূহি সমথেহি সম্মতি।</p>
<p class="bodytext"><span class="bld">আপত্তাধিকরণং</span> (চূল়ৰ॰ ২৩৯) তীহি সমথেহি সম্মতি সম্মুখাৰিনযেন চ পটিঞ্ঞাতকরণেন চ তিণৰত্থারকেন চ। তস্স সম্মুখাৰিনযেনেৰ ৰূপসমো নত্থি, যদা পন একস্স ৰা ভিক্খুনো, নিস্সগ্গিযৰণ্ণনাযং ৰুত্তনযেন সঙ্ঘগণমজ্ঝেসু ৰা ভিক্খু লহুকং আপত্তিং দেসেতি, তদা আপত্তাধিকরণং সম্মুখাৰিনযেন চ পটিঞ্ঞাতকরণেন চ ৰূপসম্মতি। তত্থ সম্মুখাৰিনযে তাৰ যো চ দেসেতি, যস্স চ দেসেতি, তেসং সম্মুখীভাৰো পুগ্গলসম্মুখতা, সেসং ৰুত্তনযমেৰ। পুগ্গলস্স চ গণস্স চ দেসনাকালে সঙ্ঘসম্মুখতা পরিহাযতি।</p>
<p class="bodytext">যা পনেত্থ ‘‘অহং, ভন্তে, ইত্থন্নামং আপত্তিং আপন্নো’’তি চ, ‘‘পস্সসী’’তি, ‘‘আম পস্সামী’’তি চ পটিঞ্ঞা, তায ‘‘আযতিং সংৰরেয্যাসী’’তি করণং পটিঞ্ঞাতকরণং নাম। সঙ্ঘাদিসেসে পরিৰাসাদিযাচনা পটিঞ্ঞা, পরিৰাসাদীনং দানং পটিঞ্ঞাতকরণং নাম। দ্বেপক্খজাতা পন ভণ্ডনকারকা ভিক্খূ বহুং অস্সামণকং অজ্ঝাচারং চরিত্বা পুন লজ্জিধম্মে উপ্পন্নে ‘‘সচে মযং ইমাহি আপত্তীহি অঞ্ঞমঞ্ঞং করিস্সাম, সিযাপি তং অধিকরণং কক্খল়ত্থায ৰাল়ত্থায সংৰত্তেয্যা’’তি অঞ্ঞমঞ্ঞং আপত্তিযা কারাপনে দোসং দিস্বা যদা তিণৰত্থারককম্মং করোন্তি, তদা আপত্তাধিকরণং সম্মুখাৰিনযেন চ তিণৰত্থারকেন চ সম্মতি। তত্র হি যত্তকা হত্থপাসূপগতা ‘‘ন মেতং খমতী’’তি এৰং দিট্ঠাৰিকম্মং <a name="V0.0279"></a> অকত্বা নিদ্দম্পি ওক্কমন্তা হোন্তি, সব্বেসং ঠপেত্বা থুল্লৰজ্জঞ্চ গিহিপ্পটিসংযুত্তঞ্চ সব্বাপত্তিযো ৰুট্ঠহন্তি, এৰং আপত্তাধিকরণং তীহি সমথেহি সম্মতি।</p>
<p class="bodytext"><span class="bld">কিচ্চাধিকরণং</span> (চূল়ৰ॰ ২৪২) একেন সমথেন সম্মতি সম্মুখাৰিনযেনেৰ। ইতি ইমানি চত্তারি অধিকরণানি যথানুরূপং ইমেহি সত্তহি সমথেহি সম্মন্তি, তেন ৰুত্তং ‘‘উপ্পন্নুপ্পন্নানং অধিকরণানং সমথায ৰূপসমায সম্মুখাৰিনযো <a name="M0.0292"></a> দাতব্বো…পে॰… তিণৰত্থারকো’’তি। অযমেত্থ ৰিনিচ্ছযনযো, ৰিত্থারো পন সমথক্খন্ধকে আগতোযেৰ, ৰিনিচ্ছযোপিস্স সমন্তপাসাদিকাযং ৰুত্তো।</p>
<p class="bodytext"><span class="bld">তত্থাযস্মন্তে পুচ্ছামি, কচ্চিত্থ পরিসুদ্ধা</span>তি <a name="P0.0156"></a> তেসু সত্তসু অধিকরণসমথেসু কচ্চিত্থ পরিসুদ্ধা, নত্থি ৰো কিঞ্চি সমথেহি ৰূপসমেতব্বন্তি পুচ্ছামি, এতেন সব্বাপত্তীহি পরিসুদ্ধভাৰো পুচ্ছিতো হোতি।</p>
<p class="bodytext"><span class="bld">উদ্দিট্ঠং খো আযস্মন্তো নিদান</span>ন্তিআদি নিগমনৰচনং। তত্থ <span class="bld">এত্তক</span>ন্তি এত্তকং সিক্খাপদং। <span class="bld">সুত্তাগত</span>ন্তি সুত্তে পাতিমোক্খে আগতং। <span class="bld">সুত্তপরিযাপন্ন</span>ন্তি তত্থেৰ অন্তোগধং। <span class="bld">অন্বদ্ধমাসং উদ্দেসং আগচ্ছতী</span>তি অদ্ধমাসে অদ্ধমাসে উপোসথৰসেন উদ্দিসিতব্বতং আগচ্ছতি। <span class="bld">সমগ্গেহী</span>তি কাযসামগ্গিৰসেন সমগ্গেহি। <span class="bld">সম্মোদমানেহী</span>তি চিত্তসামগ্গিৰসেন একজ্ঝাসযতায সুট্ঠু মোদমানেহি। <span class="bld">অৰিৰদমানেহী</span>তি অট্ঠারসসু ৰিৰাদৰত্থূসু অঞ্ঞতরৰসেনাপি অৰিৰদমানেহি। <span class="bld">সিক্খিতব্ব</span>ন্তি তং তং সিক্খাপদং অৰীতিক্কমন্তেহি অধিসীলসিক্খা সম্পাদেতব্বা। অন্তরন্তরা পন যং ন ৰুত্তং, তং সব্বং পুরিমে পুরিমে সিক্খাপদে ৰুত্তত্তা চেৰ উত্তানত্থত্তা চাতি।</p>
<p class="centered">অধিকরণসমথৰণ্ণনা নিট্ঠিতা।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">ভিক্খুপাতিমোক্খৰণ্ণনা নিট্ঠিতা।</p></div>
<p class="chapter">পারাজিককণ্ডো</p>
<div class="chaptxt">
<p class="chaphead">ভিক্খুনীপাতিমোক্খৰণ্ণনা</p>
<p class="namo">॥ নমো তস্স ভগৰতো অরহতো সম্মসম্বুদ্ধস্স॥</p>
<p class="gatha1">ভিক্খুনীনং <a name="P0.0157"></a> হিতত্থায, পাতিমোক্খং পকাসযি।</p>
<p class="gathalast">যং নাথো, তস্স দানেসো, সম্পত্তো ৰণ্ণনাক্কমো॥</p>
<p class="title">সাধারণপারাজিকং</p>
<p class="subhead">১…পে॰…৪. মেথুনধম্মসিক্খাপদৰণ্ণনা</p>
<p class="bodytext">তত্থ <a name="M0.0293"></a> <a name="V0.0280"></a> <span class="bld">সুণাতু মে</span>তিআদীনং ভিক্খুপাতিমোক্খৰণ্ণনাযং ৰুত্তনযেনেৰ অত্থো ৰেদিতব্বো। কেৰলঞ্হি, ভন্তে, অয্যেতিআদিৰসেন তস্মিঞ্চ ইধ চ অভিলাপমত্তমেৰ লিঙ্গভেদমত্তঞ্চ ৰিসেসো <a name="V0.0281"></a>। যস্মা চ ভিক্খুনিযা সিক্খাপচ্চক্খানং নাম নত্থি, তস্মা ভিক্খুনীনং ‘‘সিক্খাসাজীৰসমাপন্না সিক্খং অপচ্চক্খায দুব্বল্যং অনাৰিকত্বা’’তি অৰত্বা <span class="bld">যা পন ভিক্খুনী ছন্দসো মেথুনং ধম্মং পটিসেৰেয্যা</span>তি ৰুত্তং। তত্থ <span class="bld">ছন্দসো</span>তি মেথুনরাগপ্পটিসংযুত্তেন ছন্দেন চেৰ রুচিযা চ। ছন্দে পন অসতি বলক্কারেন পধংসিতায অনাপত্তি, তস্মা যা পরিপুণ্ণূপসম্পদা ভিক্খুনী মনুস্সামনুস্সতিরচ্ছানজাতীসু পুরিসউভতোব্যঞ্জনকপণ্ডকানং যস্স কস্সচি সজীৰস্স ৰা নিজ্জীৰস্স ৰা সন্থতস্স ৰা অসন্থতস্স ৰা অক্খাযিতস্স ৰা যেভুয্যেন অক্খাযিতস্স ৰা অঙ্গজাতস্স অত্তনো ৰচ্চমগ্গপস্সাৰমগ্গমুখেসু তীসু যত্থকত্থচি সন্থতে ৰা অসন্থতে ৰা পকতিৰাতেন অসংফুট্ঠে অল্লোকাসে অন্তমসো তিলফলমত্তম্পি পদেসং ছন্দসো পৰেসেতি, পরেন ৰা পৰেসিযমানা পৰেসনপৰিট্ঠট্ঠিতউদ্ধরণেসু যংকিঞ্চি সাদিযতি, অযং পারাজিকা হোতি। সেসমেত্থ ইতো পরেসু চ সাধারণসিক্খাপদেসু ৰুত্তনযানুসারেনেৰ ৰেদিতব্বং।</p>
<p class="title">অসাধারণপারাজিকং</p>
<p class="subhead">৫. উব্ভজাণুমণ্ডলিকাসিক্খাপদৰণ্ণনা</p>
<p class="bodytext">অসাধারণেসু <a name="M0.0294"></a> পন চতুন্নং তাৰ পারাজিকানং পঠমে <span class="bld">অৰস্সুতা</span>তি কাযসংসগ্গরাগেন তিন্তা, কিলিন্নাতি অত্থো। দুতিযপদেপি এসেৰ নযো। <span class="bld">পুরিসপুগ্গলস্সা</span>তি কাযসংসগ্গং সমাপজ্জিতুং ৰিঞ্ঞুস্স মনুস্সজাতিকস্স পুরিসসঙ্খাতস্স পুগ্গলস্স। <span class="bld">অধক্খক</span>ন্তি অত্তনো অক্খকানং অধো। <span class="bld">উব্ভজাণুমণ্ডল</span>ন্তি জাণুমণ্ডলানং উপরি, এত্থ চ উব্ভকপ্পরম্পি উব্ভজাণুমণ্ডলেনেৰ সঙ্গহিতং। <span class="bld">আমসন</span>ন্তি আমজ্জনং ফুট্ঠোকাসং অনতিক্কমিত্বা তত্থেৰ সঙ্ঘট্টনং। <span class="bld">পরামসন</span>ন্তি ইতো চিতো চ সঞ্চরণং। <span class="bld">গহণ</span>ন্তি গহিতমত্তং। <span class="bld">ছুপন</span>ন্তি অসঙ্ঘট্টেত্বা ফুট্ঠমত্তং। <span class="bld">পটিপীল়ন</span>ন্তি অঙ্গে গহেত্বা নিপ্পীল়নং। <span class="bld">সাদিযেয্যা</span>তি যা ভিক্খুনী অত্তনো যথাপরিচ্ছিন্নে কাযে পুরিসস্স এতং আমসনাদিং সাদিযতি, সযং ৰা পন <a name="P0.0158"></a> তেন কাযেন পুরিসস্স যংকিঞ্চি কাযপ্পদেসং সাদযমানা ছুপতি, অযং উব্ভজাণুমণ্ডলিকা নাম পারাজিকাতি অযমেত্থ সঙ্খেপো।</p>
<p class="bodytext">‘‘নিদানং পুগ্গলং ৰত্থু’’ন্তিআদিকে (কঙ্খা॰ অট্ঠ॰ পঠমপারাজিকৰণ্ণনা) তেন ৰিত্থারৰিনিচ্ছযে <a name="V0.0282"></a> যস্মা সব্বানেৰ অসাধারণপঞ্ঞত্তিযো হোন্তি, তস্মা ইতো পট্ঠায সন্তিং অনুপঞ্ঞত্তিং ৰত্বা সাধারণপঞ্ঞত্তীতি ৰা অসাধারণপঞ্ঞত্তীতি ৰা ন ৰক্খাম, আণত্তিযং যত্থ আণত্তি নত্থি, তত্থ কিঞ্চি অৰত্বা যত্থ অত্থি, তত্থেৰ ৰক্খাম, ৰিপত্তিৰিচারণা ৰুত্তাযেৰ।</p>
<p class="bodytext">অৰসেসং পন সব্বত্থ ৰত্তব্বং, তযিদং ৰুচ্চতি, ইদং তাৰ সিক্খাপদং সাৰত্থিযং সুন্দরীনন্দং আরব্ভ কাযসংসগ্গং সমাপজ্জনৰত্থুস্মিং পঞ্ঞত্তং, একতোঅৰস্সুতে যথাপরিচ্ছিন্নেন কাযেন পুরিসস্স কাযং, উভতোঅৰস্সুতেপি কাযেন কাযপ্পটিবদ্ধং, যথাপরিচ্ছিন্নকাযপ্পটিবদ্ধেন ৰা অৰসেসকাযেন ৰা তস্স কাযং আমসন্তিযা থুল্লচ্চযং, যক্খপেতপণ্ডকতিরচ্ছানগতমনুস্সৰিগ্গহানং উভতোঅৰস্সুতে যথাপরিচ্ছিন্নেন কাযেন কাযং আমসন্তিযাপি থুল্লচ্চযং, সচে পন পুরিসস্স কাযসংসগ্গরাগো নত্থি, পারাজিকক্খেত্তেপি থুল্লচ্চযমেৰ। অৰসেসে পন কাযপ্পটিবদ্ধেন কাযপ্পটিবদ্ধাদিভেদে, মেথুনরাগগেহসিতপেমেসু চ সব্বত্থ দুক্কটং। অসঞ্চিচ্চ, অস্সতিযা, অজানন্তিযা, অসাদিযন্তিযা <a name="M0.0295"></a>, উম্মত্তিকাদীনঞ্চ অনাপত্তি। অঙ্গানি সমুট্ঠানাদীনি চ ভিক্খুপাতিমোক্খে কাযসংসগ্গে ৰুত্তনযেনেৰ ৰেদিতব্বানীতি।</p>
<p class="centered">উব্ভজাণুমণ্ডলিকাসিক্খাপদৰণ্ণনা নিট্ঠিতা।</p>
<p class="subhead">৬. ৰজ্জপ্পটিচ্ছাদিকাসিক্খাপদৰণ্ণনা</p>
<p class="bodytext">দুতিযে <span class="bld">গণস্সা</span>তি অঞ্ঞাসং ভিক্খুনীনং। <span class="bld">ঠিতা</span>তি সলিঙ্গে ঠিতা। <span class="bld">চুতা</span>তি কালঙ্কতা। <span class="bld">নাসিতা</span>তি লিঙ্গনাসনায সযং ৰা নট্ঠা, অঞ্ঞেহি ৰা নাসিতা। <span class="bld">অৰস্সটা</span>তি তিত্থাযতনং সঙ্কন্তা। <span class="bld">পুব্বেৰাহং অয্যে অঞ্ঞাসি</span>ন্তি ইদং তস্সা ৰচনকালদস্সনং, সলিঙ্গে ঠিতায পন পারাজিকভাৰং ঞত্বা ‘‘ন দানি নং কস্সচি আরোচেস্সামী’’তি ধুরে নিক্খিত্তমত্তেযেৰ অযং ৰজ্জপ্পটিচ্ছাদিকা নাম পারাজিকা হোতীতি।</p>
<p class="bodytext">সাৰত্থিযং থুল্লনন্দং আরব্ভ নেৰঅত্তনাপটিচোদনা নগণস্স আরোচনৰত্থুস্মিং পঞ্ঞত্তং, সেসমেত্থ সপ্পাণকৰগ্গম্হি দুট্ঠুল্লাপত্তিপ্পটিচ্ছাদনসিক্খাপদে ৰুত্তনযেনেৰ ৰেদিতব্বং। তত্র হি পাচিত্তিযং, ইধ পারাজিকন্তি অযমেৰ ৰিসেসো, সেসং তাদিসমেৰাতি।</p>
<p class="centered">ৰজ্জপ্পটিচ্ছাদিকাসিক্খাপদৰণ্ণনা নিট্ঠিতা।</p>
<p class="subhead">৭. উক্খিত্তানুৰত্তিকাসিক্খাপদৰণ্ণনা</p>
<p class="bodytext">ততিযে <a name="P0.0159"></a> <a name="V0.0283"></a> <span class="bld">উক্খিত্ত</span>ন্তি আপত্তিযা অদস্সনাদীসু উক্খিত্তং। <span class="bld">ধম্মেনা</span>তি ভূতেন ৰত্থুনা। <span class="bld">ৰিনযেনা</span>তি চোদেত্বা সারেত্বা। <span class="bld">সত্থুসাসনেনা</span>তি ইধাপি চোদেত্বা সারেত্বা করণমেৰ সত্থুসাসনং নাম। <span class="bld">অনাদর</span>ন্তি যেন সঙ্ঘেন উক্খেপনিযকম্মং কতং, তস্মিং ৰা, তত্থ পরিযাপন্নগণে ৰা একপুগ্গলে ৰা তস্মিং ৰা কম্মে আদরৰিরহিতং, সম্মাৰত্তনায অৰত্তমানন্তি অত্থো। <span class="bld">অপ্পটিকার</span>ন্তি পটিকাররহিতং, অনোসারিতন্তি অত্থো। <span class="bld">অকতসহায</span>ন্তি এককম্মাদিকে সংৰাসে সহ অযনভাৰেন সমানসংৰাসকা ভিক্খূ সহাযা নাম, যস্স পন সো সংৰাসো তেহি সদ্ধিং নত্থি ন তেন তে সহাযা কতা হোন্তি <a name="M0.0296"></a>, ইতি সো অকতসহাযো নাম, তং অকতসহাযং, সমানসংৰাসকভাৰং অনুপগতন্তি অত্থো। <span class="bld">তমনুৰত্তেয্যা</span>তি তং উক্খিত্তকং উক্খিত্তকভাৰেযেৰ ঠিতং ভিক্খুং যা ভিক্খুনী যংদিট্ঠিকো সো হোতি, তায দিট্ঠিযা গহণভাৰেন অনুৰত্তেয্য। সা ভিক্খুনী ভিক্খুনীহি সঙ্ঘভেদসিক্খাপদাদীসু ৰুত্তনযেন ৰিসুং সঙ্ঘমজ্ঝে চ ৰুচ্চমানা তং ৰত্থুং অপ্পটিনিস্সজ্জন্তী সমনুভাসনকম্মপরিযোসানে উক্খিত্তানুৰত্তিকা নাম পারাজিকা হোতীতি।</p>
<p class="bodytext">সাৰত্থিযং থুল্লনন্দং আরব্ভ উক্খিত্তানুৰত্তনৰত্থুস্মিং পঞ্ঞত্তং, ঞত্তিযা দুক্কটং, দ্বীহি কম্মৰাচাহি দ্বে থুল্লচ্চযা, ‘‘যস্সা নক্খমতি, সা ভাসেয্যা’’তি এৰং <span class="bld">য্য</span>-কারপ্পত্তায ততিযকম্মৰাচায পারাজিকং, অধম্মকম্মে তিকদুক্কটং, সেসং সঙ্ঘভেদসিক্খাপদাদীসু ৰুত্তনযেনেৰ ৰেদিতব্বং।</p>
<p class="centered">উক্খিত্তানুৰত্তিকাসিক্খাপদৰণ্ণনা নিট্ঠিতা।</p>
<p class="subhead">৮. অট্ঠৰত্থুকাসিক্খাপদৰণ্ণনা</p>
<p class="bodytext">চতুত্থে <span class="bld">অৰস্সুতা</span>তি লোকস্সাদমিত্তসন্থৰৰসেন কাযসংসগ্গরাগেন তিন্তা। অযমেৰ হি অত্থো সীহল়মাতিকাট্ঠকথাযং ৰুত্তো, সমন্তপাসাদিকাযং (পাচি॰ অট্ঠ॰ ৬৭৫) পনস্স ৰিচারণা কতা, দুতিযপদেপি এসেৰ নযো। <span class="bld">পুরিসপুগ্গলস্স হত্থগ্গহণং ৰা</span>তিআদীসু পন যং পুরিসপুগ্গলেন হত্থে গহণং কতং, তং ‘‘পুরিসপুগ্গলস্স হত্থগ্গহণ’’ন্তি ৰুত্তং, এসেৰ নযো সঙ্ঘাটিকণ্ণগ্গহণেপি। <span class="bld">হত্থগ্গহণ</span>ন্তি এত্থ চ যস্স কস্সচি অপারাজিকক্খেত্তভূতস্স অঙ্গস্স গহণং হত্থগ্গহণং, যস্স কস্সচি নিৰত্থস্স ৰা পারুতস্স ৰা গহণং <span class="bld">সঙ্ঘাটিকণ্ণগ্গহণং। সন্তিট্ঠেয্য ৰা</span>তিআদীসু কাযসংসগ্গসঙ্খাতস্স অসদ্ধম্মস্স পটিসেৰনত্থায পুরিসস্স হত্থপাসে সন্তিট্ঠেয্য ৰা, তত্থ ঠিতা সল্লপেয্য ৰা, পুরিসেন ৰা <a name="P0.0160"></a> ‘‘ইত্থন্নামং ঠানং আগচ্ছা’’তি <a name="V0.0284"></a> ৰুত্তা তং সঙ্কেতং গচ্ছেয্য, তস্স ৰা পুরিসস্স অব্ভাগমনং সাদিযেয্য, যেন কেনচি ৰা পটিচ্ছন্নং ওকাসং <a name="M0.0297"></a> পৰিসেয্য, পুরিসস্স হত্থপাসে ঠত্বা কাযং উপসংহরেয্যাতি এৰমত্থো দট্ঠব্বো। <span class="bld">অযম্পি পারাজিকা</span>তি যথা পুরিমাযো, এৰং অযম্পি ভিক্খুনী এতস্স কাযসংসগ্গসঙ্খাতস্স অসদ্ধম্মস্স পটিসেৰনত্থায এতানি অট্ঠ ৰত্থূনি পটিপাটিযা ৰা উপ্পটিপাটিযা ৰা পূরেত্বা অট্ঠৰত্থুকা নাম পারাজিকা হোতীতি।</p>
<p class="bodytext">সাৰত্থিযং ছব্বগ্গিযা ভিক্খুনিযো আরব্ভ অট্ঠমং ৰত্থুং পরিপূরণৰত্থুস্মিং পঞ্ঞত্তং, সঙ্কেতগমনে পদে পদে দুক্কটং, পুরিসস্স হত্থপাসং ওক্কন্তমত্তে থুল্লচ্চযং, পুরিসস্স অব্ভাগমনসাদযমানেপি দুক্কটং। হত্থপাসোক্কমনে থুল্লচ্চযং, সেসেসু একেকস্মিং থুল্লচ্চযমেৰ, অট্ঠমে পরিপুণ্ণে পারাজিকং। একেকস্মিং পন ৰত্থুস্মিং সতক্খত্তুম্পি ৰীতিক্কন্তে তা আপত্তিযো দেসেত্বা মুচ্চতি, অপিচেত্থ <span class="bld">গণনূপিকা</span> আপত্তি ৰেদিতব্বা, ‘‘ইদানি নাপজ্জিস্সামী’’তি হি ধুরনিক্খেপং কত্বা দেসিতা গণনূপিকা, দেসিতগণনং উপেতি, পারাজিকস্স অঙ্গং ন হোতি। তস্মা যা একং আপন্না ধুরনিক্খেপং কত্বা দেসেত্বা পুন কিলেসৰসেন আপজ্জতি, পুনপি দেসেতি, এৰং অট্ঠমং পরিপূরেন্তীপি পারাজিকা ন হোতি। যা পন আপজ্জিত্বা ‘‘পুনপি অঞ্ঞং ৰত্থুং আপজ্জিস্সামী’’তি সউস্সাহাৰ দেসেতি, তস্সা সা আপত্তি অগণনূপিকা, দেসিতাপি অদেসিতা হোতি, পারাজিকস্স অঙ্গং হোতি। অসঞ্চিচ্চ, অস্সতিযা, অজানন্তিযা অসাদিযন্তিযা, উম্মত্তিকাদীনঞ্চ অনাপত্তি। কাযসংসগ্গরাগো, সউস্সাহতা, অট্ঠমস্স ৰত্থুস্স পূরণন্তি ইমানেত্থ তীণি অঙ্গানি। সমনুভাসনসমুট্ঠানং, কিরিযাকিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, দ্বিৰেদনন্তি।</p>
<p class="centered">অট্ঠৰত্থুকাসিক্খাপদৰণ্ণনা নিট্ঠিতা।</p>
<p class="bodytext"><span class="bld">উদ্দিট্ঠা খো অয্যাযো অট্ঠ পারাজিকা ধম্মা</span>তি ভিক্খূ আরব্ভ পঞ্ঞত্তা সাধারণা চত্তারো, ইমে চত্তারোতি এৰং পাতিমোক্খুদ্দেসমগ্গেন অট্ঠ পারাজিকা ধম্মা উদ্দিট্ঠাতি এৰমেত্থ অত্থো ৰেদিতব্বো, সেসং ভিক্খুপাতিমোক্খৰণ্ণনাযং ৰুত্তনযমেৰাতি।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">ভিক্খুনিপাতিমোক্খে</p>
<p class="centered">পারাজিকৰণ্ণনা নিট্ঠিতা।</p></div>
<p class="chapter">সঙ্ঘাদিসেসকণ্ডো</p>
<div class="chaptxt">
<p class="subhead">১. উস্সযৰাদিকাসিক্খাপদৰণ্ণনা</p>
<p class="bodytext">সঙ্ঘাদিসেসেসু <a name="M0.0298"></a> <a name="V0.0285"></a> পঠমে <span class="bld">উস্সযৰাদিকা</span>তি মানুস্সযৰসেন কোধুস্সযৰসেন <a name="P0.0161"></a> অড্ডকরণত্থায ৰিনিচ্ছযমহামত্তানং সন্তিকে ৰিৰদমানা। <span class="bld">গহপতিনা ৰা</span>তিআদীহি ঠপেত্বা পঞ্চ সহধম্মিকে অৰসেসা গহট্ঠপব্বজিতা সঙ্গহিতা। <span class="bld">অযং ভিক্খুনী পঠমাপত্তিক</span>ন্তি আদিম্হি পঠমং আপত্তি এতস্সাতি পঠমাপত্তিকো, ৰীতিক্কমক্খণেযেৰ আপজ্জিতব্বোতি অত্থো, তং পঠমাপত্তিকং। <span class="bld">আপন্না</span>তি অড্ডপরিযোসানে আপন্না। ভিক্খুনিং সঙ্ঘতো নিস্সারেতীতি <span class="bld">নিস্সারণীযো,</span> তং নিস্সারণীযং। <span class="bld">সঙ্ঘাদিসেস</span>ন্তি এৰংনামকং।</p>
<p class="bodytext">সাৰত্থিযং থুল্লনন্দং আরব্ভ উস্সযৰাদিকৰত্থুস্মিং পঞ্ঞত্তং, সাণত্তিকং, ‘‘অড্ডং করিস্সামী’’তি যংকিঞ্চি দুতিযিকং ৰা সক্খিং ৰা সহাযং ৰা পরিযেসন্তিযা পরিযেসনে দুক্কটং, যত্থ ঠিতায ‘‘অড্ডং কাতুং গচ্ছামী’’তি চিত্তং উপ্পজ্জতি, ততো পট্ঠায গচ্ছন্তিযা পদে পদে দুক্কটং, যত্থকত্থচি অন্তমসো ভিক্খুনুপস্সযং আগতেপি ৰোহারিকে দিস্বা অত্তনো কথং আরোচেন্তিযা দুক্কটং। ইতরেন অত্তনো কথায আরোচিতায ভিক্খুনিযা থুল্লচ্চযং, পঠমং ইতরেন পচ্ছা ভিক্খুনিযা আরোচনেপি এসেৰ নযো। সচে পন ভিক্খুনী তং ৰদতি ‘‘মম চ তৰ চ কথং ত্বংযেৰ আরোচেহী’’তি, সো অত্তনো ৰা কথং পঠমং আরোচেতু, তস্সা ৰা, পঠমারোচনে ভিক্খুনিযা দুক্কটং, দুতিযে থুল্লচ্চযং, তেন এৰং ৰুত্তায ভিক্খুনিযা আরোচনেপি এসেৰ নযো। সচে পন ভিক্খুনী অঞ্ঞেন কথাপেতি, তত্রাপি এসেৰ নযো। যথা ৰা তথা ৰা হি আরোচিযমানে পঠমারোচনে ভিক্খুনিযা দুক্কটং, দুতিযে থুল্লচ্চযং। উভিন্নং পন কথং সুত্বা ৰোহারিকেহি ৰিনিচ্ছযে কতে অড্ডপরিযোসানং নাম হোতি, তস্মিং অড্ডপরিযোসানে ভিক্খুনিযা জযেপি পরাজযেপি সঙ্ঘাদিসেসো।</p>
<p class="bodytext">যা <a name="V0.0286"></a> পন পচ্চত্থিকমনুস্সেহি দূতং ৰা পহিণিত্বা, সযং ৰা আগন্ত্বা ‘‘এহি, অয্যে’’তি আকড্ঢিযমানা গচ্ছতি, যা ৰা উপস্সযে অঞ্ঞেহি কতং অনাচারং অনোদিস্স আচিক্খন্তী রক্খং যাচতি, যায চ কিঞ্চি অৰুত্তা <a name="M0.0299"></a> ৰোহারিকা অঞ্ঞতো সুত্বা সযমেৰ অড্ডং পরিযোসাপেন্তি, তস্সা, উম্মত্তিকাদীনঞ্চ অনাপত্তি। অঞ্ঞেহি অনাকড্ঢিতায অড্ডকরণং, অড্ডপরিযোসানন্তি ইমানেত্থ দ্বে অঙ্গানি। সমুট্ঠানাদীনি পঠমকথিনসদিসানি, ইদং পন কিরিযমেৰাতি।</p>
<p class="centered">উস্সযৰাদিকাসিক্খাপদৰণ্ণনা নিট্ঠিতা।</p>
<p class="subhead">২. চোরিৰুট্ঠাপিকাসিক্খাপদৰণ্ণনা</p>
<p class="bodytext">দুতিযে যায পঞ্চমাসগ্ঘনকতো পট্ঠায যংকিঞ্চি পরসন্তকং অৰহরিতং, অযং <span class="bld">চোরী</span> নাম, তং চোরিং। <span class="bld">ৰজ্ঝং ৰিদিত</span>ন্তি তেন <a name="P0.0162"></a> কম্মেন ‘‘ৰধারহা অয’’ন্তি এৰং ৰিদিতং। <span class="bld">অনপলোকেত্বা</span>তি অনাপুচ্ছা। <span class="bld">গণ</span>ন্তি মল্লগণভটিপুত্তগণাদিকং। <span class="bld">পূগ</span>ন্তি ধম্মগণং। <span class="bld">সেণি</span>ন্তি গন্ধিকসেণিদুস্সিকসেণিআদিকং। যত্থ যত্থ হি রাজানো গণাদীনং গামনিগমে নিয্যাতেন্তি ‘‘তুম্হেৰ এত্থ অনুসাসথা’’তি, তত্থ তত্থ তেযেৰ ইস্সরা হোন্তি, তস্মা তে সন্ধায ইদং ৰুত্তং। এত্থ চ রাজানং ৰা গণাদিকে ৰা অপলোকেত্বাপি ভিক্খুনিসঙ্ঘো অপলোকেতব্বোৰ। <span class="bld">অঞ্ঞত্র কপ্পা</span>তি তিত্থিযেসু ৰা অঞ্ঞভিক্খুনীসু ৰা পব্বজিতপুব্বা কপ্পা নাম, তং ঠপেত্বা অঞ্ঞং উপসম্পাদেন্তিযা গণআচরিনী পত্তচীৰরপরিযেসনেসু সীমাসম্মুতিযা ঞত্তিযা চ দুক্কটং, দ্বীহি কম্মৰাচাহি থুল্লচ্চযং, কম্মৰাচাপরিযোসানে সঙ্ঘাদিসেসো।</p>
<p class="bodytext">সাৰত্থিযং থুল্লনন্দং আরব্ভ চোরিং ৰুট্ঠাপনৰত্থুস্মিং পঞ্ঞত্তং, চোরিযা ৰেমতিকায দুক্কটং, তথা অচোরিযা চোরিসঞ্ঞায চেৰ ৰেমতিকায চ। অচোরিসঞ্ঞায, অজানন্তিযা, অপলোকেত্বা ৰুট্ঠাপেন্তিযা, কপ্পং ৰুট্ঠাপেন্তিযা, উম্মত্তিকাদীনঞ্চ অনাপত্তি। চোরিতা, চোরিসঞ্ঞিতা, অঞ্ঞত্র অনুঞ্ঞাতকারণা ৰুট্ঠাপনন্তি, ইমানেত্থ তীণি অঙ্গানি। চোরিৰুট্ঠাপনসমুট্ঠানং, কিরিযাকিরিযং, সঞ্ঞাৰিমোক্খং, সচিত্তকং, পণ্ণত্তিৰজ্জং, কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">চোরিৰুট্ঠাপিকাসিক্খাপদৰণ্ণনা নিট্ঠিতা।</p>
<p class="subhead">৩. একগামন্তরগমনসিক্খাপদৰণ্ণনা</p>
<p class="bodytext">ততিযে <a name="M0.0300"></a> <a name="V0.0287"></a> <span class="bld">গামন্তর</span>ন্তিআদীসু সকগামতো তাৰ নিক্খমন্তিযা অনাপত্তি, নিক্খমিত্বা পন অঞ্ঞং গামং গচ্ছন্তিযা পদে পদে দুক্কটং, একেন পাদেন ইতরস্স গামস্স পরিক্খেপে ৰা উপচারে ৰা অতিক্কন্তে থুল্লচ্চযং, দুতিযেন অতিক্কন্তমত্তে সঙ্ঘাদিসেসো, ততো নিক্খমিত্বা পুন সকগামং পৰিসন্তিযাপি এসেৰ নযো। সচে পন খণ্ডপাকারেন ৰা ৰতিচ্ছিদ্দেন ৰা ভিক্খুনিৰিহারভূমিংযেৰ সক্কা হোতি পৰিসিতুং, এৰং পৰিসমানায কপ্পিযভূমিযা পৰিট্ঠা নাম হোতি, তস্মা ৰট্টতি। বহিগামে ঠত্বা যংকিঞ্চি সকগামং ৰা পরগামং ৰা অকপ্পিযভূমিং পদসা পৰিসন্তিযা আপত্তীতি অযমেত্থ সঙ্খেপো।</p>
<p class="bodytext">নদিপারগমনে ৰুত্তলক্খণায নদিযা দুতিযিকং ৰিনা পরতীরং গচ্ছন্তিযা ৰা অন্তরানদিযং দুতিযিকায সদ্ধিং ভণ্ডিত্বা পুন <a name="P0.0163"></a> ওরিমতীরমেৰ পচ্চুত্তরন্তিযা ৰা পঠমপাদং উদ্ধরিত্বা তীরে ঠপিতক্খণে থুল্লচ্চযং, দুতিযপাদুদ্ধারে সঙ্ঘাদিসেসো। ইদ্ধিসেতুযাননাৰাহি পন পরতীরং ওতরিতুং, নহানাদিকারণেন চ ওতিণ্ণায ওরিমতীরং পদসাপি পচ্চুত্তরিতুং ৰট্টতি।</p>
<p class="bodytext">রত্তিৰিপ্পৰাসে ‘‘পুরেঅরুণেযেৰ দুতিযিকায হত্থপাসং ওক্কমিস্সামী’’তি আভোগং ৰিনা একগব্ভেপি দুতিযিকায হত্থপাসাতিক্কমে ঠত্বা অরুণং উট্ঠাপেন্তিযা আপত্তি।</p>
<p class="bodytext"><span class="bld">একা ৰা গণম্হা</span>তি এত্থ পন একা ভিক্খুনীপি গণোযেৰ। <span class="bld">ওহীযেয্যা</span>তি অৰহীযেয্য, দস্সনূপচারং ৰা সৰনূপচারং ৰা ৰিজহেয্যাতি অত্থো। তস্মা ইন্দখীলাতিক্কমতো পট্ঠায বহিগামে রুক্খথম্ভসাণিপাকারাদিঅন্তরিতভাৰেনাপি দুতিযিকায দস্সনূপচারে ৰিজহিতে সচেপি সৰনূপচারো অত্থি, আপত্তিযেৰ। অজ্ঝোকাসে পন দূরেপি দস্সনূপচারো হোতি, তত্থ মগ্গমূল়্হসদ্দেন ৰিয ধম্মস্সৰনারোচনসদ্দেন ৰিয চ ‘অয্যে’তি সদ্দাযন্তিযা সদ্দস্সৰনাতিক্কমে আপত্তিযেৰ। সচে পন মগ্গং গচ্ছন্তী ওহীযিত্বা ‘‘ইদানি পাপুণিস্সামী’’তি সউস্সাহা অনুবন্ধতি, ৰট্টতি।</p>
<p class="bodytext">সাৰত্থিযং <a name="M0.0301"></a> অঞ্ঞতরং ভিক্খুনিং আরব্ভ গামন্তরগমনৰত্থুস্মিং পঞ্ঞত্তং, ‘‘একা ৰা নদিপার’’ন্তিআদিকা এত্থ তিৰিধা অনুপঞ্ঞত্তি, পুরে অরুণে সকগামতো নিক্খমিত্বা অরুণুগ্গমনকালে <a name="V0.0288"></a> গামন্তরপরিযাপন্নং নদিপারং ওক্কমনন্তিযা পন চতস্সোপি আপত্তিযো একক্খণেযেৰ হোন্তি। ৰুত্তম্পি চেতং –</p>
<p class="gatha1">‘‘সিক্খাপদা বুদ্ধৰরেন ৰণ্ণিতা।</p>
<p class="gatha2">সঙ্ঘাদিসেসা চতুরো ভৰেয্যুং।</p>
<p class="gatha3">আপজ্জেয্য একপযোগেন সব্বা।</p>
<p class="gathalast">পঞ্হা মেসা কুসলেহি চিন্তিতা’’তি॥ (পরি॰ ৪৭৯)।</p>
<p class="bodytext">এতেনুপাযেন তিণ্ণং, দ্বিন্নঞ্চ একতোভাৰো ৰেদিতব্বো। দুতিযিকায পন পক্কন্তায ৰা ৰিব্ভন্তায ৰা কালঙ্কতায ৰা পক্খসঙ্কন্তায ৰা আপদাসু ৰা গামন্তরগমনাদীনি করোন্তিযা উম্মত্তিকাদীনঞ্চ অনাপত্তি। অন্তরাযেন একতোভাৰো, গামন্তরগমনাদীসু অঞ্ঞতরতাপজ্জনং, আপদায অভাৰোতি ইমানেত্থ তীণি অঙ্গানি। সমুট্ঠানাদীনি পঠমপারাজিকসদিসানি, ইদং পন পণ্ণত্তিৰজ্জং, তিচিত্তং, তিৰেদনন্তি।</p>
<p class="centered">একগামন্তরগমনসিক্খাপদৰণ্ণনা নিট্ঠিতা।</p>
<p class="subhead">৪. উক্খিত্তকওসারণসিক্খাপদৰণ্ণনা</p>
<p class="bodytext">চতুত্থে <span class="bld">উক্খিত্ত</span>ন্তি আপত্তিযা অদস্সনাদীসু উক্খিত্তং। <span class="bld">অনঞ্ঞায গণস্স</span> <a name="P0.0164"></a> <span class="bld">ছন্দ</span>ন্তি তস্সেৰ কারকসঙ্ঘস্স ছন্দং অজানিত্বা। <span class="bld">ওসারেয্যা</span>তি ওসারণকম্মং করেয্য। তস্সা এৰং করোন্তিযা, গণপরিযেসনে সীমাসম্মুতিযা ঞত্তিযা চ দুক্কটং, দ্বীহি কম্মৰাচাহি থুল্লচ্চযং, কম্মৰাচাপরিযোসানে সঙ্ঘাদিসেসো।</p>
<p class="bodytext">সাৰত্থিযং থুল্লনন্দং আরব্ভ এৰং ওসারণৰত্থুস্মিং পঞ্ঞত্তং, তিকসঙ্ঘাদিসেসং, অধম্মকম্মে তিকদুক্কটং, কারকসঙ্ঘং ৰা আপুচ্ছিত্বা, গণস্স ৰা ছন্দং জানিত্বা, ৰত্তে ৰা ৰত্তন্তিং, অসন্তে কারকসঙ্ঘে ওসারেন্তিযা, উম্মত্তিকাদীনঞ্চ অনাপত্তি। ধম্মকম্মেন উক্খিত্ততা, অঞ্ঞত্র অনুঞ্ঞাতকারণা <a name="M0.0302"></a> ওসারণন্তি ইমানেত্থ দ্বে অঙ্গানি। সমুট্ঠানাদীনি সঙ্ঘভেদসিক্খাপদে ৰুত্তনযানেৰ, ইদং পন কিরিযাকিরিযন্তি।</p>
<p class="centered">উক্খিত্তকওসারণসিক্খাপদৰণ্ণনা নিট্ঠিতা।</p>
<p class="subhead">৫. ভোজনপ্পটিগ্গহণপঠমসিক্খাপদৰণ্ণনা</p>
<p class="bodytext">পঞ্চমে <a name="V0.0289"></a> <span class="bld">অৰস্সুতা</span>তি ছন্দরাগেন তিন্তা। <span class="bld">অৰস্সুতস্সা</span>তি তাদিসস্সেৰ। <span class="bld">খাদেয্য ৰা ভুঞ্জেয্য ৰা</span>তি এত্থ পটিগ্গহণে থুল্লচ্চযং, অজ্ঝোহারে অজ্ঝোহারে সঙ্ঘাদিসেসো।</p>
<p class="bodytext">সাৰত্থিযং সুন্দরীনন্দং আরব্ভ অৰস্সুতায অৰস্সুতস্স হত্থতো আমিসপ্পটিগ্গহণৰত্থুস্মিং পঞ্ঞত্তং, একতোঅৰস্সুতে পটিগ্গহণে দুক্কটং, অজ্ঝোহারে অজ্ঝোহারে থুল্লচ্চযং, যক্খপেতপণ্ডকতিরচ্ছানগতমনুস্সৰিগ্গহানং হত্থতো উভতোঅৰস্সুতেপি সতি এসেৰ নযো। তত্থ পন একতোঅৰস্সুতে সতি দুক্কটং, সব্বত্থ উদকদন্তপোনগ্গহণেপি পরিভোগেপি দুক্কটমেৰ। উভোসু অনৰস্সুতেসু, ‘‘অনৰস্সুতো’’তি ৰা ঞত্বা গণ্হন্তিযা, উম্মত্তিকাদীনঞ্চ অনাপত্তি। উদকদন্তপোনতো অঞ্ঞং অজ্ঝোহরণীযং, উভতোঅৰস্সুততা, সহত্থা গহণং, অজ্ঝোহরণন্তি ইমানেত্থ চত্তারি অঙ্গানি। সমুট্ঠানাদীনি পঠমপারাজিকসদিসানীতি।</p>
<p class="centered">ভোজনপ্পটিগ্গহণপঠমসিক্খাপদৰণ্ণনা নিট্ঠিতা।</p>
<p class="subhead">৬. ভোজনপ্পটিগ্গহণদুতিযসিক্খাপদৰণ্ণনা</p>
<p class="bodytext">ছট্ঠে <span class="bld">যতো ত্ব</span>ন্তি যস্মা ত্বং। <span class="bld">ইঙ্ঘা</span>তি উয্যোজনত্থে নিপাতো। <span class="bld">অযম্পী</span>তি যা এৰং উয্যোজেতি, সা এৰং উয্যোজনেন চ তেন ৰচনেন ইতরিস্সা পটিগ্গহণেন চ দুক্কটানি, অজ্ঝোহারগণনায থুল্লচ্চযানি চ আপজ্জিত্বা ভোজনপরিযোসানে সঙ্ঘাদিসেসং আপজ্জতি।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ এৰং উয্যোজনৰত্থুস্মিং পঞ্ঞত্তং, সাণত্তিকমেৰ, পুরিসস্স ৰা যক্খাদীনং ৰা হত্থতো উদকদন্তপোনপ্পটিগ্গহণুয্যোজনে চ তেসং পরিভোগে চ দুক্কটং, এস নযো যক্খাদীনং হত্থতো অৰসেসগ্গহণত্থং উয্যোজনে, তেসং গহণে, অজ্ঝোহারে চ। ভোজনপরিযোসানে পন থুল্লচ্চযং। ‘‘অনৰস্সুতো’’তি ঞত্বা <a name="M0.0303"></a> ৰা, ‘‘কুপিতা ন পটিগ্গণ্হতী’’তি <a name="P0.0165"></a> ৰা, ‘‘কুলানুদ্দযতায ন পটিগ্গণ্হতী’’তি ৰা উয্যোজেন্তিযা, উম্মত্তিকাদীনঞ্চ অনাপত্তি। মনুস্সপুরিসতা, অঞ্ঞত্র অনুঞ্ঞাতকারণা, ‘‘খাদনীযং ভোজনীযং গহেত্বা ভুঞ্জা’’তি উয্যোজনা, তেন ৰচনেন গহেত্বা ইতরিস্সা ভোজনপরিযোসানন্তি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানীতি।</p>
<p class="centered">ভোজনপ্পটিগ্গহণদুতিযসিক্খাপদৰণ্ণনা নিট্ঠিতা।</p>
<p class="subhead">৭-৮-৯. সঞ্চরিত্তাদিসিক্খাপদৰণ্ণনা</p>
<p class="bodytext">সত্তমঅট্ঠমনৰমসিক্খাপদানং <a name="V0.0290"></a> সঞ্চরিত্তাদিত্তযে ৰুত্তনযেনেৰ ৰিনিচ্ছযো ৰেদিতব্বো।</p>
<p class="centered">সঞ্চরিত্তাদিসিক্খাপদৰণ্ণনা নিট্ঠিতা।</p>
<p class="subhead">১০. সিক্খংপচ্চাচিক্খণসিক্খাপদৰণ্ণনা</p>
<p class="bodytext">দসমে <span class="bld">কিংনুমাৰ সমণিযো</span>তি কিংনু ইমা এৰ সমণিযো। <span class="bld">তাসাহ</span>ন্তি তাসং অহং। <span class="bld">যাৰততিযক</span>পদত্থো ভিক্খুপাতিমোক্খৰণ্ণনাযং (কঙ্খা॰ অট্ঠ॰ নিগমনৰণ্ণনা), অৰসেসৰিনিচ্ছযো চ তত্থেৰ সঙ্ঘভেদসিক্খাপদৰণ্ণনাযং ৰুত্তনযেনেৰ ৰেদিতব্বো, ইদং পন সাৰত্থিযং চণ্ডকাল়িভিক্খুনিং (পাচি॰ ৭০৯) আরব্ভ ‘‘বুদ্ধং পচ্চাচিক্খামী’’তিআদিৰচনৰত্থুস্মিং পঞ্ঞত্তং, এৰং ৰচনমেৰ চেত্থ চতূসু অঙ্গেসু পঠমং অঙ্গন্তি অযং ৰিসেসো, সেসং তাদিসমেৰাতি।</p>
<p class="centered">সিক্খংপচ্চাচিক্খণসিক্খাপদৰণ্ণনা নিট্ঠিতা।</p>
<p class="subhead">১১. অধিকরণকুপিতসিক্খাপদৰণ্ণনা</p>
<p class="bodytext">একাদসমে <span class="bld">কিস্মিঞ্চিদেৰ অধিকরণে</span>তি চতুন্নং অঞ্ঞতরস্মিং। <span class="bld">পচ্চাকতা</span>তি পরাজিতা। ইদম্পি সাৰত্থিযং চণ্ডকাল়িং আরব্ভ ‘‘ছন্দগামিনিযো চ ভিক্খুনিযো’’তিআদিৰচনৰত্থুস্মিং পঞ্ঞত্তং, সেসং দসমে ৰুত্তনযেনেৰ ৰেদিতব্বন্তি।</p>
<p class="centered">অধিকরণকুপিতসিক্খাপদৰণ্ণনা নিট্ঠিতা।</p>
<p class="subhead">১২. পাপসমাচারপঠমসিক্খাপদৰণ্ণনা</p>
<p class="bodytext">দ্বাদসমে <a name="M0.0304"></a> <span class="bld">সংসট্ঠা</span>তি পব্বজিতানং অননুলোমেন গিহীনং কোট্টনপচনসাসনহরণাদিনা কাযিকৰাচসিকেন মিস্সীভূতা। পাপো কাযিকৰাচসিকো আচারো এতাসন্তি <span class="bld">পাপাচারা</span>। পাপো কিত্তিসদ্দো এতাসন্তি <span class="bld">পাপসদ্দা</span>। পাপো আজীৰসঙ্খাতো সিলোকো এতাসন্তি <span class="bld">পাপসিলোকা</span> <a name="V0.0291"></a>। <span class="bld">ভিক্খুনিসঙ্ঘস্স ৰিহেসিকা</span>তি অঞ্ঞমঞ্ঞিস্সা কম্মে করিযমানে পটিক্কোসনেন ৰিহেসিকা। <span class="bld">ৰজ্জপ্পটিচ্ছাদিকা</span>তি খুদ্দানুখুদ্দকস্স ৰজ্জস্স পটিচ্ছাদিকা।</p>
<p class="bodytext">সাৰত্থিযং <a name="P0.0166"></a> সম্বহুলা ভিক্খুনিযো আরব্ভ সংসট্ঠৰিহারৰত্থুস্মিং পঞ্ঞত্তং, সেসমেত্থাপি দসমে ৰুত্তনযেনেৰ ৰেদিতব্বং, সমনুভাসনকম্মকালে পন দ্বেতিস্সো একতো সমনুভাসিতব্বাতি।</p>
<p class="centered">পাপসমাচারপঠমসিক্খাপদৰণ্ণনা নিট্ঠিতা।</p>
<p class="subhead">১৩. পাপসমাচারদুতিযসিক্খাপদৰণ্ণনা</p>
<p class="bodytext">তেরসমে <span class="bld">এৰং ৰদেয্যা</span>তি তা সমনুভট্ঠা ভিক্খুনিযো এৰং ৰদেয্য। <span class="bld">এৰাচারা</span>তি এৰংআচারা, যাদিসো তুম্হাকং আচারো, তাদিসো আচারোতি অত্থো, এস নযো সব্বত্থ। <span class="bld">উঞ্ঞাযা</span>তি অৰঞ্ঞায নীচং কত্বা জাননায। <span class="bld">পরিভৰেনা</span>তি ‘‘কিং ইমা করিস্সন্তী’’তি এৰং পরিভৰিত্বা জাননেন। <span class="bld">অক্খন্তিযা</span>তি অসহনতায, কোধেনাতি অত্থো। <span class="bld">ৰেভস্সিযা</span>তি বলৰন্তস্স ভাৰেন, অত্তনো বলপ্পকাসনেন সমুত্রাসেনাতি অত্থো। <span class="bld">দুব্বল্যা</span>তি তুম্হাকং দুব্বলভাৰেন, সব্বত্থ উঞ্ঞায চ পরিভৰেন চাতি এৰং সমুচ্চযত্থো দট্ঠব্বো। <span class="bld">ৰিৰিচ্চথা</span>তি নানা হোথ, অননুলোমিকং কাযিকৰাচসিকসংসগ্গং পজহথাতি অত্থো।</p>
<p class="bodytext">সাৰত্থিযং থুল্লনন্দং আরব্ভ ‘‘সংসট্ঠাৰ, অয্যে, তুম্হে ৰিহরথ, মা তুম্হে নানা ৰিহরিত্থা’’তি উয্যোজনৰত্থুস্মিং পঞ্ঞত্তং, সেসমেত্থাপি দসমে ৰুত্তনযেনেৰ ৰেদিতব্বন্তি।</p>
<p class="centered">পাপসমাচারদুতিযসিক্খাপদৰণ্ণনা নিট্ঠিতা।</p>
<p class="subhead">১৪. সঙ্ঘভেদকাদিসিক্খাপদৰণ্ণনা</p>
<p class="bodytext">সঙ্ঘভেদাদীসু <a name="M0.0305"></a> চতূসু ৰুত্তনযেনেৰ ৰিনিচ্ছযো ৰেদিতব্বো। কেৰলঞ্হি ভিক্খুনী সঙ্ঘং ন ভিন্দতি, ভেদায পন পরক্কমতি চেৰ অনুৰত্ততি চ। <span class="bld">উদ্দিট্ঠা খো অয্যাযো সত্তরস সঙ্ঘাদিসেসা ধম্মা</span>তি ভিক্খূ আরব্ভ পঞ্ঞত্তা সাধারণা সত্ত, অসাধারণা দসাতি এৰং সত্তরস। <span class="bld">উভতোসঙ্ঘে পক্খমানত্তং চরিতব্ব</span>ন্তি ভিক্খুনিযা হি আপত্তিং ছাদেন্তিযাপি পরিৰাসো নাম নত্থি, ছাদনপচ্চযাপি ন দুক্কটং আপজ্জতি, তস্মা ছাদেত্বাপি অছাদেত্বাপি <a name="V0.0292"></a> একং পক্খমানত্তমেৰ চরিতব্বং। তং ভিক্খুনীহি অত্তনো সীমং সোধেত্বা ৰিহারসীমায ৰা, সোধেতুং অসক্কোন্তীহি খণ্ডসীমায ৰা সব্বন্তিমেন পরিচ্ছেদেন চতুৰগ্গং গণং সন্নিপাতাপেত্বা দাতব্বং। সচে একা আপত্তি হোতি, একিস্সা ৰসেন, সচে দ্বে ৰা তিস্সো ৰা সম্বহুলা ৰা একৰত্থুকা ৰা নানাৰত্থুকা ৰা, তাসং তাসং ৰসেন <a name="P0.0167"></a> ভিক্খুপাতিমোক্খৰণ্ণনাযং ৰুত্তৰত্থুগোত্তনামআপত্তিভেদেসু যং যং ইচ্ছতি, তং তং আদায যোজনা কাতব্বা।</p>
<p class="bodytext">তত্রিদং পঠমাপত্তিৰসেন মুখমত্তনিদস্সনং – তায আপন্নায ভিক্খুনিযা ভিক্খুনিসঙ্ঘং উপসঙ্কমিত্বা একংসং উত্তরাসঙ্গং করিত্বা ৰুড্ঢানং ভিক্খুনীনং পাদে ৰন্দিত্বা উক্কুটিকং নিসীদিত্বা অঞ্জলিং পগ্গহেত্বা এৰমস্সৰচনীযো ‘‘অহং, অয্যে, একং আপত্তিং আপজ্জিং উস্সযৰাদং, সাহং, অয্যে, সঙ্ঘং একিস্সা আপত্তিযা উস্সযৰাদায পক্খমানত্তং যাচামী’’তি, এৰং তিক্খত্তুং যাচাপেত্বা ব্যত্তায ভিক্খুনিযা পটিবলায সঙ্ঘো ঞাপেতব্বো –</p>
<p class="bodytext">‘‘সুণাতু মে, অয্যে, সঙ্ঘো, অযং ইত্থন্নামা ভিক্খুনী একং আপত্তিং আপজ্জিং উস্সযৰাদং, সা সঙ্ঘং একিস্সা আপত্তিযা উস্সযৰাদায পক্খমানত্তং যাচতি, যদি সঙ্ঘস্স পত্তকল্লং, সঙ্ঘো ইত্থন্নামায ভিক্খুনিযা একিস্সা আপত্তিযা উস্সযৰাদায পক্খমানত্তং দদেয্য, এসা ঞত্তি।</p>
<p class="bodytext">‘‘সুণাতু মে, অয্যে, সঙ্ঘো, অযং ইত্থন্নামা ভিক্খুনী…পে॰… দুতিযম্পি…পে॰… ততিযম্পি এতমত্থং ৰদামি, সুণাতু মে, অয্যে, সঙ্ঘো…পে॰… সা ভাসেয্য। দিন্নং সঙ্ঘেন ইত্থন্নামায ভিক্খুনিযা একিস্সা আপত্তিযা <a name="M0.0306"></a> উস্সযৰাদায পক্খমানত্তং। খমতি সঙ্ঘস্স, তস্মা তুণ্হী, এৰমেতং ধারযামী’’তি।</p>
<p class="bodytext">কম্মৰাচাপরিযোসানে ‘‘ৰত্তং সমাদিযামি, মানত্তং সমাদিযামী’’তি সমাদিযিত্বা সঙ্ঘস্স আরোচেত্বা নিক্খিত্তৰত্তেন তাৰ ৰসিতুকামায তত্থেৰ সঙ্ঘমজ্ঝে ৰা পক্কন্তাসু ভিক্খুনীসু একভিক্খুনিযা ৰা দুতিযিকায ৰা সন্তিকে ‘‘ৰত্তং নিক্খিপামি, মানত্তং নিক্খিপামী’’তি নিক্খিপিতব্বং। অঞ্ঞিস্সা পন আগন্তুকায সন্তিকে আরোচেত্বা নিক্খিপিতব্বং, নিক্খিত্তকালতো পট্ঠায পকতত্তট্ঠানে তিট্ঠতি, ততো পুরেঅরুণেযেৰ চতূহি ভিক্খুনীহি তং ভিক্খুনিং গহেত্বা গামূপচারতো চ ভিক্খূনং ৰিহারূপচারতো চ দ্বে লেড্ডুপাতে অতিক্কমিত্বা মহামগ্গা ওক্কম্ম গুম্বৰতিআদীহি পটিচ্ছন্নে ওকাসে নিসীদিতব্বং। চতূহি <a name="V0.0293"></a> ভিক্খূহিপি তত্থ গন্তব্বং, গন্ত্বা ভিক্খুনীনং অৰিদূরে ৰিসুং নিসীদিতব্বং। অথ তায ভিক্খুনিযা ৰুত্তনযেনেৰ ৰত্তং সমাদিযিত্বা ভিক্খুনিসঙ্ঘস্স তাৰ এৰং আরোচেতব্বং –</p>
<p class="bodytext">‘‘অহং, অয্যে, একং আপত্তিং আপজ্জিং উস্সযৰাদং, সাহং সঙ্ঘং একিস্সা আপত্তিযা উস্সযৰাদায পক্খমানত্তং যাচিং, তস্সা মে সঙ্ঘো একিস্সা আপত্তিযা উস্সযৰাদায পক্খমানত্তং অদাসি, সাহং মানত্তং চরামি, ৰেদযামহং, অয্যে, ‘ৰেদযতী’তি মং সঙ্ঘো ধারেতূ’’তি।</p>
<p class="bodytext">ততো ভিক্খুসঙ্ঘস্স সন্তিকং গন্ত্বা এৰং আরোচেতব্বং ‘‘অহং, অয্যা, একং আপত্তিং আপজ্জিং…পে॰… ৰেদযামহং, অয্যা, ‘ৰেদযতী’তি মং সঙ্ঘো ধারেতূ’’তি। আরোচেত্বা ভিক্খুনিসঙ্ঘস্সেৰ <a name="P0.0168"></a> সন্তিকে নিসীদিতব্বং, ততো পট্ঠায ভিক্খূসু ৰা, দুতিযিকং ঠপেত্বা ভিক্খুনীসু ৰা পক্কন্তাসুপি উভতোসঙ্ঘে মানত্তং চিণ্ণমেৰ হোতি। যাৰ অরুণং ন উট্ঠহতি, তাৰ যং পঠমং পস্সতি ভিক্খুং ৰা ভিক্খুনিং ৰা, তস্সা আরোচেতব্বং। উট্ঠিতে অরুণে ৰত্তং নিক্খিপিত্বা উপস্সযং গন্তব্বং, এৰং পঞ্চদস অরুণা গহেতব্বা।</p>
<p class="bodytext">অনিক্খিত্তৰত্তায পন আগন্তুকেসু অসতি চতুন্নং ভিক্খূনঞ্চ ভিক্খুনীনঞ্চ দেৰসিকং আরোচেত্বা, আগন্তুকেসু সতি সব্বেসম্পি আগন্তুকানং আরোচেন্তিযা <a name="M0.0307"></a> পঞ্চদস দিৰসানি পারিৰাসিকক্খন্ধকে (চূল়ৰ॰ ৭৫ আদযো) ৰুত্তনযেনেৰ সম্মা ৰত্তিতব্বন্তি অযমেত্থ সঙ্খেপো, ৰিত্থারো পন সমন্তপাসাদিকাযং (চূল়ৰ॰ অট্ঠ॰ ৭৫ আদযো) ৰুত্তো, <span class="bld">চিণ্ণমানত্তায ভিক্খুনিযা</span>তি যদা এৰং চিণ্ণমানত্তা ভিক্খুনী হোতি, অথস্সা <span class="bld">যত্থ সিযা ৰীসতিগণো ভিক্খুনিসঙ্ঘো</span>তি ৰুত্তনযেনেৰ অব্ভানকম্মং কাতব্বং, সেসং উত্তানমেৰাতি।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">ভিক্খুনিপাতিমোক্খে</p>
<p class="centered">সঙ্ঘাদিসেসৰণ্ণনা নিট্ঠিতা।</p></div>
<p class="chapter">নিস্সগ্গিযকণ্ডো</p>
<div class="chaptxt">
<p class="subhead">১. পত্তসন্নিচযসিক্খাপদৰণ্ণনা</p>
<p class="bodytext">নিস্সগ্গিযেসু <a name="M0.0308"></a> <a name="V0.0294"></a> আদিৰগ্গস্স তাৰ পঠমে <span class="bld">পত্তসন্নিচযং করেয্যা</span>তি পত্তসন্নিধিং করেয্য, একাহং অনধিট্ঠহিত্বা ৰা অৰিকপ্পেত্বা ৰা অধিট্ঠানুপগং পত্তং ঠপেয্যাতি অত্থো।</p>
<p class="bodytext">সাৰত্থিযং ছব্বগ্গিযা ভিক্খুনিযো আরব্ভ পত্তসন্নিচযৰত্থুস্মিং পঞ্ঞত্তং, সেসকথামগ্গো ভিক্খুপাতিমোক্খৰণ্ণনাযং ৰুত্তনযেনেৰ ৰেদিতব্বো, তত্র হি দসাহাতিক্কমে আপত্তি, ইধ একাহাতিক্কমেতি এত্তকমেৰ তস্স চ ইমস্স চ নানাকরণং, সেসং তাদিসমেৰাতি।</p>
<p class="centered">পত্তসন্নিচযসিক্খাপদৰণ্ণনা নিট্ঠিতা।</p>
<p class="subhead">২. অকালচীৰরসিক্খাপদৰণ্ণনা</p>
<p class="bodytext">দুতিযে <span class="bld">অকালচীৰর</span>ন্তি অত্থতে কথিনে কথিনমাসেহি, অনত্থতে চীৰরমাসতো অঞ্ঞস্মিং কালে উপ্পন্নং, যং ৰা পন কালেপি আদিস্স দিন্নং। <span class="bld">আদিস্স দিন্নং</span> নাম ‘‘সম্পত্তা ভাজেন্তূ’’তি ৰত্বা ৰা, ‘‘ইদং গণস্স, ইদং তুম্হাকং দম্মী’’তি ৰত্বা ৰা, দাতুকামতায পাদমূলে ঠপেত্বা ৰা দিন্নং। ইচ্চেতং অকালচীৰরং ‘‘কালচীৰর’’ন্তি অধিট্ঠহিত্বা ভাজাপেন্তিযা পযোগে দুক্কটং, যং অত্তনা লদ্ধং, তং নিস্সগ্গিযং হোতি। নিস্সট্ঠং পটিলভিত্বাপি যথাদানেযেৰ উপনেতব্বং, অঞ্ঞস্মিম্পি এৰরূপে সিক্খাপদে এসেৰ নযো।</p>
<p class="bodytext">সাৰত্থিযং থুল্লনন্দং আরব্ভ অকালচীৰরং ‘‘কালচীৰর’’ন্তি <a name="P0.0169"></a> অধিট্ঠহিত্বা ভাজনৰত্থুস্মিং পঞ্ঞত্তং, অকালচীৰরে ৰেমতিকায, কালচীৰরে অকালচীৰরসঞ্ঞায চেৰ ৰেমতিকায <a name="V0.0295"></a> চ দুক্কটং। উভোসু কালচীৰরসঞ্ঞায, উম্মত্তিকাদীনঞ্চ অনাপত্তি। অকালচীৰরতা, তথাসঞ্ঞিতা, ‘‘কালচীৰর’’ন্তি অধিট্ঠায লেসেন ভাজাপনং, পটিলাভোতি ইমানেত্থ চত্তারি অঙ্গানি। সমুট্ঠানাদীনি অদিন্নাদানসদিসানীতি।</p>
<p class="centered">অকালচীৰরসিক্খাপদৰণ্ণনা নিট্ঠিতা।</p>
<p class="subhead">৩. চীৰরপরিৰত্তনসিক্খাপদৰণ্ণনা</p>
<p class="bodytext">ততিযে <a name="M0.0309"></a> <span class="bld">হন্দা</span>তি গণ্হ। <span class="bld">অচ্ছিন্দেয্যা</span>তি সযং অচ্ছিন্দন্তিযা বন্ধিত্বা ঠপিতেসু বহূসুপি একাপত্তি, ইতরেসু ৰত্থুগণনায আপত্তিযো। অচ্ছিন্দাপনে পন একায আণত্তিযা বহূসু অচ্ছিন্নেসুপি একাৰাপত্তি।</p>
<p class="bodytext">সাৰত্থিযং থুল্লনন্দং আরব্ভ চীৰরং পরিৰত্তেত্বা অচ্ছিন্দনৰত্থুস্মিং পঞ্ঞত্তং, সাণত্তিকং, তিকপাচিত্তিযং, অঞ্ঞস্মিং পরিক্খারে তিকদুক্কটং, অনুপসম্পন্নায চীৰরেপি তিকদুক্কটমেৰ। যা পন তায ৰা দিয্যমানং, তস্সা ৰা ৰিস্সাসং গণ্হাতি, তস্সা, উম্মত্তিকাদীনঞ্চ অনাপত্তি। উপসম্পন্নতা, পরিৰত্তিতচীৰরস্স ৰিকপ্পনুপগতা, সকসঞ্ঞায অচ্ছিন্দনং ৰা অচ্ছিন্দাপনং ৰাতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">চীৰরপরিৰত্তনসিক্খাপদৰণ্ণনা নিট্ঠিতা।</p>
<p class="subhead">৪. অঞ্ঞৰিঞ্ঞাপনসিক্খাপদৰণ্ণনা</p>
<p class="bodytext">চতুত্থে <span class="bld">ৰিঞ্ঞাপেত্বা</span>তি জানাপেত্বা, ‘‘ইদং নাম আহরা’’তি যাচিত্বা ৰা। <span class="bld">অঞ্ঞং ৰিঞ্ঞাপেয্যা</span>তি যং পুব্বে ‘‘কিন্তে, অয্যে, অফাসু, কিং আহরিযতূ’’তি ৰুত্তায ৰিঞ্ঞাপিতং, তং পটিক্খিপিত্বা তঞ্চেৰ অঞ্ঞঞ্চ গহেতুকামা ততো অঞ্ঞং ৰিঞ্ঞাপেয্য, তস্সা ৰিঞ্ঞত্তিযা দুক্কটং, পটিলাভেন নিস্সগ্গিযং হোতি।</p>
<p class="bodytext">সাৰত্থিযং থুল্লনন্দং আরব্ভ অঞ্ঞং ৰিঞ্ঞাপেত্বা অঞ্ঞং ৰিঞ্ঞাপনৰত্থুস্মিং পঞ্ঞত্তং, তিকপাচিত্তিযং, অনঞ্ঞে দ্বিকদুক্কটং। অনঞ্ঞে অনঞ্ঞসঞ্ঞায পন, তস্মিং অপ্পহোন্তে পুন তঞ্ঞেৰ, অঞ্ঞেনপি অত্থে সতি তেন সদ্ধিং অঞ্ঞঞ্চ, যঞ্চ ৰিঞ্ঞত্তং, ততো চে অঞ্ঞং সমগ্ঘতরং <a name="V0.0296"></a> হোতি, ইমং আনিসংসং দস্সেত্বা সুদ্ধং <a name="P0.0170"></a> অঞ্ঞমেৰ চ ৰিঞ্ঞাপেন্তিযা, উম্মত্তিকাদীনঞ্চ অনাপত্তি। লেসেন গহেতুকামতা, অঞ্ঞস্স ৰিঞ্ঞাপনং, পটিলাভোতি ইমানেত্থ তীণি অঙ্গানি। সমুট্ঠানাদীনি সঞ্চরিত্তসদিসানীতি।</p>
<p class="centered">অঞ্ঞৰিঞ্ঞাপনসিক্খাপদৰণ্ণনা নিট্ঠিতা।</p>
<p class="subhead">৫. অঞ্ঞচেতাপনসিক্খাপদৰণ্ণনা</p>
<p class="bodytext">পঞ্চমে <a name="M0.0310"></a> <span class="bld">অঞ্ঞং চেতাপেত্বা</span>তি অত্তনো কপ্পিযভণ্ডেন ‘‘ইদং নাম আহরা’’তি অঞ্ঞং পরিৰত্তাপেত্বা। <span class="bld">অঞ্ঞং চেতাপেয্যা</span>তি ‘‘এৰং মে ইদং দত্বা অঞ্ঞম্পি আহরিস্সতী’’তি মঞ্ঞমানা ‘‘ন মে ইমিনা অত্থো, ইদং নাম মে আহরা’’তি ততো অঞ্ঞং চেতাপেয্য। তস্সা চেতাপনপ্পযোগে দুক্কটং, পটিলাভেন তেন ৰা অঞ্ঞেন ৰা মূলেন আহটং নিস্সগ্গিযং হোতি, সেসং চতুত্থসদিসমেৰাতি।</p>
<p class="centered">অঞ্ঞচেতাপনসিক্খাপদৰণ্ণনা নিট্ঠিতা।</p>
<p class="subhead">৬. পঠমসঙ্ঘিকচেতাপনসিক্খাপদৰণ্ণনা</p>
<p class="bodytext">ছট্ঠে <span class="bld">অঞ্ঞদত্থিকেনা</span>তি অঞ্ঞস্সত্থায দিন্নেন। <span class="bld">অঞ্ঞুদ্দিসিকেনা</span>তি অঞ্ঞং উদ্দিসিত্বা দিন্নেন। <span class="bld">সঙ্ঘিকেনা</span>তি সঙ্ঘস্স পরিচ্চত্তেন। <span class="bld">পরিক্খারেনা</span>তি কপ্পিযভণ্ডেন। <span class="bld">অঞ্ঞং চেতাপেয্যা</span>তি ‘‘ইদং নাম পরিভুঞ্জেয্যাথা’’তি যং উদ্দিসিত্বা নিযমেত্বা যো পরিক্খারো দিন্নো, ততো অঞ্ঞং পরিৰত্তাপেয্য, তস্সা পযোগে দুক্কটং, পটিলাভেন নিস্সগ্গিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ তাদিসেন পরিক্খারেন অঞ্ঞং চেতাপনৰত্থুস্মিং পঞ্ঞত্তং, তিকপাচিত্তিযং, অনঞ্ঞদত্থিকে দ্বিকদুক্কটং। তস্মিং পন অনঞ্ঞদত্থিকসঞ্ঞায, সেসকং উপনেন্তিযা, ‘‘তুম্হেহি এতদত্থায দিন্নো, অম্হাকঞ্চ ইমিনা নাম অত্থো’’তি সামিকে অপলোকেত্বা উপনেন্তিযা, যদা ভিক্খুনিযো ৰিহারম্পি ছড্ডেত্বা পক্কমন্তি, এৰরূপাসু আপদাসু উপনেন্তীনং, উম্মত্তিকাদীনঞ্চ অনাপত্তি। সেসং চতুত্থসদিসমেৰাতি।</p>
<p class="centered">পঠমসঙ্ঘিকচেতাপনসিক্খাপদৰণ্ণনা নিট্ঠিতা।</p>
<p class="subhead">৭. দুতিযসঙ্ঘিকচেতাপনসিক্খাপদৰণ্ণনা</p>
<p class="bodytext">সত্তমে <a name="V0.0297"></a> <span class="bld">সঞ্ঞাচিকেনা</span>তি সযং যাচিতকেনাপি। এতদেৰেত্থ নানাকরণং, সেসং ছট্ঠসদিসমেৰাতি।</p>
<p class="centered">দুতিযসঙ্ঘিকচেতাপনসিক্খাপদৰণ্ণনা নিট্ঠিতা।</p>
<p class="subhead">৮. পঠমগণিকচেতাপনসিক্খাপদৰণ্ণনা</p>
<p class="bodytext">অট্ঠমে <a name="M0.0311"></a> <span class="bld">মহাজনিকেনা</span>তি গণস্স পরিচ্চত্তেন, ইদমেত্থ ছট্ঠতো নানাকরণং।</p>
<p class="centered">পঠমগণিকচেতাপনসিক্খাপদৰণ্ণনা নিট্ঠিতা।</p>
<p class="subhead">৯. দুতিযগণিকচেতাপনসিক্খাপদৰণ্ণনা</p>
<p class="bodytext">নৰমে <a name="P0.0171"></a> <span class="bld">সঞ্ঞাচিকেনা</span>তি ইদং অট্ঠমতো অতিরিত্তং, সেসং দ্বীসুপি ছট্ঠসিক্খাপদসদিসমেৰাতি।</p>
<p class="centered">দুতিযগণিকচেতাপনসিক্খাপদৰণ্ণনা নিট্ঠিতা।</p>
<p class="subhead">১০. পুগ্গলিকচেতাপনসিক্খাপদৰণ্ণনা</p>
<p class="bodytext">দসমে <span class="bld">পুগ্গলিকেনা</span>তি একভিক্খুনিযা পরিচ্চত্তেন। <span class="bld">সঞ্ঞাচিকেনা</span>তি সযং যাচিতকেন চ। <span class="bld">অঞ্ঞং চেতাপেয্যা</span>তি যং উদ্দিসিত্বা দিন্নং, ততো অঞ্ঞং চেতাপেন্তিযা পযোগে দুক্কটং, পটিলাভেন নিস্সগ্গিযং হোতি।</p>
<p class="bodytext">সাৰত্থিযং থুল্লনন্দং আরব্ভ তাদিসেন পরিক্খারেন অঞ্ঞং চেতাপনৰত্থুস্মিং পঞ্ঞত্তং, সেসং ছট্ঠসদিসমেৰাতি।</p>
<p class="centered">পুগ্গলিকচেতাপনসিক্খাপদৰণ্ণনা নিট্ঠিতা।</p>
<p class="centered">পত্তৰগ্গো পঠমো।</p>
<p class="subhead">১১. গরুপাৰুরণসিক্খাপদৰণ্ণনা</p>
<p class="bodytext">দুতিযস্স <a name="V0.0298"></a> পঠমে <span class="bld">গরুপাৰুরণ</span>ন্তি সীতকালে পাৰুরণং। <span class="bld">চতুক্কংসপরম</span>ন্তি <span class="bld">কংসো</span> নাম চতুক্কহাপণিকো হোতি, তস্মা সোল়সকহাপণগ্ঘনকং। <span class="bld">চেতাপেতব্ব</span>ন্তি ঠপেত্বা সহধম্মিকে চ ঞাতকপ্পৰারিতে চ অঞ্ঞেন কিস্মিঞ্চিদেৰ গুণে পরিতুট্ঠেন ‘‘ৰদেথায্যে, যেনত্থো’’তি ৰুত্তায ৰিঞ্ঞাপেতব্বং। <span class="bld">ততো চে উত্তরী</span>তি ততুত্তরি ৰিঞ্ঞাপেন্তিযা দুক্কটং, পটিলদ্ধং নিস্সগ্গিযং হোতি।</p>
<p class="bodytext">সাৰত্থিযং <a name="M0.0312"></a> থুল্লনন্দং আরব্ভ রাজানং কম্বলং ৰিঞ্ঞাপনৰত্থুস্মিং পঞ্ঞত্তং, তিকপাচিত্তিযং, ঊনকচতুক্কংসে দ্বিকদুক্কটং। তস্মিং পন ঊনকসঞ্ঞায, চতুক্কংসপরমং চেতাপেন্তিযা, ঞাতকপ্পৰারিতে ৰা, অঞ্ঞস্স ৰা অত্থায, অত্তনো ৰা ধনেন, মহগ্ঘং চেতাপেন্তং অপ্পগ্ঘং চেতাপেন্তিযা, উম্মত্তিকাদীনঞ্চ অনাপত্তি। গরুপাৰুরণতা, অতিরেকচতুক্কংসতা, অননুঞ্ঞাতট্ঠানে ৰিঞ্ঞত্তি, পটিলাভোতি ইমানেত্থ চত্তারি অঙ্গানি। সমুট্ঠানাদীনি সঞ্চরিত্তসদিসানীতি।</p>
<p class="centered">গরুপাৰুরণসিক্খাপদৰণ্ণনা নিট্ঠিতা।</p>
<p class="subhead">১২. লহুপাৰুরণসিক্খাপদৰণ্ণনা</p>
<p class="bodytext">দুতিযে <span class="bld">লহুপাৰুরণ</span>ন্তি উণ্হকালে পাৰুরণং। <span class="bld">অড্ঢতেয্যকংসপরম</span>ন্তি দসকহাপণগ্ঘনকং, সেসং পঠমসদিসমেৰাতি।</p>
<p class="centered">লহুপাৰুরণসিক্খাপদৰণ্ণনা নিট্ঠিতা।</p>
<p class="bodytext">ইতো পরানি ইমস্মিং ৰগ্গে অট্ঠ, ততিযৰগ্গে দসাতি ইমানি অট্ঠারস <a name="P0.0172"></a> সিক্খাপদানি ভিক্খুপাতিমোক্খৰণ্ণনাযং ৰুত্তনযেনেৰ ৰেদিতব্বানীতি।</p>
<p class="centered">জাতরূপৰগ্গো ততিযো।</p>
<p class="bodytext"><span class="bld">উদ্দিট্ঠা খো অয্যাযো তিংস নিস্সগ্গিযা পাচিত্তিযা ধম্মা</span>তি ভিক্খূ আরব্ভ পঞ্ঞত্তা সাধারণা অট্ঠারস, অসাধারণা দ্বাদসাতি এৰং তিংস। সেসং সব্বত্থ উত্তানমেৰাতি।</p>
<p class="centered">কঙ্খাৰিতরণিযা পাতিমোক্খৰণ্ণনায ভিক্খুনিপাতিমোক্খে</p>
<p class="centered">নিস্সগ্গিযপাচিত্তিযৰণ্ণনা নিট্ঠিতা।</p></div>
<p class="chapter">পাচিত্তিযকণ্ডো</p>
<div class="chaptxt">
<p class="title">১. লসুণৰগ্গো</p>
<p class="subhead">১. লসুণসিক্খাপদৰণ্ণনা</p>
<p class="bodytext">পাচিত্তিযেসু <a name="M0.0313"></a> <a name="V0.0299"></a> লসুণৰগ্গস্স তাৰ পঠমে <span class="bld">লসুণ</span>ন্তি মগধরট্ঠে জাতং আমকং ভণ্ডিকলসুণমেৰ, ন একদ্বিতিমিঞ্জকং। তঞ্হি ‘‘খাদিস্সামী’’তি পটিগ্গণ্হন্তিযা দুক্কটং, অজ্ঝোহারে অজ্ঝোহারে পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ লসুণং হরাপনৰত্থুস্মিং পঞ্ঞত্তং, তিকপাচিত্তিযং, অলসুণে দ্বিকদুক্কটং। তস্মিং পন অলসুণসঞ্ঞায, পলণ্ডুকে, ভঞ্জনকে, হরিতকে, চাপলসুণে, সূপসম্পাকে, মংসসম্পাকে, তেলসম্পাকে, সাল়ৰে, উত্তরিভঙ্গে, উম্মত্তিকাদীনঞ্চ অনাপত্তি। আমকলসুণঞ্চেৰ, অজ্ঝোহরণঞ্চাতি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">লসুণসিক্খাপদৰণ্ণনা নিট্ঠিতা।</p>
<p class="subhead">২. সম্বাধলোমসিক্খাপদৰণ্ণনা</p>
<p class="bodytext">দুতিযে <span class="bld">সম্বাধে</span>তি পটিচ্ছন্নোকাসে, উপকচ্ছকেসু চ মুত্তকরণে চাতি অত্থো। <span class="bld">সংহরাপেয্যা</span>তি এত্থ খুরসণ্ডাসকত্তরিআদীসু যেন কেনচি সংহরাপেন্তিযা পযোগগণনায পাচিত্তিযং, ন লোমগণনায।</p>
<p class="bodytext">সাৰত্থিযং ছব্বগ্গিযা ভিক্খুনিযো আরব্ভ সম্বাধে লোমং সংহরাপনৰত্থুস্মিং পঞ্ঞত্তং, অত্তনো <a name="V0.0300"></a> অত্থায অঞ্ঞং আণাপেন্তিযা সাণত্তিকং, আপত্তিভেদোনত্থি। আবাধপচ্চযা, উম্মত্তিকাদীনঞ্চ অনাপত্তি। আবাধাভাৰো, সম্বাধে লোমসংহরণন্তি ইমানেত্থ দ্বে অঙ্গানি। সমুট্ঠানাদীনি ভিক্খুনিযা সদ্ধিং একদ্ধানমগ্গগমনসিক্খাপদসদিসানীতি।</p>
<p class="centered">সম্বাধলোমসিক্খাপদৰণ্ণনা নিট্ঠিতা।</p>
<p class="subhead">৩. তলঘাতকসিক্খাপদৰণ্ণনা</p>
<p class="bodytext">ততিযে <a name="M0.0314"></a> <span class="bld">তলঘাতকে</span>তি অন্তমসো উপ্পলকেসরেনাপি মুত্তকরণস্স তলঘাতনে মুত্তকরণম্হি পহারদানে পাচিত্তিযন্তি অত্থো।</p>
<p class="bodytext">সাৰত্থিযং <a name="P0.0173"></a> দ্বে ভিক্খুনিযো আরব্ভ তলঘাতকরণৰত্থুস্মিং পঞ্ঞত্তং, পুরিমনযেনেৰ সাণত্তিকং, আপত্তিভেদো নত্থি। ইতো পরং পন যত্থ নত্থি, তত্থ অৰত্বাৰ গমিস্সাম। আবাধপচ্চযা গণ্ডং ৰা ৰণং ৰা পহরন্তিযা, উম্মত্তিকাদীনঞ্চ অনাপত্তি। আবাধাভাৰো, মুত্তকরণে পহারদানং, ফস্সসাদিযনন্তি ইমানেত্থ তীণি অঙ্গানি। সমুট্ঠানাদীনি পঠমপারাজিকসদিসানীতি।</p>
<p class="centered">তলঘাতকসিক্খাপদৰণ্ণনা নিট্ঠিতা।</p>
<p class="subhead">৪. জতুমট্ঠকসিক্খাপদৰণ্ণনা</p>
<p class="bodytext">চতুত্থে <span class="bld">জতুমট্ঠকে</span>তি জতুনা কতে মট্ঠদণ্ডকে। ৰত্থুৰসেনেতং ৰুত্তং, কামরাগেন পন উপ্পলকেসরম্পি পৰেসেন্তিযা আপত্তি।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ জতুমট্ঠকসাদিযনৰত্থুস্মিং পঞ্ঞত্তং, সেসং ততিযসদিসমেৰাতি।</p>
<p class="centered">জতুমট্ঠকসিক্খাপদৰণ্ণনা নিট্ঠিতা।</p>
<p class="subhead">৫. উদকসুদ্ধিকসিক্খাপদৰণ্ণনা</p>
<p class="bodytext">পঞ্চমে <span class="bld">উদকসুদ্ধিক</span>ন্তি মুত্তকরণস্স ধোৰনং। <span class="bld">আদিযমানাযা</span>তি করোন্তিযা। <span class="bld">দ্বঙ্গুলপব্বপরমং</span> <a name="V0.0301"></a> <span class="bld">আদাতব্ব</span>ন্তি দ্বীসু অঙ্গুলীসু একেকং কত্বা দ্বঙ্গুলপব্বপরমং আদাতব্বং। <span class="bld">তং অতিক্কামেন্তিযা</span>তি সচে ধোৰনকালে রাগৰসেন ৰিত্থারতো ততিযায অঙ্গুলিযা অগ্গপব্বং, গম্ভীরতো একিস্সাৰ অঙ্গুলিযা ততিযপব্বং পৰেসেতি পাচিত্তিযং।</p>
<p class="bodytext">সক্কেসু অঞ্ঞতরং ভিক্খুনিং আরব্ভ অতিগম্ভীরং উদকসুদ্ধিকং আদিযনৰত্থুস্মিং পঞ্ঞত্তং, তিকপাচিত্তিযং, ঊনকদ্বঙ্গুলপব্বে দ্বিকদুক্কটং। তস্মিং পন <a name="M0.0315"></a> ঊনকসঞ্ঞায, দ্বঙ্গুলপব্বপরমং আদিযন্তিযা, আবাধপচ্চযা অতিরেকম্পি, উম্মত্তিকাদীনঞ্চ অনাপত্তি, সেসং ততিযসদিসমেৰাতি।</p>
<p class="centered">উদকসুদ্ধিকসিক্খাপদৰণ্ণনা নিট্ঠিতা।</p>
<p class="subhead">৬. উপতিট্ঠনসিক্খাপদৰণ্ণনা</p>
<p class="bodytext">ছট্ঠে <span class="bld">ভুঞ্জন্তস্সা</span>তি পঞ্চন্নং ভোজনানং অঞ্ঞতরং ভুঞ্জতো। <span class="bld">পানীযেনা</span>তি সুদ্ধেন ৰা উদকেন, তক্কাদীসু ৰা অঞ্ঞতরেন। <span class="bld">ৰিধূপনেনা</span>তি যায কাযচি বীজনিযা। <span class="bld">উপতিট্ঠেয্যা</span>তি যা এতেসু দ্বীসু অঞ্ঞতরং গহেত্বা হত্থপাসে তিট্ঠতি, তস্সা পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ ভুঞ্জন্তস্স এৰং তিট্ঠনৰত্থুস্মিং পঞ্ঞত্তং, তিকপাচিত্তিযং, হত্থপাসং ৰিজহিত্বা খাদনীযং খাদন্তস্স উপতিট্ঠন্তিযা দুক্কটং, অনুপসম্পন্নে <a name="P0.0174"></a> তিকদুক্কটং। ‘‘ইমং পিৰথ, ইমিনা বীজথা’’তি এৰং দেন্তিযা ৰা, দাপেন্তিযা ৰা, অনুপসম্পন্নং ৰা উপতিট্ঠাপনত্থং আণাপেন্তিযা, উম্মত্তিকাদীনঞ্চ অনাপত্তি। ভুঞ্জন্তস্স ভিক্খুনো হত্থপাসে ঠানং, পানীযস্স ৰা ৰিধূপনস্স ৰা গহণন্তি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">উপতিট্ঠনসিক্খাপদৰণ্ণনা নিট্ঠিতা।</p>
<p class="subhead">৭. আমকধঞ্ঞসিক্খাপদৰণ্ণনা</p>
<p class="bodytext">সত্তমে <span class="bld">ৰিঞ্ঞত্বা</span>তি অন্তমসো মাতরম্পি যাচিত্বা। <span class="bld">ভুঞ্জেয্যা</span>তি অজ্ঝোহরেয্য। এত্থ চ ৰিঞ্ঞত্তি চেৰ ভোজনঞ্চ পমাণং, তস্মা সযং ৰিঞ্ঞত্বা অঞ্ঞায ভজ্জনাদীনি কারাপেত্বা ৰা <a name="V0.0302"></a>, অঞ্ঞায ৰিঞ্ঞাপেত্বা সযং ভজ্জনাদীনি কত্বা ৰা পটিগ্গহণতো পট্ঠায যাৰ দন্তেহি সংখাদনং, তাৰ পুব্বপ্পযোগেসু দুক্কটানি, অজ্ঝোহারে অজ্ঝোহারে পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ আমকধঞ্ঞং ৰিঞ্ঞাপনৰত্থুস্মিং পঞ্ঞত্তং, সযং ৰা অঞ্ঞায ৰা অৰিঞ্ঞত্তিযা লদ্ধং ভজ্জনাদীনি কত্বা <a name="M0.0316"></a> ৰা কারেত্বা ৰা ভুঞ্জন্তিযা দুক্কটং, অঞ্ঞায ৰিঞ্ঞত্তিযা লদ্ধং পন সযং ভজ্জনাদীনি কত্বাপি কারেত্বাপি ভুঞ্জন্তিযা দুক্কটমেৰ। আবাধে সতি সেদকম্মাদীনং অত্থায ৰিঞ্ঞাপেন্তিযা, অৰিঞ্ঞত্তিযা লব্ভমানং নৰকম্মত্থায সম্পটিচ্ছন্তিযা, ঞাতকপ্পৰারিতট্ঠানে মুগ্গমাসাদিঅপরণ্ণং ৰিঞ্ঞাপেন্তিযা, উম্মত্তিকাদীনঞ্চ অনাপত্তি। সত্তন্নং ধঞ্ঞানং অঞ্ঞতরস্স ৰিঞ্ঞাপনং ৰা ৰিঞ্ঞাপাপনং ৰা, পটিলাভো, ভজ্জনাদীনি কত্বা ৰা কারেত্বা ৰা অজ্ঝোহরণন্তি ইমানেত্থ তীণি অঙ্গানি। সমুট্ঠানাদীনি অদ্ধানমগ্গসিক্খাপদসদিসানীতি।</p>
<p class="centered">আমকধঞ্ঞসিক্খাপদৰণ্ণনা নিট্ঠিতা।</p>
<p class="subhead">৮. পঠমউচ্চারছড্ডনসিক্খাপদৰণ্ণনা</p>
<p class="bodytext">অট্ঠমে <span class="bld">সঙ্কার</span>ন্তি কচৰরং। <span class="bld">ৰিঘাস</span>ন্তি যংকিঞ্চি পরিভুত্তাৰসেসং উচ্ছিট্ঠোদকম্পি দন্তকট্ঠম্পি, অট্ঠিকচলকেসু পন ৰত্তব্বমেৰ নত্থি। <span class="bld">তিরোকুট্টে ৰা তিরোপাকারে ৰা</span>তি যস্সকস্সচি কুট্টস্স ৰা পাকারস্স ৰা পরতো। <span class="bld">ছড্ডেয্য ৰা ছড্ডাপেয্য ৰা</span>তি সব্বানিপেতানি একতো ছড্ডেন্তিযা একপ্পযোগে একাপত্তি, সকিং আণত্তিযা বহুকেপি ছড্ডিতে একাৰ।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ উচ্চারং তিরোকুট্টে ছড্ডনৰত্থুস্মিং পঞ্ঞত্তং, সাণত্তিকং, ভিক্খুস্স দুক্কটং <a name="P0.0175"></a>, ওলোকেত্বা ৰা অৰলঞ্জে ৰা ছড্ডেন্তিযা, উম্মত্তিকাদীনঞ্চ অনাপত্তি। উচ্চারাদিভাৰো, অনোলোকনং, ৰলঞ্জনট্ঠানং, তিরোকুট্টতিরোপাকারতা, ছড্ডনং ৰা ছড্ডাপনং ৰাতি ইমানেত্থ পঞ্চ অঙ্গানি। সমুট্ঠানাদীনি সঞ্চরিত্তসদিসানি, ইদং পন কিরিযাকিরিযন্তি।</p>
<p class="centered">পঠমউচ্চারছড্ডনসিক্খাপদৰণ্ণনা নিট্ঠিতা।</p>
<p class="subhead">৯. দুতিযউচ্চারছড্ডনসিক্খাপদৰণ্ণনা</p>
<p class="bodytext">নৰমে <a name="V0.0303"></a> <span class="bld">হরিতে</span>তি খেত্তে ৰা নাল়িকেরাদিআরামে ৰা যত্থকত্থচি রোপিমহরিতট্ঠানে। তানি ৰত্থূনি ছড্ডেন্তিযা ৰা ছড্ডাপেন্তিযা ৰা পুরিমনযেনেৰ <a name="M0.0317"></a> আপত্তি, তাদিসে ঠানে নিসীদিত্বা অন্তমসো উদকং পিৰিত্বা মত্থকচ্ছিন্নং নাল়িকেরম্পি ছড্ডেন্তিযা আপত্তিযেৰ।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ উচ্চারাদীনি হরিতে ছড্ডনৰত্থুস্মিং পঞ্ঞত্তং, সাণত্তিকং, তিকপাচিত্তিযং, ভিক্খুনো দুক্কটং, ভিক্খুনিযাপি নিক্খিত্তবীজে খেত্তে যাৰ অঙ্কুরো ন উট্ঠহতি, তাৰ দুক্কটং, অহরিতে দ্বিকদুক্কটং। তস্মিং পন অহরিতসঞ্ঞায ছড্ডিতখেত্তে ৰা, সামিকে অপলোকেত্বা ৰা ছড্ডেন্তিযা, উম্মত্তিকাদীনঞ্চ অনাপত্তি। সেসং অট্ঠমসদিসমেৰাতি।</p>
<p class="centered">দুতিযউচ্চারছড্ডনসিক্খাপদৰণ্ণনা নিট্ঠিতা।</p>
<p class="subhead">১০. নচ্চগীতসিক্খাপদৰণ্ণনা</p>
<p class="bodytext">দসমে <span class="bld">নচ্চ</span>ন্তি অন্তমসো মোরনচ্চম্পি। <span class="bld">গীত</span>ন্তি অন্তমসো ধম্মভাণকগীতম্পি। <span class="bld">ৰাদিত</span>ন্তি অন্তমসো উদকভেরিৰাদিতম্পি। <span class="bld">দস্সনাযা</span>তি এতেসু যংকিঞ্চি দস্সনায গচ্ছন্তিযা পদে পদে দুক্কটং, যত্থ ঠিতা পস্সতি ৰা সুণাতি ৰা, একপ্পযোগে একাপত্তি, তং তং দিসং ওলোকেন্তিযা পযোগে পযোগে আপত্তি।</p>
<p class="bodytext">রাজগহে ছব্বগ্গিযা ভিক্খুনিযো আরব্ভ নচ্চাদীনি দস্সনায গমনৰত্থুস্মিং পঞ্ঞত্তং, সযং তানি ৰত্থূনি করোন্তিযা, অঞ্ঞং ৰা আণাপেন্তিযা, ‘‘চেতিযস্স উপহারং দেথা’’তি ঈদিসেন পরিযাযেন ৰা ভণন্তিযা, ‘‘চেতিযস্স উপহারং করোমা’’তি ৰা ৰুত্তে ‘‘সাধূ’’তি সম্পটিচ্ছন্তিযা চ পাচিত্তিযমেৰাতি সব্বঅট্ঠকথাসু (পাচি॰ অট্ঠ॰ ৮৩৫-৮৩৭) ৰুত্তং, ভিক্খুনো সব্বত্থ দুক্কটং। ‘‘তুম্হাকং চেতিযস্স উপট্ঠানং করোমা’’তি ৰুত্তে পন ‘‘উপট্ঠানকরণং নাম সুন্দর’’ন্তি ঈদিসং পরিযাযং ভণন্তিযা, আরামে ঠত্বা পস্সন্তিযা ৰা সুণন্তিযা ৰা, তথা অত্তনো ঠিতোকাসং আগন্ত্বা পযোজিতং পটিপথং গচ্ছন্তিযা সম্মুখীভূতং সলাকভত্তাদিকে সতি করণীযে <a name="P0.0176"></a> গন্ত্বা, আপদাসু ৰা সমজ্জট্ঠানং পৰিসিত্বাপি পস্সন্তিযা ৰা সুণন্তিযা ৰা, উম্মত্তিকাদীনঞ্চ অনাপত্তি। নচ্চাদীনং অঞ্ঞতরতা, অঞ্ঞত্র অনুঞ্ঞাতকারণা <a name="V0.0304"></a> গমনং, দস্সনং ৰা সৰনং <a name="M0.0318"></a> ৰাতি ইমানেত্থ তীণি অঙ্গানি। সমুট্ঠানাদীনি এল়কলোমসদিসানি, ইদং পন লোকৰজ্জং, অকুসলচিত্তং, তিৰেদনন্তি।</p>
<p class="centered">নচ্চগীতসিক্খাপদৰণ্ণনা নিট্ঠিতা।</p>
<p class="centered">লসুণৰগ্গো পঠমো।</p>
<p class="title">২. রত্তন্ধকারৰগ্গো</p>
<p class="subhead">১. রত্তন্ধকারসিক্খাপদৰণ্ণনা</p>
<p class="bodytext">অন্ধকারৰগ্গস্স পঠমে <span class="bld">রত্তন্ধকারে</span>তি রত্তিঅন্ধকারে। <span class="bld">অপ্পদীপে</span>তি পজ্জোতচন্দসূরিযঅগ্গীসু একেকেনাপি অনোভাসিতে। <span class="bld">পুরিসেনা</span>তি সন্তিট্ঠিতুং সল্লপিতুঞ্চ ৰিঞ্ঞুনা মনুস্সপুরিসেন সদ্ধিং। <span class="bld">সন্তিট্ঠেয্য ৰা</span>তি হত্থপাসে ঠিতমত্তায পাচিত্তিযং। <span class="bld">সল্লপেয্যা</span>তি তত্থ ঠত্বা গেহসিতকথং কথেন্তিযাপি পাচিত্তিযমেৰ।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ এৰং সন্তিট্ঠনৰত্থুস্মিং পঞ্ঞত্তং, পুরিসস্স হত্থপাসং ৰিজহিত্বা, যক্খাদীনং হত্থপাসং অৰিজহিত্বাপি সন্তিট্ঠন্তিযা, সল্লপেন্তিযা ৰা দুক্কটং, যংকিঞ্চি ৰিঞ্ঞুং দুতিযং গহেত্বা এৰং করোন্তিযা, অরহোপেক্খায, অঞ্ঞৰিহিতায, উম্মত্তিকাদীনঞ্চ অনাপত্তি। রত্তন্ধকারতা, পুরিসস্স হত্থপাসে ঠানং ৰা সল্লপনং ৰা, সহাযাভাৰো, রহোপেক্খতাতি ইমানেত্থ চত্তারি অঙ্গানি। থেয্যসত্থসমুট্ঠানং, কিরিযং, সঞ্ঞাৰিমোক্খং, সচিত্তকং, লোকৰজ্জং, কাযকম্মং, ৰচীকম্মং, অকুসলচিত্তং, তিৰেদনন্তি।</p>
<p class="centered">রত্তন্ধকারসিক্খাপদৰণ্ণনা নিট্ঠিতা।</p>
<p class="subhead">২. পটিচ্ছন্নোকাসসিক্খাপদৰণ্ণনা</p>
<p class="bodytext">দুতিযে <span class="bld">পটিচ্ছন্নে ওকাসে</span>তি কুট্টাদীসু যেন কেনচি পটিচ্ছন্নে, ইদমেৰেত্থ নানত্তং।</p>
<p class="centered">পটিচ্ছন্নোকাসসিক্খাপদৰণ্ণনা নিট্ঠিতা।</p>
<p class="subhead">৩. অজ্ঝোকাসসল্লপনসিক্খাপদৰণ্ণনা</p>
<p class="bodytext">ততিযে <a name="M0.0319"></a> <a name="V0.0305"></a> <span class="bld">অজ্ঝোকাসে</span>তি নানং, সেসং উভযত্থাপি পঠমসদিসমেৰাতি।</p>
<p class="centered">অজ্ঝোকাসসল্লপনসিক্খাপদৰণ্ণনা নিট্ঠিতা।</p>
<p class="subhead">৪. দুতিযিকউয্যোজনসিক্খাপদৰণ্ণনা</p>
<p class="bodytext">চতুত্থে <span class="bld">রথিকাযা</span>তি রচ্ছাযং। <span class="bld">ব্যূহে</span>তি অনিৰিদ্ধরচ্ছাযং <a name="P0.0177"></a>। <span class="bld">সিঙ্ঘাটকে</span>তি চচ্চরে। <span class="bld">নিকণ্ণিকং ৰা জপ্পেয্যা</span>তি কণ্ণমূলে কিঞ্চি জপ্পেয্য। <span class="bld">উয্যোজেয্যা</span>তি অনাচারং চরিতুকামতায ‘‘গচ্ছ ত্ব’’ন্তি দুতিযিকং উয্যোজেয্য। <span class="bld">পাচিত্তিয</span>ন্তি পুরিমনযেনেৰ তাৰ সন্তিট্ঠনাদীসু তীণি পাচিত্তিযানি, উয্যোজেন্তিযা পন উয্যোজনে চ হত্থপাসৰিজহনে চ দুক্কটং, ৰিজহিতে পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ এৰং সন্তিট্ঠনৰত্থুস্মিং পঞ্ঞত্তং, সেসং পুরিমত্তযসদিসমেৰ। অনাপত্তিযং পন ‘‘ন অনাচারং আচরিতুকামা, সতি করণীযে দুতিযিকং ভিক্খুনিং উয্যোজেতী’’তি (পাচি॰ ৮৫২) এত্তকং অধিকন্তি।</p>
<p class="centered">দুতিযিকউয্যোজনসিক্খাপদৰণ্ণনা নিট্ঠিতা।</p>
<p class="subhead">৫. অনাপুচ্ছাপক্কমনসিক্খাপদৰণ্ণনা</p>
<p class="bodytext">পঞ্চমে <span class="bld">পুরেভত্ত</span>ন্তি অরুণুগ্গমনং উপাদায যাৰ মজ্ঝন্হিকং। <span class="bld">আসনে</span>তি পল্লঙ্কস্সোকাসভূতে। <span class="bld">সামিকে অনাপুচ্ছা</span>তি তস্মিং কুলে যংকিঞ্চি ৰিঞ্ঞুং মনুস্সং অনাপুচ্ছা। <span class="bld">পক্কমেয্যা</span>তি এত্থ ছন্নস্স অন্তো নিসীদিত্বা অনোৰস্সকং অজ্ঝোকাসে উপচারং অতিক্কামেন্তিযা পঠমপাদে দুক্কটং, দুতিযে পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ অনাপুচ্ছা পক্কমনৰত্থুস্মিং পঞ্ঞত্তং, তিকপাচিত্তিযং, পল্লঙ্কস্স অনোকাসে দুক্কটং, তথা আপুচ্ছিতে <a name="M0.0320"></a> অনাপুচ্ছিতসঞ্ঞায চেৰ ৰেমতিকায চ। আপুচ্ছিতসঞ্ঞায পন, অসংহারিমে, গিলানায, আপদাসু, উম্মত্তিকাদীনঞ্চ <a name="V0.0306"></a> অনাপত্তি। পুরেভত্ততা, অন্তরঘরে নিসজ্জা, আসনস্স পল্লঙ্কোকাসতা, অঞ্ঞত্র অনুঞ্ঞাতকারণা অনাপুচ্ছনং, ৰুত্তপরিচ্ছেদাতিক্কমোতি ইমানেত্থ পঞ্চ অঙ্গানি। সমুট্ঠানাদীনি কথিনসদিসানি, ইদং পন কিরিযাকিরিযন্তি।</p>
<p class="centered">অনাপুচ্ছাপক্কমনসিক্খাপদৰণ্ণনা নিট্ঠিতা।</p>
<p class="subhead">৬. অনাপুচ্ছাঅভিনিসীদনসিক্খাপদৰণ্ণনা</p>
<p class="bodytext">ছট্ঠে <span class="bld">পচ্ছাভত্ত</span>ন্তি মজ্ঝন্হিকে ৰীতিৰত্তে যাৰ সূরিযস্স অত্থঙ্গমা। <span class="bld">অভিনিসীদেয্য ৰা</span>তি আদিম্হি নিসীদিত্বা গচ্ছন্তিযা একা আপত্তি, অনিসীদিত্বা নিপজ্জিত্বাৰ গচ্ছন্তিযাপি একা, নিসীদিত্বা নিপজ্জন্তিযা দ্বে।</p>
<p class="bodytext">সাৰত্থিযং থুল্লনন্দং আরব্ভ আসনে অভিনিসীদনৰত্থুস্মিং পঞ্ঞত্তং <a name="P0.0178"></a>, সেসং পঞ্চমসদিসমেৰ। যথা পন তত্থ অসংহারিমে, এৰমিধ ধুৰপঞ্ঞত্তে অনাপত্তীতি।</p>
<p class="centered">অনাপুচ্ছাঅভিনিসীদনসিক্খাপদৰণ্ণনা নিট্ঠিতা।</p>
<p class="subhead">৭. অনাপুচ্ছাসন্থরণসিক্খাপদৰণ্ণনা</p>
<p class="bodytext">সত্তমে <span class="bld">ৰিকালে</span>তি অত্থঙ্গতে সূরিযে। <span class="bld">সেয্য</span>ন্তি অন্তমসো পণ্ণসন্থারম্পি, সেসং ছট্ঠসদিসমেৰ।</p>
<p class="bodytext">ইদং পন সাৰত্থিযং সম্বহুলা ভিক্খুনিযো আরব্ভ ৰিকালে কুলানি উপসঙ্কমিত্বা সামিকে অনাপুচ্ছিত্বা সেয্যং সন্থরিত্বা অভিনিসীদনৰত্থুস্মিং পঞ্ঞত্তং, অনাপত্তিযঞ্চেত্থ ধুৰপঞ্ঞত্তং নাম নত্থীতি।</p>
<p class="centered">অনাপুচ্ছাসন্থরণসিক্খাপদৰণ্ণনা নিট্ঠিতা।</p>
<p class="subhead">৮. পরউজ্ঝাপনকসিক্খাপদৰণ্ণনা</p>
<p class="bodytext">অট্ঠমে <a name="M0.0321"></a> <a name="V0.0307"></a> <span class="bld">দুগ্গহিতেন দূপধারিতেনা</span>তি যং ৰুত্তং, ততো অঞ্ঞথা গহিতেন চ উপধারিতেন চ। <span class="bld">পর</span>ন্তি ‘‘অহং কিরয্যে অয্যং ন সক্কচ্চং উপট্ঠহামী’’তিআদিনা (পাচি॰ ৮৬৯) নযেন উপসম্পন্নং উজ্ঝাপেন্তিযা পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ এৰং পরং উজ্ঝাপনৰত্থুস্মিং পঞ্ঞত্তং, তিকপাচিত্তিযং, অনুপসম্পন্নায তিকদুক্কটং, উম্মত্তিকাদীনংযেৰ অনাপত্তি। দুগ্গহিততা, উজ্ঝাপনং, যং উজ্ঝাপেতি, তস্সা উপসম্পন্নতাতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">পরউজ্ঝাপনকসিক্খাপদৰণ্ণনা নিট্ঠিতা।</p>
<p class="subhead">৯. পরঅভিসপনসিক্খাপদৰণ্ণনা</p>
<p class="bodytext">নৰমে <span class="bld">অভিসপেয্যা</span>তি সপথং করেয্য। তত্থ ‘‘নিরযে উপপজ্জামি, নিরযে উপপজ্জতূ’’তিএৰমাদীনি ৰদমানা <span class="bld">নিরযেন অভিসপতি</span> নাম, অক্কোসতীতি অত্থো। ‘‘গিহিনী হোমি, গিহিনী হোতূ’’তিএৰমাদীনি ৰদমানা <span class="bld">ব্রহ্মচরিযেন</span>। তস্সা ৰাচায ৰাচায পাচিত্তিযং।</p>
<p class="bodytext">সাৰত্থিযং চণ্ডকাল়িং আরব্ভ এৰং অভিসপনৰত্থুস্মিং পঞ্ঞত্তং, তিকপাচিত্তিযং, অনুপসম্পন্নায তিকদুক্কটং, তিরচ্ছানযোনিযা ৰা পেত্তিৰিসযেন ৰা মনুস্সদোভগ্গেন ৰা অভিসপনে দুক্কটং। অত্থধম্মানুসাসনিপুরেক্খারানং উম্মত্তিকাদীনঞ্চ অনাপত্তি। নিরযেন ৰা ব্রহ্মচরিযেন ৰা অভিসপনং <a name="P0.0179"></a>, উপসম্পন্নতা, অত্থধম্মপুরেক্খারাদীনং অভাৰোতি ইমানেত্থ তীণি অঙ্গানি। সমুট্ঠানাদীনি অট্ঠমসদিসানেৰাতি।</p>
<p class="centered">পরঅভিসপনসিক্খাপদৰণ্ণনা নিট্ঠিতা।</p>
<p class="subhead">১০. রোদনসিক্খাপদৰণ্ণনা</p>
<p class="bodytext">দসমে <a name="V0.0308"></a> <span class="bld">ৰধিত্বা</span>তি হত্থাদীহি পহরিত্বা, উভযং করোন্তিযাৰ পাচিত্তিযং।</p>
<p class="bodytext">সাৰত্থিযং <a name="M0.0322"></a> চণ্ডকাল়িং আরব্ভ অত্তানং ৰধিত্বা রোদনৰত্থুস্মিং পঞ্ঞত্তং, কেৰলং ৰধন্তিযা ৰা রোদন্তিযা ৰা দুক্কটমেৰ। ঞাতিরোগভোগব্যসনেহি ফুট্ঠায কেৰলং রোদন্তিযা এৰ ন ৰধন্তিযা, উম্মত্তিকাদীনঞ্চ অনাপত্তি। অত্তানং ৰধনঞ্চেৰ, রোদনঞ্চাতি ইমানেত্থ দ্বে অঙ্গানি। সমুট্ঠানাদীনি সমনুভাসনসদিসানি, ইদং পন কিরিযমেৰাতি।</p>
<p class="centered">রোদনসিক্খাপদৰণ্ণনা নিট্ঠিতা।</p>
<p class="centered">রত্তন্ধকারৰগ্গো দুতিযো।</p>
<p class="title">৩. নগ্গৰগ্গো</p>
<p class="subhead">১. নগ্গসিক্খাপদৰণ্ণনা</p>
<p class="bodytext">নগ্গৰগ্গস্স পঠমে <span class="bld">নগ্গা</span>তি অনিৰত্থা ৰা অপারুতা ৰা। এৰঞ্হি নহাযন্তিযা সব্বপ্পযোগেসু দুক্কটং, নহানপরিযোসানে পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ এৰং নহানৰত্থুস্মিং পঞ্ঞত্তং, উদকসাটিকচীৰরে অচ্ছিন্নে ৰা নট্ঠে ৰা, ‘‘মহগ্ঘং ইদং দিস্বা চোরাপি হরেয্যু’’ন্তি এৰরূপাসু আপদাসু ৰা নহাযন্তিযা, উম্মত্তিকাদীনঞ্চ অনাপত্তি। নগ্গতা, অনুঞ্ঞাতকারণাভাৰো, নহানপরিযোসানন্তি ইমানেত্থ তীণি অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">নগ্গসিক্খাপদৰণ্ণনা নিট্ঠিতা।</p>
<p class="subhead">২. উদকসাটিকসিক্খাপদৰণ্ণনা</p>
<p class="bodytext">দুতিযে <a name="V0.0309"></a> সাৰত্থিযং ছব্বগ্গিযা ভিক্খুনিযো আরব্ভ অপ্পমাণিকাযো উদকসাটিকাযো ধারণৰত্থুস্মিং পঞ্ঞত্তং, সেসমেত্থ সব্বং রতনৰগ্গে নিসীদনসিক্খাপদে ৰুত্তনযেনেৰ ৰেদিতব্বন্তি।</p>
<p class="centered">উদকসাটিকসিক্খাপদৰণ্ণনা নিট্ঠিতা।</p>
<p class="subhead">৩. চীৰরসিব্বনসিক্খাপদৰণ্ণনা</p>
<p class="bodytext">ততিযে <span class="bld">ৰিসিব্বেত্বা</span>তি দুস্সিব্বিতং পুনসিব্বনত্থায ৰিসিব্বেত্বা। <span class="bld">অনন্তরাযিকিনী</span>তি দসসু অন্তরাযেসু একেকস্মিম্পি অসতি। <span class="bld">অঞ্ঞত্র চতূহপঞ্চাহা</span>তি <a name="M0.0323"></a> ৰিসিব্বিতদিৰসতো পঞ্চ দিৰসে অতিক্কামেত্বা ‘‘নেৰ সিব্বিস্সামি <a name="P0.0180"></a>, ন সিব্বাপনায উস্সুক্কং করিস্সামী’’তি ধুরং নিক্খিত্তমত্তে পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ চীৰরং ৰিসিব্বেত্বা ন সিব্বনৰত্থুস্মিং পঞ্ঞত্তং, তিকপাচিত্তিযং, অনুপসম্পন্নায তিকদুক্কটং, তথা উভিন্নম্পি অঞ্ঞস্মিং পরিক্খারে। যা পন অন্তরাযিকিনী ৰা হোতি, পরিযেসিত্বা ৰা কিঞ্চি ন লভতি, করোন্তী ৰা পঞ্চাহং অতিক্কামেতি, তস্সা চ, গিলানায চ, আপদাসু চ, উম্মত্তিকাদীনঞ্চ অনাপত্তি। নিৰাসনপারুপনুপগচীৰরতা, উপসম্পন্নায সন্তকতা, সিব্বনত্থায ৰিসিব্বনং ৰা ৰিসিব্বাপনং ৰা, অঞ্ঞত্র অনুঞ্ঞাতকারণা পঞ্চাহাতিক্কমো, ধুরনিক্খেপোতি ইমানেত্থ পঞ্চ অঙ্গানি। সমুট্ঠানাদীনি সমনুভাসনসদিসানীতি।</p>
<p class="centered">চীৰরসিব্বনসিক্খাপদৰণ্ণনা নিট্ঠিতা।</p>
<p class="subhead">৪. সঙ্ঘাটিচারসিক্খাপদৰণ্ণনা</p>
<p class="bodytext">চতুত্থে পঞ্চ অহানি পঞ্চাহং, পঞ্চাহমেৰ <span class="bld">পঞ্চাহিকং</span>। সঙ্ঘাটীনং চারো <span class="bld">সঙ্ঘাটিচারো,</span> পরিভোগৰসেন ৰা ওতাপনৰসেন ৰা সঙ্ঘটিতট্ঠেন ‘সঙ্ঘাটী’তি লদ্ধনামং তিচীৰরং, উদকসাটিকা, সংকচ্চিকাতি ইমেসং পঞ্চন্নং চীৰরানং পরিৰত্তনন্তি অত্থো। <span class="bld">অতিক্কামেয্য পাচিত্তিয</span>ন্তি <a name="V0.0310"></a> ছট্ঠে অরুণুগ্গমনে একস্মিং চীৰরে ৰুত্তনযেন অপরিৰত্তিতে একা আপত্তি, পঞ্চসু পঞ্চ।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ চীৰরং নিক্খিপিত্বা সন্তরুত্তরেন জনপদচারিকং পক্কমনৰত্থুস্মিং পঞ্ঞত্তং, তিকপাচিত্তিযং, পঞ্চাহানতিক্কন্তে দ্বিকদুক্কটং। তস্মিং পন অনতিক্কন্তসঞ্ঞায, পঞ্চমং দিৰসং পঞ্চ চীৰরানি নিৰাসেন্তিযা ৰা পারুপন্তিযা ৰা ওতাপেন্তিযা ৰা, গিলানায, ‘‘ইদং মে চীৰরং মহগ্ঘং ঈদিসে চোরভযে ন সক্কা ধারেতু’’ন্তি এৰরূপাসু আপদাসু, উম্মত্তিকাদীনঞ্চ অনাপত্তি। পঞ্চন্নং চীৰরানং অঞ্ঞতরতা, পঞ্চাহাতিক্কমো, অনুঞ্ঞাতকারণাভাৰো, অপরিৰত্তনন্তি ইমানেত্থ চত্তারি অঙ্গানি। সমুট্ঠানাদীনি কথিনসদিসানীতি।</p>
<p class="centered">সঙ্ঘাটিচারসিক্খাপদৰণ্ণনা নিট্ঠিতা।</p>
<p class="subhead">৫. চীৰরসঙ্কমনীযসিক্খাপদৰণ্ণনা</p>
<p class="bodytext">পঞ্চমে <a name="P0.0181"></a> <a name="M0.0324"></a> <span class="bld">চীৰরসঙ্কমনীয</span>ন্তি সঙ্কমেতব্বং চীৰরং, অঞ্ঞিস্সা সন্তকং অনাপুচ্ছা গহিতং পুন পটিদাতব্বং পঞ্চন্নং অঞ্ঞতরং চীৰরন্তি অত্থো। <span class="bld">ধারেয্যা</span>তি সচে তং নিৰাসেতি ৰা পারুপতি ৰা পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ ভিক্খুনিযা চীৰরং আদায অনাপুচ্ছা পারুপনৰত্থুস্মিং পঞ্ঞত্তং, তিকপাচিত্তিযং, অনুপসম্পন্নায তিকদুক্কটং। যা পন তায ৰা দিন্নং, তং ৰা আপুচ্ছা, অচ্ছিন্ননট্ঠচীৰরিকা ৰা হুত্বা, ‘‘ইদং মে চীৰরং মহগ্ঘং ঈদিসে চোরভযে ন সক্কা ধারেতু’’ন্তি এৰরূপাসু আপদাসু ৰা ধারেতি, তস্সা, উম্মত্তিকাদীনঞ্চ অনাপত্তি। চীৰরসঙ্কমনীযতা, উপসম্পন্নায সন্তকতা, অনুঞ্ঞাতকারণাভাৰো, ধারণন্তি ইমানেত্থ চত্তারি অঙ্গানি। সমুট্ঠানাদীনি পঠমকথিনসদিসানি, ইদং পন কিরিযাকিরিযন্তি।</p>
<p class="centered">চীৰরসঙ্কমনীযসিক্খাপদৰণ্ণনা নিট্ঠিতা।</p>
<p class="subhead">৬. গণচীৰরসিক্খাপদৰণ্ণনা</p>
<p class="bodytext">ছট্ঠে <a name="V0.0311"></a> <span class="bld">গণস্সা</span>তি ভিক্খুনিসঙ্ঘস্স। <span class="bld">চীৰরলাভ</span>ন্তি ৰিকপ্পনুপগম্পি পচ্ছিমং লভিতব্বং চীৰরং। <span class="bld">অন্তরাযং করেয্যা</span>তি যথা তে দাতুকামা ন দেন্তি, এৰং পরক্কমেয্য। <span class="bld">পাচিত্তিয</span>ন্তি সচে তস্সা ৰচনেন তে ন দেন্তি, ভিক্খুনিযা পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ গণস্স চীৰরলাভন্তরাযকরণৰত্থুস্মিং পঞ্ঞত্তং, অঞ্ঞস্মিং পরিক্খারে দুক্কটং, সম্বহুলানং পন একভিক্খুনিযা ৰা চীৰরলাভেপি দুক্কটমেৰ। ‘‘সমগ্ঘকালে দস্সথা’’তি এৰং আনিসংসং দস্সেত্বা নিৰারেন্তিযা, উম্মত্তিকাদীনঞ্চ অনাপত্তি। ৰিকপ্পনুপগপচ্ছিমতা, সঙ্ঘস্স পরিণতভাৰো, ৰিনা আনিসংসদস্সনেন অন্তরাযকরণন্তি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানীতি।</p>
<p class="centered">গণচীৰরসিক্খাপদৰণ্ণনা নিট্ঠিতা।</p>
<p class="subhead">৭. পটিবাহনসিক্খাপদৰণ্ণনা</p>
<p class="bodytext">সত্তমে <a name="M0.0325"></a> <span class="bld">ধম্মিকং চীৰরৰিভঙ্গ</span>ন্তি সমগ্গেন সঙ্ঘেন সন্নিপতিত্বা করীযমানং চীৰরৰিভঙ্গ। <span class="bld">পটিবাহেয্যা</span>তি পটিসেধেয্য, এৰং পটিসেধেন্তিযা পাচিত্তিযং।</p>
<p class="bodytext">সাৰত্থিযং <a name="P0.0182"></a> থুল্লনন্দং আরব্ভ ধম্মিকং চীৰরৰিভঙ্গং পটিবাহনৰত্থুস্মিং পঞ্ঞত্তং, ধম্মিকে ৰেমতিকায, অধম্মিকে ধম্মিকসঞ্ঞায চেৰ ৰেমতিকায চ দুক্কটং। উভযত্থ অধম্মিকসঞ্ঞায, আনিসংসং দস্সেত্বা পটিবাহন্তিযা, উম্মত্তিকাদীনঞ্চ অনাপত্তি। চীৰরৰিভঙ্গস্স ধম্মিকতা, ধম্মিকসঞ্ঞিতা, ৰিনা আনিসংসেন পটিবাহনন্তি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানেৰাতি।</p>
<p class="centered">পটিবাহনসিক্খাপদৰণ্ণনা নিট্ঠিতা।</p>
<p class="subhead">৮. চীৰরদানসিক্খাপদৰণ্ণনা</p>
<p class="bodytext">অট্ঠমে <span class="bld">সমণচীৰর</span>ন্তি কপ্পকতং নিৰাসনপারুপনুপগং, এৰরূপং ঠপেত্বা পঞ্চ সহধম্মিকে মাতাপিতরো <a name="V0.0312"></a> চ যস্স কস্সচি গহট্ঠস্স ৰা পব্বজিতস্স ৰা পরিচ্চজিত্বা দেন্তিযা পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ অগারিকস্স সমণচীৰরদানৰত্থুস্মিং পঞ্ঞত্তং, ভিক্খুনো দুক্কটং। মাতাপিতূনং পরিচ্চজিত্বাপি, অঞ্ঞেসং তাৰকালিকমেৰ দেন্তিযা, উম্মত্তিকাদীনঞ্চ অনাপত্তি। সমণচীৰরতা, ঠপেত্বা সহধম্মিকে চ মাতাপিতরো চ অঞ্ঞেসং দানং, অতাৰকালিকতাতি ইমানেত্থ তীণি অঙ্গানি। সমুট্ঠানাদীনি সঞ্চরিত্তসদিসানীতি।</p>
<p class="centered">চীৰরদানসিক্খাপদৰণ্ণনা নিট্ঠিতা।</p>
<p class="subhead">৯. কালঅতিক্কমনসিক্খাপদৰণ্ণনা</p>
<p class="bodytext">নৰমে <span class="bld">দুব্বলচীৰরপচ্চাসাযা</span>তি দুব্বলায চীৰরপচ্চাসায, ‘‘সচে সক্কোম দস্সামা’’তি এত্তকমত্তং সুত্বা উপ্পাদিতায আসাযাতি অত্থো <a name="M0.0326"></a>। <span class="bld">চীৰরকালসমযং অতিক্কামেয্যা</span>তি ৰস্সংৰুট্ঠভিক্খুনীহি কালচীৰরে ভাজিযমানে ‘‘আগমেয্যাথ, অয্যে, অত্থি সঙ্ঘস্স চীৰরপচ্চাসা’’তি ৰত্বা তং চীৰরৰিভঙ্গং চীৰরকালং অতিক্কামেয্য, তস্সা অনত্থতে কথিনে ৰস্সানস্স পচ্ছিমমাসং, অত্থতে কথিনে কথিনুব্ভারদিৰসং অতিক্কামেন্তিযা পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ দুব্বলচীৰরপচ্চাসায চীৰরকালসমযং অতিক্কমনৰত্থুস্মিং পঞ্ঞত্তং, দুব্বলচীৰরে <a name="P0.0183"></a> ৰেমতিকায, অদুব্বলচীৰরে দুব্বলচীৰরসঞ্ঞায চেৰ ৰেমতিকায চ দুক্কটং। উভযত্থ অদুব্বলচীৰরসঞ্ঞায, কিঞ্চাপি ‘ন সক্কোমা’তি ৰদন্তি, ‘‘ইদানি পন তেসং কপ্পাসো ৰা উপ্পজ্জিস্সতি, সদ্ধো ৰা পুরিসো আগমিস্সতি, তস্মিং আগতে অদ্ধা দস্সন্তী’’তি এৰং আনিসংসং দস্সেত্বা নিৰারেন্তিযা, উম্মত্তিকাদীনঞ্চ অনাপত্তি। দুব্বলচীৰরতা, দুব্বলসঞ্ঞিতা, ৰিনা আনিসংসেন নিৰারণন্তি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানীতি।</p>
<p class="centered">কালঅতিক্কমনসিক্খাপদৰণ্ণনা নিট্ঠিতা।</p>
<p class="subhead">১০. কথিনুদ্ধারসিক্খাপদৰণ্ণনা</p>
<p class="bodytext">দসমে <a name="V0.0313"></a> <span class="bld">ধম্মিকং কথিনুদ্ধার</span>ন্তি সব্বাসং ভিক্খুনীনং অকালচীৰরং দাতুকামেন উপাসকেন যত্তকো অত্থারমূলিকো আনিসংসো, ততো অধিকং ৰা সমকং ৰা দত্বা যাচিতেন সমগ্গেন ভিক্খুনিসঙ্ঘেন যং কথিনং ঞত্তিদুতিযকম্মেন অন্তরা উদ্ধরীযতি, তস্স সো উদ্ধারো ‘ধম্মিকো’তি ৰুচ্চতি, এৰরূপং কথিনুদ্ধারন্তি অত্থো। <span class="bld">পটিবাহেয্যা</span>তি নিৰারেয্য, তস্স এৰরূপং কথিনুদ্ধারং নিৰারেন্তিযা পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ কথিনুদ্ধারং পটিবাহনৰত্থুস্মিং পঞ্ঞত্তং, সেসং সত্তমে ৰুত্তনযেনেৰ ৰেদিতব্বন্তি।</p>
<p class="centered">কথিনুদ্ধারসিক্খাপদৰণ্ণনা নিট্ঠিতা।</p>
<p class="centered">নগ্গৰগ্গো ততিযো।</p>
<p class="title">৪. তুৰট্টৰগ্গো</p>
<p class="subhead">১. একমঞ্চতুৰট্টনসিক্খাপদৰণ্ণনা</p>
<p class="bodytext">তুৰট্টৰগ্গস্স <a name="M0.0327"></a> পঠমে <span class="bld">তুৰট্টেয্যু</span>ন্তি নিপজ্জেয্যুং। তাসু পন একায ৰা নিপন্নায অপরা নিপজ্জতু, দ্বেপি ৰা সহেৰ নিপজ্জন্তু, দ্বিন্নম্পি পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ দ্বিন্নং একমঞ্চে তুৰট্টনৰত্থুস্মিং পঞ্ঞত্তং, সচে পন একায নিপন্নায একা নিসীদতি, উভো ৰা নিসীদন্তি, তাসং, উম্মত্তিকাদীনঞ্চ অনাপত্তি। একমঞ্চতা, দ্বিন্নং তুৰট্টনন্তি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">একমঞ্চতুৰট্টনসিক্খাপদৰণ্ণনা নিট্ঠিতা।</p>
<p class="subhead">২. একত্থরণতুৰট্টনসিক্খাপদৰণ্ণনা</p>
<p class="bodytext">দুতিযে <a name="P0.0184"></a> <a name="V0.0314"></a> একং অত্থরণঞ্চেৰ পাৰুরণঞ্চ এতাসন্তি <span class="bld">একত্থরণপাৰুরণা,</span> সংহারিমানং পাৰারত্থরণকটসারকাদীনং একং অন্তং অত্থরিত্বা একং পারুপিত্বা তুৰট্টেন্তীনমেতং অধিৰচনং। <span class="bld">পাচিত্তিয</span>ন্তি তংযেৰ অত্থরিত্বা তং পারুপিত্বা নিপজ্জন্তীনং পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ এৰং তুৰট্টনৰত্থুস্মিং পঞ্ঞত্তং, তিকপাচিত্তিযং, অত্থরণে ৰা পাৰুরণে ৰা একস্মিং দুক্কটং, নানত্থরণপাৰুরণে দ্বিকদুক্কটং। তস্মিং পন নানত্থরণপাৰুরণসঞ্ঞায, ৰৰত্থানং দস্সেত্বা নিপজ্জন্তিযা, উম্মত্তিকাদীনঞ্চ অনাপত্তি। সেসং পঠমসদিসমেৰাতি।</p>
<p class="centered">একত্থরণতুৰট্টনসিক্খাপদৰণ্ণনা নিট্ঠিতা।</p>
<p class="subhead">৩. অফাসুকরণসিক্খাপদৰণ্ণনা</p>
<p class="bodytext">ততিযে <span class="bld">অফাসু</span>ন্তি ‘‘ইমিনা ইমিস্সা অফাসু ভৰিস্সতী’’তি অনাপুচ্ছা পুরতো চঙ্কমনট্ঠাননিস্সজ্জাদযো ৰা উদ্দিসউদ্দিসাপনপরিপুচ্ছনসজ্ঝাযং ৰা করোন্তিযা চঙ্কমনে নিৰত্তনগণনায, ঠানাদীসু পযোগগণনায, উদ্দেসাদীসু পদগণনায পাচিত্তিযং।</p>
<p class="bodytext">সাৰত্থিযং <a name="M0.0328"></a> থুল্লনন্দং আরব্ভ সঞ্চিচ্চ অফাসুকরণৰত্থুস্মিং পঞ্ঞত্তং, তিকপাচিত্তিযং, অনুপসম্পন্নায তিকদুক্কটং, ন অফাসুকামতায, আপুচ্ছা পুরতো চঙ্কমনাদীনি করোন্তিযা, উম্মত্তিকাদীনঞ্চ অনাপত্তি। উপসম্পন্নতা, অফাসুকামতা, অফাসুকরণং, অনাপুচ্ছনন্তি ইমানেত্থ চত্তারি অঙ্গানি। সমুট্ঠানাদীনি অদিন্নাদানসদিসানি, ইদং পন কিরিযাকিরিযং, দুক্খৰেদনন্তি।</p>
<p class="centered">অফাসুকরণসিক্খাপদৰণ্ণনা নিট্ঠিতা।</p>
<p class="subhead">৪. নউপট্ঠাপনসিক্খাপদৰণ্ণনা</p>
<p class="bodytext">চতুত্থে <a name="V0.0315"></a> <span class="bld">দুক্খিত</span>ন্তি গিলানং। <span class="bld">সহজীৰিনি</span>ন্তি সদ্ধিৰিহারিনিং। <span class="bld">নেৰ উপট্ঠহেয্যা</span>তি তস্সা উপট্ঠানং সযং ৰা অকরোন্তিযা, পরেহি ৰা অকারেন্তিযা ধুরং নিক্খিত্তমত্তে পাচিত্তিযং।</p>
<p class="bodytext">সাৰত্থিযং <a name="P0.0185"></a> থুল্লনন্দং আরব্ভ দুক্খিতং সহজীৰিনিং অনুপট্ঠানৰত্থুস্মিং পঞ্ঞত্তং, অন্তেৰাসিনিযা ৰা অনুপসম্পন্নায ৰা দুক্কটং, দসসু অঞ্ঞতরন্তরাযে সতি পরিযেসিত্বা অলভন্তিযা, গিলানায, আপদাসু, উম্মত্তিকাদীনঞ্চ অনাপত্তি। গিলানতা, সদ্ধিৰিহারিতা, অনুঞ্ঞাতকারণাভাৰো, উপট্ঠানে ধুরনিক্খেপোতি ইমানেত্থ চত্তারি অঙ্গানি। সমুট্ঠানাদীনি সমনুভাসনসদিসানীতি।</p>
<p class="centered">নউপট্ঠাপনসিক্খাপদৰণ্ণনা নিট্ঠিতা।</p>
<p class="subhead">৫. নিক্কড্ঢনসিক্খাপদৰণ্ণনা</p>
<p class="bodytext">পঞ্চমে <span class="bld">উপস্সযং দত্বা</span>তি সকৰাটবদ্ধং অত্তনো পুগ্গলিকৰিহারং দত্বা। <span class="bld">নিক্কড্ঢেয্যা</span>তি বহূনিপি দ্বারানি একপ্পযোগেন নিক্কড্ঢেন্তিযা একা আপত্তি, নানাপযোগেহি পযোগগণনায আপত্তিযো, আণত্তিযম্পি এসেৰ নযো। সচে পন ‘‘ইমঞ্চিমঞ্চ দ্বারং অতিক্কামেহী’’তি আণাপেতি, একায আণত্তিযা এৰ দ্বারগণনায আপত্তিযো।</p>
<p class="bodytext">সাৰত্থিযং <a name="M0.0329"></a> থুল্লনন্দং আরব্ভ এতাদিসে ৰত্থুস্মিং পঞ্ঞত্তং, তিকপাচিত্তিযং, অকৰাটবদ্ধতো দুক্কটং, অনুপসম্পন্নায তিকদুক্কটং, সকৰাটবদ্ধতো ৰা অকৰাটবদ্ধতো ৰা উভিন্নম্পি পরিক্খারনিক্কড্ঢনে দুক্কটমেৰ, সেসং সঙ্ঘিকৰিহারনিক্কড্ঢনসিক্খাপদে ৰুত্তনযমেৰাতি।</p>
<p class="centered">নিক্কড্ঢনসিক্খাপদৰণ্ণনা নিট্ঠিতা।</p>
<p class="subhead">৬. সংসট্ঠসিক্খাপদৰণ্ণনা</p>
<p class="bodytext">ছট্ঠং <a name="V0.0316"></a> উত্তানপদত্থমেৰ। সাৰত্থিযং চণ্ডকাল়িং আরব্ভ সংসট্ঠৰিহারৰত্থুস্মিং পঞ্ঞত্তং, সেসমেত্থ পঠমঅরিট্ঠসিক্খাপদে ৰুত্তৰিনিচ্ছযসদিসমেৰাতি।</p>
<p class="centered">সংসট্ঠসিক্খাপদৰণ্ণনা নিট্ঠিতা।</p>
<p class="subhead">৭. অন্তোরট্ঠসিক্খাপদৰণ্ণনা</p>
<p class="bodytext">সত্তমে <span class="bld">অন্তোরট্ঠে</span>তি যস্স ৰিজিতে ৰিহরতি, তস্স রট্ঠে। <span class="bld">অসত্থিকা চারিক</span>ন্তি ৰিনা সত্থেন গচ্ছন্তিযা, গামন্তরগণনায, অগামকে অরঞ্ঞে অদ্ধযোজনগণনায পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ ৰুত্তনযেনেৰ দেসচারিকং <a name="P0.0186"></a> পক্কমনৰত্থুস্মিং পঞ্ঞত্তং। সত্থেন সহ গচ্ছন্তিযা, খেমে অপ্পটিভযে, আপদাসু, উম্মত্তিকাদীনঞ্চ অনাপত্তি। অন্তোরট্ঠতা, অখেমতা, অনুঞ্ঞাতকারণাভাৰো, চারিকং পক্কমনন্তি ইমানেত্থ চত্তারি অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">অন্তোরট্ঠসিক্খাপদৰণ্ণনা নিট্ঠিতা।</p>
<p class="subhead">৮. তিরোরট্ঠসিক্খাপদৰণ্ণনা</p>
<p class="bodytext">অট্ঠমে <span class="bld">তিরোরট্ঠে</span>তি যস্স ৰিজিতে ৰিহরতি, তং ঠপেত্বা অঞ্ঞস্স রট্ঠে। সেসং সত্তমে ৰুত্তনযেনেৰ ৰেদিতব্বং, নগরং পনেত্থ রাজগহন্তি।</p>
<p class="centered">তিরোরট্ঠসিক্খাপদৰণ্ণনা নিট্ঠিতা।</p>
<p class="subhead">৯. অন্তোৰস্সসিক্খাপদৰণ্ণনা</p>
<p class="bodytext">নৰমে <a name="M0.0330"></a> <span class="bld">অন্তোৰস্স</span>ন্তি পুরিমং ৰা তেমাসং, পচ্ছিমং ৰা তেমাসং অৰসিত্বা তস্স ৰস্সস্স <a name="V0.0317"></a> অন্তোযেৰ। ইধ সত্তাহকরণীযেন ৰা কেনচি উব্বল়্হায ৰা আপদাসু ৰা গচ্ছন্তিযা উম্মত্তিকাদীনঞ্চ অনাপত্তি। সেসং অট্ঠমসদিসমেৰাতি।</p>
<p class="centered">অন্তোৰস্সসিক্খাপদৰণ্ণনা নিট্ঠিতা।</p>
<p class="subhead">১০. চারিকনপক্কমনসিক্খাপদৰণ্ণনা</p>
<p class="bodytext">দসমে <span class="bld">ৰস্সংৰুট্ঠা</span>তি পুরিমং ৰা তেমাসং, পচ্ছিমং ৰা তেমাসং ৰুট্ঠা। <span class="bld">ছপ্পঞ্চযোজনানী</span>তি এত্থ পৰারেত্বা পঞ্চ যোজনানি গন্তুম্পি ৰট্টতি, ছসু ৰত্তব্বমেৰ নত্থি। সচে পন তীণি গন্ত্বা তেনেৰ মগ্গেন পচ্চাগচ্ছতি, ন ৰট্টতি, অঞ্ঞেন আগন্তুং ৰট্টতি। ‘‘ৰুত্তপ্পমাণং অদ্ধানং ন গচ্ছিস্সামী’’তি ধুরে নিক্খিত্তমত্তে পাচিত্তিযং।</p>
<p class="bodytext">রাজগহে সম্বহুলা ভিক্খুনিযো আরব্ভ ৰস্সং ৰসিত্বা চারিকং অপক্কমনৰত্থুস্মিং পঞ্ঞত্তং। অন্তরাযে সতি, পরিযেসিত্বা দুতিযিকং ভিক্খুনিং অলভন্তিযা, গিলানায, আপদাসু, উম্মত্তিকাদীনঞ্চ অনাপত্তি। ৰস্সংৰুট্ঠতা, অনুঞ্ঞাতকারণাভাৰো, পঞ্চযোজনানতিক্কমোতি ইমানেত্থ তীণি অঙ্গানি। সমুট্ঠানাদীনি পঠমপারাজিকসদিসানি, ইদং পন অকিরিযং, দুক্খৰেদনন্তি।</p>
<p class="centered">চারিকনপক্কমনসিক্খাপদৰণ্ণনা নিট্ঠিতা।</p>
<p class="centered">তুৰট্টৰগ্গো চতুত্থো।</p>
<p class="title">৫. চিত্তাগারৰগ্গো</p>
<p class="subhead">১. রাজাগারসিক্খাপদৰণ্ণনা</p>
<p class="bodytext">চিত্তাগারৰগ্গস্স পঠমে <span class="bld">রাজাগার</span>ন্তি রঞ্ঞো কীল়নঘরং। <span class="bld">চিত্তাগার</span>ন্তি কীল়নচিত্তসালং। <span class="bld">আরাম</span>ন্তি কীল়নউপৰনং। <span class="bld">উয্যান</span>ন্তি <a name="P0.0187"></a> কীল়নুয্যানং। <span class="bld">পোক্খরণি</span>ন্তি কীল়নপোক্খরণিং। <span class="bld">দস্সনাযা</span>তি <a name="V0.0318"></a> ‘‘এতেসু যংকিঞ্চি পস্সিস্সামী’’তি <a name="M0.0331"></a> গচ্ছন্তিযা পদে পদে দুক্কটং, যত্থ ঠত্বা পস্সতি, তত্থ পদং অনুদ্ধরিত্বা পঞ্চাপি পস্সন্তিযা একাৰ আপত্তি। সচে পন তং তং ৰিলোকেত্বা পস্সতি, গীৰং পরিৰত্তনপ্পযোগগণনায আপত্তিযো, ন উম্মীলনগণনায।</p>
<p class="bodytext">সাৰত্থিযং ছব্বগ্গিযা ভিক্খুনিযো আরব্ভ চিত্তাগারং দস্সনায গমনৰত্থুস্মিং পঞ্ঞত্তং, ভিক্খুস্স সব্বত্থ দুক্কটং, অৰসেসো ৰিনিচ্ছযো নচ্চদস্সনসিক্খাপদে ৰুত্তনযেনেৰ ৰেদিতব্বোতি।</p>
<p class="centered">রাজাগারসিক্খাপদৰণ্ণনা নিট্ঠিতা।</p>
<p class="subhead">২. আসন্দিপরিভুঞ্জনসিক্খাপদৰণ্ণনা</p>
<p class="bodytext">দুতিযে <span class="bld">আসন্দী</span> নাম অতিক্কন্তপ্পমাণা ৰুচ্চতি। <span class="bld">পল্লঙ্কো</span> নাম সংহারিমেন ৰাল়েন কতোতি ৰুত্তো। <span class="bld">পরিভুঞ্জেয্যা</span>তি এত্থ পন নিসীদননিপজ্জনপ্পযোগগণনায পাচিত্তিযং ৰেদিতব্বং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ আসন্দিপল্লঙ্কপরিভোগৰত্থুস্মিং পঞ্ঞত্তং, আসন্দিযা পাদে ছিন্দিত্বা, পল্লঙ্কস্স ৰাল়ে ভিন্দিত্বা পরিভুঞ্জন্তিযা, উম্মত্তিকাদীনঞ্চ অনাপত্তি। আসন্দিপল্লঙ্কতা, নিসীদনং নিপজ্জনং ৰাতি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">আসন্দিপরিভুঞ্জনসিক্খাপদৰণ্ণনা নিট্ঠিতা।</p>
<p class="subhead">৩. সুত্তকন্তনসিক্খাপদৰণ্ণনা</p>
<p class="bodytext">ততিযে <span class="bld">সুত্ত</span>ন্তি ছন্নং অঞ্ঞতরং। <span class="bld">কন্তেয্যা</span>তি এত্থ যত্তকং হত্থেন অঞ্ছিতং হোতি, তস্মিং তক্কম্হি ৰেঠিতে একা আপত্তি। ইদঞ্হি সন্ধায পদভাজনীযে (পাচি॰ ৯৮৮) ‘‘উজ্জৰুজ্জৰে’’তি ৰুত্তং।</p>
<p class="bodytext">সাৰত্থিযং ছব্বগ্গিযা ভিক্খুনিযো আরব্ভ সুত্তং কন্তনৰত্থুস্মিং পঞ্ঞত্তং, কন্তনতো পুব্বে <a name="V0.0319"></a> কপ্পাসৰিচিননং আদিং কত্বা সব্বপ্পযোগেসু হত্থৰারগণনায <a name="M0.0332"></a> দুক্কটং। কন্তিতসুত্তং কন্তন্তিযা, উম্মত্তিকাদীনঞ্চ অনাপত্তি। অকন্তিততা, কন্তনন্তি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">সুত্তকন্তনসিক্খাপদৰণ্ণনা নিট্ঠিতা।</p>
<p class="subhead">৪. গিহিৰেয্যাৰচ্চসিক্খাপদৰণ্ণনা</p>
<p class="bodytext">চতুত্থে <a name="P0.0188"></a> <span class="bld">গিহিৰেয্যাৰচ্চ</span>ন্তি গিহীনং ৰেয্যাৰচ্চং। সচেপি হি মাতাপিতরো অত্তনো কিঞ্চি কম্মং অকারাপেত্বা তেসং যাগুপচনাদীনি করোন্তি, পুব্বপ্পযোগেসু পযোগগণনায দুক্কটানি আপজ্জিত্বা যাগুআদীসু ভাজনগণনায, খাদনীযাদীসু পূৰগণনায পাচিত্তিযং আপজ্জতি।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ গিহীনং ৰেয্যাৰচ্চকরণৰত্থুস্মিং পঞ্ঞত্তং, মনুস্সেহি সঙ্ঘস্স যাগুপানে ৰা ভত্তে ৰা চেতিযপূজায ৰা করীযমানায তেসং সহাযভাৰেন যাগুপচনাদীনি, অত্তনো ৰেয্যাৰচ্চকরস্স চ তানিযেৰ করোন্তিযা, উম্মত্তিকাদীনঞ্চ অনাপত্তি। গিহিৰেয্যাৰচ্চকরণং, অনুঞ্ঞাতকারণাভাৰোতি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানেৰাতি।</p>
<p class="centered">গিহিৰেয্যাৰচ্চসিক্খাপদৰণ্ণনা নিট্ঠিতা।</p>
<p class="subhead">৫. অধিকরণসিক্খাপদৰণ্ণনা</p>
<p class="bodytext">পঞ্চমে <span class="bld">অধিকরণ</span>ন্তি চতুন্নং অঞ্ঞতরং। <span class="bld">পাচিত্তিয</span>ন্তি ইধ চীৰরসিব্বনে ৰিয ধুরং নিক্খিত্তমত্তে পাচিত্তিযং, একাহম্পি পরিহারো নত্থি।</p>
<p class="bodytext">সাৰত্থিযং থুল্লনন্দং আরব্ভ অধিকরণং নৰূপসমনৰত্থুস্মিং পঞ্ঞত্তং, সেসমেত্থ চীৰরসিব্বনসিক্খাপদে ৰুত্তনযেনেৰ ৰেদিতব্বন্তি।</p>
<p class="centered">অধিকরণসিক্খাপদৰণ্ণনা নিট্ঠিতা।</p>
<p class="subhead">৬. ভোজনদানসিক্খাপদৰণ্ণনা</p>
<p class="bodytext">ছট্ঠে <a name="M0.0333"></a> <a name="V0.0320"></a> <span class="bld">সহত্থা</span>তি কাযেন ৰা কাযপ্পটিবদ্ধেন ৰা নিস্সগ্গিযেন ৰা ঠপেত্বা পঞ্চসহধম্মিকে অৰসেসানং অঞ্ঞত্র উদকদন্তপোনা যংকিঞ্চি অজ্ঝোহরণীযং দদন্তিযা পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ অগারিকস্স খাদনীযভোজনীযদানৰত্থুস্মিং পঞ্ঞত্তং, উদকদন্তপোনে দুক্কটং। যা পন দাপেতি ন দেতি, উপনিক্খিপিত্বা দেতি, বাহিরলেপং দেতি, তস্সা, উম্মত্তিকাদীনঞ্চ অনাপত্তি। অঞ্ঞত্র উদকদন্তপোনা অজ্ঝোহরণিযং, ঠপেত্বা পঞ্চ সহধম্মিকে অঞ্ঞস্স সহত্থা দানন্তি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">ভোজনদানসিক্খাপদৰণ্ণনা নিট্ঠিতা।</p>
<p class="subhead">৭. আৰসথচীৰরসিক্খাপদৰণ্ণনা</p>
<p class="bodytext">সত্তমে <a name="P0.0189"></a> <span class="bld">আৰসথচীৰর</span>ন্তি ‘‘উতুনিযো ভিক্খুনিযো পরিভুঞ্জন্তূ’’তি দিন্নচীৰরং। <span class="bld">অনিস্সজ্জিত্বা</span>তি চতুত্থে দিৰসে ধোৰিত্বা অঞ্ঞিস্সা অন্তমসো সামণেরিযাপি উতুনিযা অদত্বা। <span class="bld">পাচিত্তিয</span>ন্তি এৰং অনিস্সজ্জিত্বা পরিভুঞ্জন্তিযা পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ আৰসথচীৰরং অনিস্সজ্জিত্বা পরিভুঞ্জনৰত্থুস্মিং পঞ্ঞত্তং, তিকপাচিত্তিযং, নিস্সজ্জিতে দ্বিকদুক্কটং। তস্মিং পন নিস্সজ্জিতসঞ্ঞায, পুন পরিযাযেন ৰা, অঞ্ঞাসং উতুনীনং অভাৰেন ৰা, অচ্ছিন্ননট্ঠচীৰরিকায ৰা, আপদাসু ৰা পরিভুঞ্জন্তিযা, উম্মত্তিকাদীনঞ্চ অনাপত্তি। আৰসথচীৰরতা, চতুত্থদিৰসতা, ধোৰিত্বা অনিস্সজ্জনং, অনুঞ্ঞাতকারণাভাৰোতি ইমানেত্থ চত্তারি অঙ্গানি। সমুট্ঠানাদীনি কথিনসদিসানি, ইদং পন কিরিযাকিরিযন্তি।</p>
<p class="centered">আৰসথচীৰরসিক্খাপদৰণ্ণনা নিট্ঠিতা।</p>
<p class="subhead">৮. আৰসথৰিহারসিক্খাপদৰণ্ণনা</p>
<p class="bodytext">অট্ঠমে <a name="M0.0334"></a> <a name="V0.0321"></a> <span class="bld">আৰসথ</span>ন্তি কৰাটবদ্ধৰিহারং। <span class="bld">অনিস্সজ্জিত্বা</span>তি রক্খণত্থায অদত্বা, ‘‘ইদং জগ্গেয্যাসী’’তি এৰং অনাপুচ্ছিত্বাতি অত্থো। <span class="bld">চারিকং পক্কমেয্য পাচিত্তিয</span>ন্তি এত্থ সকগামতো অঞ্ঞং গামং একরত্তিৰাসত্থাযপি পক্কমন্তিযা পরিক্খিত্তস্স আৰসথস্স পরিক্খেপং, অপরিক্খিত্তস্স উপচারং পঠমপাদেন অতিক্কন্তমত্তে দুক্কটং, দুতিযেন পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ আৰসথং অনিস্সজ্জিত্বা চারিকং পক্কমনৰত্থুস্মিং পঞ্ঞত্তং, তিকপাচিত্তিযং, অকৰাটবদ্ধে দুক্কটং, নিস্সজ্জিতে দ্বিকদুক্কটং। তস্মিং পন নিস্সজ্জিতসঞ্ঞায, সতি অন্তরাযে, পটিজগ্গিকং পরিযেসিত্বা অলভন্তিযা, গিলানায, আপদাসু, উম্মত্তিকাদীনঞ্চ অনাপত্তি। সকৰাটবদ্ধতা, ৰুত্তনযেন পক্কমনং, অনুঞ্ঞাতকারণাভাৰোতি ইমানেত্থ তীণি অঙ্গানি। সমুট্ঠানাদীনি কথিনসদিসানীতি, ইদং পন কিরিযাকিরিযন্তি।</p>
<p class="centered">আৰসথৰিহারসিক্খাপদৰণ্ণনা নিট্ঠিতা।</p>
<p class="subhead">৯. তিরচ্ছানৰিজ্জাপরিযাপুণনসিক্খাপদৰণ্ণনা</p>
<p class="bodytext">নৰমে <span class="bld">তিরচ্ছানৰিজ্জ</span>ন্তি যংকিঞ্চি বাহিরকং অনত্থসংহিতং হত্থিঅস্সরথধনুথরুসিপ্পআথব্বণখিলনৰসীকরণসোসাপনমন্তাগদপ্পযোগাদিভেদং <a name="P0.0190"></a> পরূপঘাতকরং ৰিজ্জং। <span class="bld">পরিযাপুণেয্যা</span>তি এত্থ যস্স কস্সচি সন্তিকে তং পদাদিৰসেন পরিযাপুণন্তিযা পদগণনায চেৰ অক্খরগণনায চ পাচিত্তিযন্তি।</p>
<p class="centered">তিরচ্ছানৰিজ্জাপরিযাপুণনসিক্খাপদৰণ্ণনা নিট্ঠিতা।</p>
<p class="subhead">১০. তিরচ্ছানৰিজ্জাৰাচনসিক্খাপদৰণ্ণনা</p>
<p class="bodytext">দসমে <span class="bld">ৰাচেয্যা</span>তি পদং ৰিসেসো। উভযম্পি সাৰত্থিযং ছব্বগ্গিযা চেৰ সম্বহুলা ভিক্খুনিযো চ আরব্ভ তিরচ্ছানৰিজ্জং পরিযাপুণনৰাচনৰত্থুস্মিং পঞ্ঞত্তং। লেখে, ধারণায <a name="V0.0322"></a> চ, গুত্তত্থায চ যক্খপরিত্তনাগমণ্ডলাদিকে <a name="M0.0335"></a> সব্বপরিত্তে, উম্মত্তিকাদীনঞ্চ অনাপত্তি। তিরচ্ছানৰিজ্জতা, পরিযাপুণনৰাচনা, অনুঞ্ঞাতকারণাভাৰোতি ইমানেত্থ দ্বীসুপি তীণি অঙ্গানি। সমুট্ঠানাদীনি পদসোধম্মসদিসানীতি।</p>
<p class="centered">তিরচ্ছানৰিজ্জাৰাচনসিক্খাপদৰণ্ণনা নিট্ঠিতা।</p>
<p class="centered">চিত্তাগারৰগ্গো পঞ্চমো।</p>
<p class="title">৬. আরামৰগ্গো</p>
<p class="subhead">১. আরামপৰিসনসিক্খাপদৰণ্ণনা</p>
<p class="bodytext">আরামৰগ্গস্স পঠমে <span class="bld">সভিক্খুকং আরাম</span>ন্তি যত্থ ভিক্খূ রুক্খমূলেপি ৰসন্তি, তং পদেসং। <span class="bld">অনাপুচ্ছা</span>তি এত্থ ভিক্খুসামণেরআরামিকেসু যংকিঞ্চি অনাপুচ্ছা, পরিক্খিত্তস্স আরামস্স পরিক্খেপং অতিক্কমন্তিযা, অপরিক্খিত্তস্স উপচারং ওক্কমন্তিযা পঠমপাদে দুক্কটং, দুতিযপাদে পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ অনাপুচ্ছা আরামং পৰিসনৰত্থুস্মিং পঞ্ঞত্তং, ‘‘সন্তং ভিক্খুং অনাপুচ্ছা’’তি চ ‘‘জানং সভিক্খুক’’ন্তি চ ইমানেত্থ দ্বে অনুপঞ্ঞত্তিযো, সভিক্খুকে ৰেমতিকায, অভিক্খুকে সভিক্খুকসঞ্ঞায চেৰ ৰেমতিকায চ দুক্কটং। তস্মিং পন দুৰিধেপি অভিক্খুকসঞ্ঞায, সন্তং ভিক্খুং আপুচ্ছা পৰিসন্তিযা, পঠমপ্পৰিট্ঠানং ৰা ভিক্খুনীনং সীসংনুলোকিকায, যত্থ ৰা ভিক্খুনিযো সন্নিপতিতা, তত্থ ‘‘তাসং সন্তিকং গচ্ছামী’’তি সঞ্ঞায, আরামেন ৰা মগ্গো হোতি, তেন গচ্ছন্তিযা, আপদাসু, উম্মত্তিকাদীনঞ্চ অনাপত্তি। সভিক্খুকারামতা <a name="P0.0191"></a>, সভিক্খুকসঞ্ঞিতা, ৰুত্তপরিচ্ছেদাতিক্কমো, অনুঞ্ঞাতকারণাভাৰোতি ইমানেত্থ চত্তারি অঙ্গানি। সমনুভাসনসমউট্ঠানং, কিরিযাকিরিযং, সঞ্ঞাৰিমোক্খং, সচিত্তকং, পণ্ণত্তিৰজ্জং, কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">আরামপৰিসনসিক্খাপদৰণ্ণনা নিট্ঠিতা।</p>
<p class="subhead">২. ভিক্খুঅক্কোসনসিক্খাপদৰণ্ণনা</p>
<p class="bodytext">দুতিযে <a name="V0.0323"></a> <span class="bld">অক্কোসেয্যা</span>তি দসন্নং অক্কোসৰত্থূনং অঞ্ঞতরেন সম্মুখা ৰা পরম্মুখা ৰা অক্কোসেয্য। <span class="bld">পরিভাসেয্যা</span>তি ভযমস্স উপদংসেয্য। <span class="bld">পাচিত্তিয</span>ন্তি তস্সা এৰং করোন্তিযা পাচিত্তিযং।</p>
<p class="bodytext">ৰেসালিযং <a name="M0.0336"></a> ছব্বগ্গিযা ভিক্খুনিযো আরব্ভ আযস্মন্তং উপালিং অক্কোসনৰত্থুস্মিং পঞ্ঞত্তং, তিকপাচিত্তিযং, অনুপসম্পন্নে তিকদুক্কটং, অত্থধম্মঅনুসাসনিপুরেক্খারায, উম্মত্তিকাদীনঞ্চ অনাপত্তি। উপসম্পন্নতা, অক্কোসনপরিভাসনং, অত্থপুরেক্খারতাদীনং অভাৰোতি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">ভিক্খুঅক্কোসনসিক্খাপদৰণ্ণনা নিট্ঠিতা।</p>
<p class="subhead">৩. গণপরিভাসনসিক্খাপদৰণ্ণনা</p>
<p class="bodytext">ততিযে <span class="bld">চণ্ডিকতা</span>তি কুদ্ধা। <span class="bld">গণ</span>ন্তি ভিক্খুনিসঙ্ঘং। <span class="bld">পরিভাসেয্যা</span>তি এত্থ ‘‘বালা এতা অব্যত্তা এতা, নেতা জানন্তি কম্মং ৰা কম্মদোসং ৰা কম্মসম্পত্তিং ৰা কম্মৰিপত্তিং ৰা’’তি এৰং যত্থ কত্থচি পরিভাসন্তিযা পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ গণং পরিভাসনৰত্থুস্মিং পঞ্ঞত্তং, সম্বহুলা ৰা একং ৰা অনুপসম্পন্নং ৰা পরিভাসন্তিযা দুক্কটং। সেসং দুতিযসদিসমেৰাতি।</p>
<p class="centered">গণপরিভাসনসিক্খাপদৰণ্ণনা নিট্ঠিতা।</p>
<p class="subhead">৪. পৰারিতসিক্খাপদৰণ্ণনা</p>
<p class="bodytext">চতুত্থে গণভোজনে ৰুত্তনযেন <span class="bld">নিমন্তিতা,</span> পৰারণাসিক্খাপদে ৰুত্তনযেন <span class="bld">পৰারিতা</span> ৰেদিতব্বা। <span class="bld">পাচিত্তিয</span>ন্তি তস্সা পুরেভত্তং ঠপেত্বা যাগুঞ্চেৰ সেসানি চ তীণি কালিকানি অঞ্ঞং যংকিঞ্চি আমিসং অজ্ঝোহরণত্থায পটিগ্গণ্হন্তিযা গহণে দুক্কটং, অজ্ঝোহারে অজ্ঝোহারে পাচিত্তিযং।</p>
<p class="bodytext">সাৰত্থিযং <a name="V0.0324"></a> সম্বহুলা ভিক্খুনিযো আরব্ভ অঞ্ঞত্র ভুঞ্জনৰত্থুস্মিং পঞ্ঞত্তং, তীণি কালিকানি আহারত্থায পটিগ্গণ্হন্তিযাপি <a name="P0.0192"></a> অজ্ঝোহরন্তিযাপি দুক্কটং। যা পন নিমন্তিতা অপ্পৰারিতা যাগুং পিৰতি, সামিকে অপলোকেত্বা <a name="M0.0337"></a> ভুঞ্জতি, তীণি কালিকানি সতি পচ্চযে পরিভুঞ্জতি, তস্সা, উম্মত্তিকাদীনঞ্চ অনাপত্তি। নিমন্তিতা ৰা পৰারিতা ৰা তং উভযং ৰা, পুরেভত্তং ৰুত্তলক্খণস্স আমিসস্স অজ্ঝোহারো, সামিকানং অনাপুচ্ছনন্তি ইমানেত্থ তীণি অঙ্গানি। অদ্ধানসমুট্ঠানং, নিমন্তিতায অনাপুচ্ছা ভুঞ্জন্তিযা আপত্তিসম্ভৰতো সিযা কিরিযাকিরিযং, পৰারিতায কপ্পিযং কারেত্বাপি অকারেত্বাপি পরিভুঞ্জন্তিযা আপত্তিসম্ভৰতো সিযা কিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">পৰারিতসিক্খাপদৰণ্ণনা নিট্ঠিতা।</p>
<p class="subhead">৫. কুলমচ্ছরিনীসিক্খাপদৰণ্ণনা</p>
<p class="bodytext">পঞ্চমে কুলে মচ্ছরো কুলমচ্ছরো, কুলমচ্ছরো এতিস্সা অত্থি, কুলং ৰা মচ্ছরাযতীতি <span class="bld">কুলমচ্ছরিনী। অস্সা</span>তি যা ঈদিসী ভৰেয্য। <span class="bld">পাচিত্তিয</span>ন্তি তস্সা ‘‘যং কুলং ভিক্খুনীনং পচ্চযে দাতুকামং, কথং নাম তত্থ ভিক্খুনিযো ন গচ্ছেয্যু’’ন্তি ভিক্খুনীনং ৰা সন্তিকে কুলস্স, ‘‘কথং নাম ইমে তাসং কিঞ্চি ন দজ্জেয্যু’’ন্তি কুলস্স ৰা সন্তিকে ভিক্খুনীনং অৰণ্ণং ভাসন্তিযা পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ কুলমচ্ছরাযনৰত্থুস্মিং পঞ্ঞত্তং। অমচ্ছরাযিত্বা সন্তংযেৰ আদীনৰং আচিক্খন্তিযা, উম্মত্তিকাদীনঞ্চ অনাপত্তি। ভিক্খুনীনং অলাভকামতা, কুলস্স ৰা সন্তিকে ভিক্খুনীনং ভিক্খুনীনং ৰা সন্তিকে কুলস্স অৰণ্ণভণনন্তি ইমানেত্থ দ্বে অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">কুলমচ্ছরিনীসিক্খাপদৰণ্ণনা নিট্ঠিতা।</p>
<p class="subhead">৬. অভিক্খুকাৰাসসিক্খাপদৰণ্ণনা</p>
<p class="bodytext">ছট্ঠে সচে ভিক্খুনুপস্সযতো অদ্ধযোজনব্ভন্তরে ওৰাদদাযকা ভিক্খূ ন ৰসন্তি, মগ্গো <a name="V0.0325"></a> ৰা অখেমো হোতি ন সক্কা অনন্তরাযেন গন্তুং <a name="M0.0338"></a>, অযং <span class="bld">অভিক্খুকো</span> নাম <span class="bld">আৰাসো</span>। তত্থ ‘‘ৰস্সং ৰসিস্সামী’’তি সেনাসনপঞ্ঞাপনপানীযউপট্ঠাপনাদীনি করোন্তিযা দুক্কটং <a name="P0.0193"></a>, সহ অরুণুগ্গমনা পাচিত্তিযং। অযমেত্থ সঙ্খেপো, ৰিত্থারো পন সমন্তপাসাদিকাযং (পাচি॰ অট্ঠ॰ ১৪৪ আদযো) ৰুত্তো।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ অভিক্খুকে আৰাসে ৰস্সং ৰসনৰত্থুস্মিং পঞ্ঞত্তং, যত্থ পন ৰস্সূপগতা ভিক্খূ পক্কন্তা ৰা হোন্তি ৰিব্ভন্তা ৰা কালঙ্কতা ৰা পক্খসঙ্কন্তা ৰা তত্থ ৰসন্তিযা, আপদাসু, উম্মত্তিকাদীনঞ্চ অনাপত্তি। অভিক্খুকাৰাসতা, ৰস্সূপগমনং, অরুণুগ্গমনন্তি ইমানেত্থ তীণি অঙ্গানি। সমুট্ঠানাদীনি এল়কলোমসদিসানেৰাতি।</p>
<p class="centered">অভিক্খুকাৰাসসিক্খাপদৰণ্ণনা নিট্ঠিতা।</p>
<p class="subhead">৭. অপৰারণাসিক্খাপদৰণ্ণনা</p>
<p class="bodytext">সত্তমে <span class="bld">ৰস্সংৰুট্ঠা</span>তি পুরিমং ৰা পচ্ছিমং ৰা তেমাসং ৰুট্ঠা। <span class="bld">উভতোসঙ্ঘে</span>তি ভিক্খুনিসঙ্ঘে চেৰ ভিক্খুসঙ্ঘে চ। অযং পনেত্থ ৰিনিচ্ছযকথা – ভিক্খুনীহি চাতুদ্দসেযেৰ সন্নিপতিত্বা ‘‘সুণাতু মে, অয্যে, সঙ্ঘো, অজ্জ পৰারণা চাতুদ্দসী, যদি সঙ্ঘস্স পত্তকল্লং, সঙ্ঘো পৰারেয্যা’’তি এৰং সব্বসঙ্গাহিকঞত্তিং ৰা, ‘‘তেৰাচিকং পৰারেয্যা’’তি এৰং তেৰাচিকঞত্তিং ৰা, সতি অন্তরাযে ‘‘দ্বেৰাচিকং, একৰাচিকং, সমানৰস্সিকং পৰারেয্যা’’তি এৰং দ্বেৰাচিকাদিঞত্তিং ৰা ঠপেত্বা সব্বসঙ্গাহিকঞত্তি চে ঠপিতা, ‘‘সঙ্ঘং, অয্যে, পৰারেমি দিট্ঠেন ৰা সুতেন ৰা পরিসঙ্কায ৰা, ৰদন্তু মং অয্যাযো অনুকম্পং উপাদায, পস্সন্তী পটিকরিস্সামী’’তি (চূল়ৰ॰ ৪২৭) এৰং সকিং ৰা, ‘‘দুতিযম্পি, অয্যে, সঙ্ঘং…পে॰… ততিযম্পি, অয্যে, সঙ্ঘং…পে॰… পটিকরিস্সামী’’তি এৰং দ্বত্তিক্খত্তুং ৰা ৰত্বা পটিপাটিযা পৰারেতব্বং। তেৰাচিকায ঞত্তিযা ৰচনং ন হাপেতব্বং, দ্বেৰাচিকাদীসু ৰড্ঢেতুং ৰট্টতি, হাপেতুং ন ৰট্টতি। এৰং ভিক্খুনিসঙ্ঘে পৰারেত্বা তত্থেৰ একা ভিক্খুনী ভিক্খুনিক্খন্ধকে (চূল়ৰ॰ ৪২৭) ৰুত্তেন ঞত্তিদুতিযকম্মেন ভিক্খুনিসঙ্ঘস্সত্থায ভিক্খুসঙ্ঘং পৰারেতুং সম্মন্নিতব্বা। তায সম্মতায ভিক্খুনিযা পন্নরসে <a name="M0.0339"></a> ভিক্খুনিসঙ্ঘং আদায ভিক্খুসঙ্ঘং উপসঙ্কমিত্বা একংসং উত্তরাসঙ্গং করিত্বা অঞ্জলিং পগ্গহেত্বা এৰমস্স <a name="P0.0194"></a> ৰচনীযো ‘‘ভিক্খুনিসঙ্ঘো অয্য ভিক্খুসঙ্ঘং পৰারেতি দিট্ঠেন ৰা সুতেন ৰা পরিসঙ্কায ৰা, ৰদতায্য ভিক্খুসঙ্ঘো ভিক্খুনিসঙ্ঘং <a name="V0.0326"></a> অনুকম্পং উপাদায, পস্সন্তো পটিকরিস্সতি, দুতিযম্পি অয্য…পে॰… ততিযম্পি অয্য…পে॰… পস্সন্তো পটিকরিস্সতী’’তি এৰং পৰারেতব্বং।</p>
<p class="bodytext">সচে পঞ্চৰগ্গো ভিক্খুনিসঙ্ঘো ন পূরতি, চতূহি ৰা তীহি ৰা গণঞত্তিং ঠপেত্বা, দ্বীহি ৰিনা ঞত্তিযা অঞ্ঞমঞ্ঞং পৰারেতব্বং। একায ‘‘অজ্জ মে পৰারণা’’তি অধিট্ঠাতব্বং।</p>
<p class="bodytext">ৰিহারং পন গন্ত্বা ‘‘ভিক্খুনিযো, অয্য, ভিক্খুসঙ্ঘং পৰারেন্তি দিট্ঠেন ৰা সুতেন ৰা পরিসঙ্কায ৰা, ৰদতায্য ভিক্খুসঙ্ঘো ভিক্খুনিযো অনুকম্পং উপাদায, পস্সন্তিযো পটিকরিস্সন্তী’’তি চ, ‘‘অহং, অয্য, ভিক্খুসঙ্ঘং পৰারেমি দিট্ঠেন ৰা সুতেন ৰা পরিসঙ্কায ৰা, ৰদতু মং, অয্য, ভিক্খুসঙ্ঘো অনুকম্পং উপাদায, পস্সন্তী পটিকরিস্সামী’’তি চ এৰং তিক্খত্তুং ৰত্তব্বং।</p>
<p class="bodytext">সচে ভিক্খুসঙ্ঘো ন পূরতি, ‘‘ভিক্খুনিসঙ্ঘো, অয্য, অয্যে পৰারেতি দিট্ঠেন ৰা সুতেন ৰা পরিসঙ্কায ৰা, ৰদন্তু অয্যা ভিক্খুনিসঙ্ঘং অনুকম্পং উপাদায, পস্সন্তো পটিকরিস্সতী’’তি চ, ‘‘ভিক্খুনিসঙ্ঘো, অয্য, অয্যং পৰারেতি দিট্ঠেন ৰা সুতেন ৰা পরিসঙ্কায ৰা, ৰদতায্যো ভিক্খুনিসঙ্ঘং অনুকম্পং উপাদায, পস্সন্তো পটিকরিস্সতী’’তি চ এৰং তিক্খত্তুং ৰত্তব্বং।</p>
<p class="bodytext">উভিন্নং অপরিপূরিযা ‘‘ভিক্খুনিযো, অয্যা, অয্যে পৰারেন্তি দিট্ঠেন ৰা সুতেন ৰা পরিসঙ্কায ৰা, ৰদন্তায্যা ভিক্খুনিযো অনুকম্পং উপাদায, পস্সন্তিযো পটিকরিস্সন্তী’’তি চ, ‘‘ভিক্খুনিযো, অয্য, অয্যং পৰারেন্তি দিট্ঠেন ৰা সুতেন ৰা পরিসঙ্কায ৰা, ৰদতায্যো ভিক্খুনিযো অনুকম্পং উপাদায, পস্সন্তিযো পটিকরিস্সন্তী’’তি চ, ‘‘অহং, অয্যা, অয্যে পৰারেমি দিট্ঠেন ৰা সুতেন ৰা…পে॰… ৰদন্তু মং, অয্যা, অনুকম্পং উপাদায, পস্সন্তী পটিকরিস্সামী’’তি চ, ‘‘অহং, অয্য, অয্যং পৰারেমি দিট্ঠেন ৰা সুতেন ৰা…পে॰… ৰদতু মং, অয্যো, অনুকম্পং উপাদায, পস্সন্তী পটিকরিস্সামী’’তি চ এৰং তিক্খত্তুং ৰত্তব্বং। সব্বাহেৰ হি ইমিনা <a name="P0.0195"></a> নযেন উভতোসঙ্ঘে <a name="M0.0340"></a> পৰারিতা হোতি, যা পন ৰস্সংৰুট্ঠা ‘‘উভতোসঙ্ঘে এৰং ন পৰারেস্সামী’’তি ধুরং নিক্খিপতি, তস্সা সহ ধুরনিক্খেপেন পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ ৰস্সং ৰসিত্বা ন পৰারণাৰত্থুস্মিং পঞ্ঞত্তং। অন্তরাযে <a name="V0.0327"></a> পন সতি, পরিযেসিত্বা ভিক্খূ অলভন্তিযা, গিলানায, আপদাসু, উম্মত্তিকাদীনঞ্চ অনাপত্তি। ৰস্সংৰুট্ঠতা, ন উভতোসঙ্ঘে পৰারণা, অনুঞ্ঞাতকারণাভাৰোতি ইমানেত্থ তীণি অঙ্গানি। সমুট্ঠানাদীনি সমনুভাসনসদিসানীতি।</p>
<p class="centered">অপৰারণাসিক্খাপদৰণ্ণনা নিট্ঠিতা।</p>
<p class="subhead">৮. ওৰাদসিক্খাপদৰণ্ণনা</p>
<p class="bodytext">অট্ঠমে <span class="bld">ওৰাদাযা</span>তি গরুধম্মস্সৰনত্থায। <span class="bld">সংৰাসাযা</span>তি উপোসথপুচ্ছনত্থায চেৰ পৰারণত্থায চ। <span class="bld">পাচিত্তিয</span>ন্তি ‘‘এতেসং অত্থায ন গচ্ছামী’’তি ধুরং নিক্খিত্তমত্তে পাচিত্তিযং।</p>
<p class="bodytext">সক্কেসু ছব্বগ্গিযা ভিক্খুনিযো আরব্ভ ওৰাদায অগমনৰত্থুস্মিং পঞ্ঞত্তং। অন্তরাযে পন সতি, পরিযেসিত্বা দুতিযিকং অলভন্তিযা, গিলানায, আপদাসু, উম্মত্তিকাদীনঞ্চ অনাপত্তি। ওৰাদসংৰাসানং অত্থায অগমনং, অনুঞ্ঞাতকারণাভাৰোতি ইমানেত্থ দ্বে অঙ্গানি। সমুট্ঠানাদীনি পঠমপারাজিকসদিসানি, ইদং পন অকিরিযং, দুক্খৰেদনন্তি।</p>
<p class="centered">ওৰাদসিক্খাপদৰণ্ণনা নিট্ঠিতা।</p>
<p class="subhead">৯. ওৰাদূপসঙ্কমনসিক্খাপদৰণ্ণনা</p>
<p class="bodytext">নৰমে <span class="bld">অন্বদ্ধমাস</span>ন্তি অদ্ধমাসে অদ্ধমাসে। <span class="bld">উপোসথপুচ্ছক</span>ন্তি উপোসথপুচ্ছনং। <span class="bld">ওৰাদূপসঙ্কমন</span>ন্তি ওৰাদত্থায উপসঙ্কমনং। <span class="bld">তং অতিক্কামেন্তিযা</span>তি এত্থ ভিক্খুনীহি তেরসে ৰা চাতুদ্দসে ৰা আরামং গন্ত্বা ‘‘অযং উপোসথো চাতুদ্দসো পন্নরসো’’তি পুচ্ছিতব্বং, উপোসথদিৰসে <a name="M0.0341"></a> নিদানৰণ্ণনাযং ৰুত্তনযেন ওৰাদূপসঙ্কমনং যাচিতব্বং। যা ভিক্খুনী ৰুত্তপ্পকারে কালে তদুভযং ন করোতি, সা তং অতিক্কামেতি নাম, তস্সা <a name="P0.0196"></a> ‘‘উপোসথম্পি ন পুচ্ছিস্সামি, ওৰাদম্পি ন যাচিস্সামী’’তি ধুরং নিক্খিত্তমত্তে পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ উপোসথওৰাদানং অপুচ্ছনঅযাচনৰত্থুস্মিং পঞ্ঞত্তং <a name="V0.0328"></a>, অনাপত্তি অট্ঠমসদিসাযেৰ। উপোসথোৰাদানং অপুচ্ছনঅযাচনাযং ধুরনিক্খেপো, অনুঞ্ঞাতকারণাভাৰোতি ইমানেত্থ দ্বে অঙ্গানি। সমুট্ঠানাদীনি সমনুভাসনসদিসানীতি।</p>
<p class="centered">ওৰাদূপসঙ্কমনসিক্খাপদৰণ্ণনা নিট্ঠিতা।</p>
<p class="subhead">১০. পসাখেজাতসিক্খাপদৰণ্ণনা</p>
<p class="bodytext">দসমে <span class="bld">পসাখে</span>তি নাভিযা হেট্ঠা জাণুমণ্ডলানং উপরিপদেসে। ততো হি যস্মা রুক্খস্স সাখা ৰিয উভো ঊরূ পভিজ্জিত্বা গতা, তস্মা সো ‘‘পসাখো’’তি ৰুচ্চতি, তস্মিং পসাখে। <span class="bld">গণ্ড</span>ন্তি যংকিঞ্চি গণ্ডং। <span class="bld">রুধিত</span>ন্তি ৰণং। <span class="bld">ভেদাপেয্য ৰা</span>তিআদীসু সচে ‘‘ভিন্দ ফালেহী’’তি সব্বানি আণাপেতি, সো চ তথেৰ করোতি, ছ দুক্কটানি ছ চ পাচিত্তিযানি। অথাপি ‘‘যংকিঞ্চি এত্থ কত্তব্বং, তং সব্বং করোহী’’তি এৰং আণাপেতি, সো চ সব্বানিপি ভেদনাদীনি করোতি, একৰাচায ছ দুক্কটানি ছ চ পাচিত্তিযানি। সচে পন ভেদনাদীসু একংযেৰ ‘‘ইদং নাম করোহী’’তি আণাপেতি, সো চ সব্বানি করোতি। যং আণত্তং, তস্সেৰ করণে পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ পসাখে জাতং গণ্ডং পুরিসেন ভেদাপনৰত্থুস্মিং পঞ্ঞত্তং, অপলোকেত্বা ৰা ৰিঞ্ঞুং ৰা যংকঞ্চি দুতিযিকং গহেত্বা এৰং করোন্তিযা, উম্মত্তিকাদীনঞ্চ অনাপত্তি। পসাখে জাততা, অনপলোকনং, দুতিযিকাভাৰো, পুরিসেন ভেদাদীনং কারাপনন্তি ইমানেত্থ চত্তারি অঙ্গানি। সমুট্ঠানাদীনি কথিনসদিসানি, ইদং পন কিরিযাকিরিযন্তি।</p>
<p class="centered">পসাখেজাতসিক্খাপদৰণ্ণনা নিট্ঠিতা।</p>
<p class="centered">আরামৰগ্গো ছট্ঠো।</p>
<p class="title">৭. গব্ভিনীৰগ্গো</p>
<p class="subhead">১. গব্ভিনীসিক্খাপদৰণ্ণনা</p>
<p class="bodytext">গব্ভিনিৰগ্গস্স <a name="M0.0342"></a> <a name="V0.0329"></a> পঠমে <span class="bld">‘‘গব্ভিনী’’</span>তি জানিত্বা উপজ্ঝাযায ৰুট্ঠাপেন্তিযা গণপরিযেসনাদীসু চ ঞত্তিকম্মৰাচাদ্বযে চ দুক্কটং, কম্মৰাচাপরিযোসানে পাচিত্তিযং।</p>
<p class="bodytext">সাৰত্থিযং <a name="P0.0197"></a> সম্বহুলা ভিক্খুনিযো আরব্ভ গব্ভিনিং ৰুট্ঠাপনৰত্থুস্মিং পঞ্ঞত্তং, গব্ভিনিযা ৰেমতিকায অগব্ভিনিযা গব্ভিনিসঞ্ঞায চেৰ ৰেমতিকায চ দুক্কটং। উভোসু অগব্ভিনিসঞ্ঞায, উম্মত্তিকাদীনঞ্চ অনাপত্তি। গব্ভিনিতা, ‘গব্ভিনী’তি জাননং, ৰুট্ঠাপনন্তি ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন পণ্ণত্তিৰজ্জং, তিচিত্তং, তিৰেদনন্তি।</p>
<p class="centered">গব্ভিনীসিক্খাপদৰণ্ণনা নিট্ঠিতা।</p>
<p class="subhead">২. পাযন্তীসিক্খাপদৰণ্ণনা</p>
<p class="bodytext">দুতিযে <span class="bld">পাযন্তি</span>ন্তি থঞ্ঞং পাযমানং, যং পাযেতি, তস্স মাতা ৰা, ধাতি ৰা। ইদং ৰত্থুমত্তমেৰেত্থ ৰিসেসো, সেসং পঠমসিক্খাপদসদিসমেৰাতি।</p>
<p class="centered">পাযন্তীসিক্খাপদৰণ্ণনা নিট্ঠিতা।</p>
<p class="subhead">৩. পঠমসিক্খমানসিক্খাপদৰণ্ণনা</p>
<p class="bodytext">ততিযে <span class="bld">দ্বে ৰস্সানী</span>তি পৰারণাৰসেন দ্বে সংৰচ্ছরানি। <span class="bld">ছসু ধম্মেসূ</span>তি পাণাতিপাতাৰেরমণিআদীসু ৰিকালভোজনাৰেরমণিপরিযোসানেসু ছসু সিক্খাপদেসু। <span class="bld">অসিক্খিতসিক্খ</span>ন্তি পদভাজনে (পাচি॰ ১০৭৭) ৰুত্তনযেনেৰ অদিন্নসিক্খং ৰা কুপিতসিক্খং ৰা। <span class="bld">সিক্খমানং ৰুট্ঠাপেয্যা</span>তি তেসু ছসু ধম্মেসু সিক্খনতো, তে ৰা সিক্খাসঙ্খাতে <a name="V0.0330"></a> ধম্মে মাননতো এৰংলদ্ধনামং অনুপসম্পন্নং উপসম্পাদেয্য। <span class="bld">পাচিত্তিয</span>ন্তি পঠমসিক্খাপদে ৰুত্তনযেনেৰ কম্মৰাচাপরিযোসানে পাচিত্তিযং।</p>
<p class="bodytext">সাৰত্থিযং <a name="M0.0343"></a> সম্বহুলা ভিক্খুনিযো আরব্ভ এৰরূপং সিক্খমানং ৰুট্ঠাপনৰত্থুস্মিং পঞ্ঞত্তং, ধম্মকম্মে তিকপাচিত্তিযং, অধম্মকম্মে তিকদুক্কটং। দ্বে ৰস্সানি ছসু ধম্মেসু সিক্খিতসিক্খং সিক্খমানং ৰুট্ঠাপেন্তিযা, উম্মত্তিকাদীনঞ্চ অনাপত্তি। ৰুত্তনযেন অসিক্খিতসিক্খতা, ধম্মকম্মতা, কম্মৰাচাপরিযোসানন্তি ইমানেত্থ তীণি অঙ্গানি। সমুট্ঠানাদীনি পঠমে ৰুত্তনযানেৰাতি।</p>
<p class="centered">পঠমসিক্খমানসিক্খাপদৰণ্ণনা নিট্ঠিতা।</p>
<p class="subhead">৪. দুতিযসিক্খমানসিক্খাপদৰণ্ণনা</p>
<p class="bodytext">চতুত্থে <a name="P0.0198"></a> <span class="bld">সঙ্ঘেন অসম্মত</span>ন্তি যস্সা সঙ্ঘেন অন্তমসো উপসম্পদামাল়কেপি পদভাজনে (পাচি॰ ১০৮৬) ৰুত্তা উপসম্পদাসম্মুতি ন দিন্না হোতি, তং ইমা দ্বেপি <span class="bld">মহাসিক্খমানা</span> নাম। ইধ সঙ্ঘেন সম্মতং ৰুট্ঠাপেন্তিযা, উম্মত্তিকাদীনঞ্চ অনাপত্তি। সেসং ততিযে ৰুত্তসদিসমেৰ, ইদং পন কিরিযাকিরিযং হোতীতি।</p>
<p class="centered">দুতিযসিক্খমানসিক্খাপদৰণ্ণনা নিট্ঠিতা।</p>
<p class="subhead">৫. পঠমগিহিগতসিক্খাপদৰণ্ণনা</p>
<p class="bodytext">পঞ্চমে <span class="bld">গিহিগত</span>ন্তি পুরিসন্তরগতং, ইধাপি ইদং ৰত্থুমত্তমেৰ ৰিসেসো। ঊনদ্বাদসৰস্সঞ্চ পরিপুণ্ণসঞ্ঞায ৰুট্ঠাপেন্তিযা কিঞ্চাপি অনাপত্তি, সা পন অনুপসম্পন্নাৰ হোতি। সেসং পঠমসিক্খাপদসদিসমেৰাতি।</p>
<p class="centered">পঠমগিহিগতসিক্খাপদৰণ্ণনা নিট্ঠিতা।</p>
<p class="subhead">৬-৭. দুতিযততিযগিহিগতসিক্খাপদৰণ্ণনা</p>
<p class="bodytext">ছট্ঠে <a name="V0.0331"></a> সব্বং ততিযে ৰুত্তনযেন। সত্তমেপি সব্বং চতুত্থে ৰুত্তনযেনেৰ ৰেদিতব্বন্তি।</p>
<p class="centered">দুতিযততিযগিহিগতসিক্খাপদৰণ্ণনা নিট্ঠিতা।</p>
<p class="subhead">৮. পঠমসহজীৰিনিসিক্খাপদৰণ্ণনা</p>
<p class="bodytext">অট্ঠমে <a name="M0.0344"></a> <span class="bld">সহজীৰিনি</span>ন্তি সদ্ধিৰিহারিনিং। <span class="bld">নেৰ অনুগ্গণ্হেয্যা</span>তি সযং উদ্দেসাদীহি নানুগ্গণ্হেয্য। <span class="bld">ন অনুগ্গণ্হাপেয্যা</span>তি ‘‘ইমিস্সা, অয্যে, উদ্দেসাদীনি দেহী’’তি এৰং ন অঞ্ঞায অনুগ্গণ্হাপেয্য। <span class="bld">পাচিত্তিয</span>ন্তি ধুরে নিক্খিত্তমত্তে পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ এৰরূপে ৰত্থুস্মিং পঞ্ঞত্তং, সেসমেত্থ তুৰট্টৰগ্গে দুক্খিতসহজীৰিনিসিক্খাপদে ৰুত্তসদিসমেৰাতি।</p>
<p class="centered">পঠমসহজীৰিনিসিক্খাপদৰণ্ণনা নিট্ঠিতা।</p>
<p class="subhead">৯. নানুবন্ধনসিক্খাপদৰণ্ণনা</p>
<p class="bodytext">নৰমে <span class="bld">ৰুট্ঠাপিতং পৰত্তিনি</span>ন্তি ৰুট্ঠাপিতং পৰত্তিনিং যায উপসম্পাদিতা, তং উপজ্ঝাযিনিন্তি অত্থো। <span class="bld">নানুবন্ধেয্যা</span>তি চুণ্ণেন মত্তিকায দন্তকট্ঠেন মুখোদকেনাতি এৰং তেন তেন করণীযেন ন উপট্ঠহেয্য। <span class="bld">পাচিত্তিয</span>ন্তি নানুবন্ধিস্সন্তি ধুরে নিক্খিত্তমত্তে পাচিত্তিযং।</p>
<p class="bodytext">সাৰত্থিযং <a name="P0.0199"></a> সম্বহুলা ভিক্খুনিযো আরব্ভ নানুবন্ধনৰত্থুস্মিং পঞ্ঞত্তং। বালং পন অলজ্জিনিং ৰা অননুবন্ধন্তিযা, গিলানায, আপদাসু, উম্মত্তিকাদীনঞ্চ অনাপত্তি। ৰুট্ঠাপিতপ্পৰত্তিনিতা, দ্বে ৰস্সানি অননুবন্ধনে ধুরনিক্খেপো, অনুঞ্ঞাতকারণাভাৰোতি ইমানেত্থ তীণি অঙ্গানি। সমুট্ঠানাদীনি পঠমপারাজিকসদিসানি, ইদং পন অকিরিযং, দুক্খৰেদনন্তি।</p>
<p class="centered">নানুবন্ধনসিক্খাপদৰণ্ণনা নিট্ঠিতা।</p>
<p class="subhead">১০. দুতিযসহজীৰিনিসিক্খাপদৰণ্ণনা</p>
<p class="bodytext">দসমে <a name="V0.0332"></a> <span class="bld">নেৰ ৰূপকাসেয্যা</span>তি ন গহেত্বা গচ্ছেয্য। <span class="bld">ন ৰূপকাসাপেয্যা</span>তি ‘‘ইমং, অয্যে, গহেত্বা গচ্ছাহী’’তি অঞ্ঞং ন আণাপেয্য। <span class="bld">পাচিত্তিয</span>ন্তি ধুরে নিক্খিত্তমত্তে পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ সহজীৰিনিযা অৰূপকাসনৰত্থুস্মিং পঞ্ঞত্তং। সতি পন অন্তরাযে, পরিযেসিত্বা দুতিযিকং অলভন্তিযা, গিলানায <a name="M0.0345"></a>, আপদাসু, উম্মত্তিকাদীনঞ্চ অনাপত্তি। সহজীৰিনিতা, ৰূপকাসৰূপকাসাপনে ধুরনিক্খেপো, অনুঞ্ঞাতকারণাভাৰোতি ইমানেত্থ তীণি অঙ্গানি। সমুট্ঠানাদীনি সমনুভাসনসদিসানীতি।</p>
<p class="centered">দুতিযসহজীৰিনিসিক্খাপদৰণ্ণনা নিট্ঠিতা।</p>
<p class="centered">গব্ভিনীৰগ্গো সত্তমো।</p>
<p class="title">৮. কুমারিভূতৰগ্গো</p>
<p class="subhead">১-২-৩. পঠমকুমারিভূতাদিসিক্খাপদৰণ্ণনা</p>
<p class="bodytext">কুমারিভূতৰগ্গস্স পঠমদুতিযততিযানি তীহি গিহিগতসিক্খাপদেহি সদিসানেৰ। যা পন তা সব্বপঠমা দ্বে মহাসিক্খমানা, তা অতিক্কন্তৰীসতিৰস্সাতি ৰেদিতব্বা। তা হি গিহিগতা ৰা হোন্তু, অগিহিগতা ৰা, সম্মুতিকম্মাদীসু ‘‘সিক্খমানা’’ইচ্চেৰ ৰত্তব্বা, ‘‘গিহিগতা’’তি ৰা ‘‘কুমারিভূতা’’তি ৰা ন ৰত্তব্বা। গিহিগতায দসৰস্সকালে সিক্খাসম্মুতিং দত্বা দ্বাদসৰস্সকালে উপসম্পদা কাতব্বা, একাদসৰস্সকালে দত্বা তেরসৰস্সকালে কাতব্বা, দ্বাদসতেরসচুদ্দসপন্নরসসোল়সসত্তরসঅট্ঠারসৰস্সকালে সিক্খাসম্মুতিং দত্বা ৰীসতিৰস্সকালে উপসম্পদা কাতব্বা। অট্ঠারসৰস্সকালতো পট্ঠায চ পনাযং ‘‘গিহিগতা’’তিপি ‘‘কুমারিভূতা’’তিপি ৰত্তুং ৰট্টতি। যা পনাযং ‘‘কুমারিভূতা’’তি ৰুত্তা সামণেরী <a name="V0.0333"></a>, সা ‘‘গিহিগতা’’তি ন ৰত্তব্বা, ‘‘কুমারিভূতা’’ইচ্চেৰ <a name="P0.0200"></a> ৰত্তব্বা। সিক্খাসম্মুতিদানৰসেন পন সব্বাপি ‘‘সিক্খমানা’’তি ৰত্তুং ৰট্টতীতি।</p>
<p class="centered">পঠমকুমারিভূতাদিসিক্খাপদৰণ্ণনা নিট্ঠিতা।</p>
<p class="subhead">৪. ঊনদ্বাদসৰস্সসিক্খাপদৰণ্ণনা</p>
<p class="bodytext">চতুত্থে <span class="bld">ঊনদ্বাদসৰস্সা</span>তি উপসম্পদাৰসেন অপরিপুণ্ণদ্বাদসৰস্সা। <span class="bld">পাচিত্তিয</span>ন্তি উপজ্ঝাযা হুত্বা ৰুট্ঠাপেন্তিযা ৰুত্তনযেনেৰ দুক্কটানি অন্তরা, কম্মৰাচাপরিযোসানে পাচিত্তিযন্তি।</p>
<p class="centered">ঊনদ্বাদসৰস্সসিক্খাপদৰণ্ণনা নিট্ঠিতা।</p>
<p class="subhead">৫. পরিপুণ্ণদ্বাদসৰস্সসিক্খাপদৰণ্ণনা</p>
<p class="bodytext">পঞ্চমে <a name="M0.0346"></a> <span class="bld">সঙ্ঘেন অসম্মতা</span>তি যস্সা সঙ্ঘেন পদভাজনে (পাচি॰ ১১৩২) ৰুত্তা ৰুট্ঠাপনসম্মুতি ন দিন্না। সেসং উভযত্থাপি মহাসিক্খমানাসিক্খাপদদ্বযসদিসমেৰাতি।</p>
<p class="centered">পরিপুণ্ণদ্বাদসৰস্সসিক্খাপদৰণ্ণনা নিট্ঠিতা।</p>
<p class="subhead">৬. খীযনধম্মসিক্খাপদৰণ্ণনা</p>
<p class="bodytext">ছট্ঠে <span class="bld">অলং তাৰ তে অয্যে ৰুট্ঠাপিতেনাতি ৰুচ্চমানা</span>তি ৰুট্ঠাপনসম্মুতিযা যাচিতায সঙ্ঘেন উপপরিক্খিপিত্বা ‘‘যস্মা বালা অব্যত্তা চ অলজ্জিনী চ হোতি, তস্মা অলং তাৰ তুয্হং উপসম্পাদিতেনা’’তি এৰং নিৰারীযমানা। <span class="bld">পচ্ছা খীযনধম্ম</span>ন্তি পচ্ছা অঞ্ঞাসং ব্যত্তানং লজ্জিনীনং ৰুট্ঠাপনসম্মুতিং দিয্যমানং দিস্বা ‘‘অহমেৰ নূন বালা’’তিআদীনি ভণমানা যত্থ কত্থচি খীযেয্য। <span class="bld">পাচিত্তিয</span>ন্তি এৰং খীযনধম্মং আপজ্জন্তিযা পাচিত্তিযং।</p>
<p class="bodytext">সাৰত্থিযং চণ্ডকাল়িং আরব্ভ এৰং খীযনধম্মং আপজ্জনৰত্থুস্মিং পঞ্ঞত্তং, পকতিযা ছন্দাদীনং ৰসেন করোন্তীনং খীযন্তিযা, উম্মত্তিকাদীনঞ্চ অনাপত্তি। ৰুট্ঠাপনসম্মুতিযা যাচনং, উপপরিক্খিত্বা ন ছন্দাদিৰসেন পটিক্খিত্তায ‘‘সাধূ’’তি পটিস্সৰো, পচ্ছাখীযনন্তি <a name="V0.0334"></a> ইমানেত্থ তীণি অঙ্গানি। সমুট্ঠানাদীনি অদিন্নাদানসদিসানি, ইদং পন দুক্খৰেদনন্তি।</p>
<p class="centered">খীযনধম্মসিক্খাপদৰণ্ণনা নিট্ঠিতা।</p>
<p class="subhead">৭-৮. সিক্খমাননৰুট্ঠাপনপঠমদুতিযসিক্খাপদৰণ্ণনা</p>
<p class="bodytext">সত্তমে <span class="bld">সা পচ্ছা</span>তি সিক্খমানায উপসম্পদায যাচিযমানায সা ভিক্খুনী এৰং ৰত্বা লদ্ধে চীৰরে পচ্ছা অসতি অন্তরাযে ‘‘নেৰ ৰুট্ঠাপেস্সামি <a name="P0.0201"></a>, ন ৰুট্ঠাপনায উস্সুক্কং করিস্সামী’’তি ধুরং নিক্খিপেয্য, তস্সা সহ ধুরনিক্খেপেন পাচিত্তিযন্তি। অট্ঠমেপি এসেৰ নযো।</p>
<p class="bodytext">উভযম্পি সাৰত্থিযং থুল্লনন্দং আরব্ভ এতেসু ৰত্থূসু পঞ্ঞত্তং, দ্বীসুপি সতি অন্তরাযে, পরিযেসিত্বা অলভন্তিযা, গিলানায, আপদাসু, উম্মত্তিকাদীনঞ্চ <a name="M0.0347"></a> অনাপত্তি। উভযত্থ ‘‘এৰাহং তং ৰুট্ঠাপেস্সামী’’তি পটিঞ্ঞা, আকঙ্খিতনিপ্ফত্তি, পচ্ছা ধুরনিক্খেপো, অনুঞ্ঞাতকারণাভাৰোতি ইমানেত্থ চত্তারি অঙ্গানি। সমুট্ঠানাদীনি সমনুভাসনসদিসানীতি।</p>
<p class="centered">সিক্খমাননৰুট্ঠাপনপঠমদুতিযসিক্খাপদৰণ্ণনা নিট্ঠিতা।</p>
<p class="subhead">৯. সোকাৰাসসিক্খাপদৰণ্ণনা</p>
<p class="bodytext">নৰমে <span class="bld">সোকাৰাস</span>ন্তি সঙ্কেতং কত্বা আগচ্ছমানা পুরিসানং অন্তোসোকং পৰেসেতীতি সোকাৰাসা, তং সোকাৰাসং। অথ ৰা ঘরং ৰিয ঘরসামিকা অযম্পি পুরিসসমাগমং অলভমানা সোকং আৰিসতি, ইতি যং আৰিসতি, স্বাস্সা আৰাসো হোতীতি সোকাৰাসা। তেনেৰস্স পদভাজনে (পাচি॰ ১১৬০) ‘‘সোকাৰাসা নাম পরেসং দুক্খং উপ্পাদেতি, সোকং আৰিসতী’’তি দ্বিধা অত্থো ৰুত্তো। <span class="bld">পাচিত্তিয</span>ন্তি এৰরূপং ৰুট্ঠাপেন্তিযা ৰুত্তনযেনেৰ কম্মৰাচাপরিযোসানে উপজ্ঝাযায পাচিত্তিযং।</p>
<p class="bodytext">সাৰত্থিযং থুল্লনন্দং আরব্ভ এৰরূপং সিক্খমানং ৰুট্ঠাপনৰত্থুস্মিং পঞ্ঞত্তং। অজানন্তিযা <a name="V0.0335"></a>, উম্মত্তিকাদীনঞ্চ অনাপত্তি। সোকাৰাসতা, জাননং, ৰুট্ঠাপনন্তি ইমানেত্থ তীণি অঙ্গানি। সমুট্ঠানাদীনি গব্ভিনিৰুট্ঠাপনসদিসানেৰাতি।</p>
<p class="centered">সোকাৰাসসিক্খাপদৰণ্ণনা নিট্ঠিতা।</p>
<p class="subhead">১০. অননুঞ্ঞাতসিক্খাপদৰণ্ণনা</p>
<p class="bodytext">দসমে <span class="bld">মাতাপিতূহী</span>তি ৰিজাতমাতরা চ জনকপিতরা চ। <span class="bld">সামিকেনা</span>তি যেন পরিগ্গহিতা, তেন। <span class="bld">অননুঞ্ঞাত</span>ন্তি উপসম্পদত্থায অননুঞ্ঞাতং। দ্বিক্খত্তুঞ্হি ভিক্খুনীহি আপুচ্ছিতব্বং, পব্বজ্জাকালে চ উপসম্পদাকালে চ, ভিক্খূনং পন সকিং আপুচ্ছিতেপি ৰট্টতি <a name="P0.0202"></a>। তস্মা যা উপসম্পদাকালে অনাপুচ্ছা উপসম্পাদেতি, তস্সা ৰুত্তনযেনেৰ পাচিত্তিযং।</p>
<p class="bodytext">সাৰত্থিযং <a name="M0.0348"></a> থুল্লনন্দং আরব্ভ অননুঞ্ঞাতৰুট্ঠাপনৰত্থুস্মিং পঞ্ঞত্তং। অপলোকেত্বা ৰুট্ঠাপেন্তিযা, তেসং অত্থিভাৰং অজানন্তিযা, উম্মত্তিকাদীনঞ্চ অনাপত্তি। অনপলোকনং, অত্থিভাৰজাননং, ৰুট্ঠাপনন্তি ইমানেত্থ তীণি অঙ্গানি। অননুঞ্ঞাতসমুট্ঠানং, কিরিযাকিরিযং, নোসঞ্ঞাৰিমোক্খং, অচিত্তকং, পণ্ণত্তিৰজ্জং, কাযকম্মং, ৰচীকম্মং, তিচিত্তং, তিৰেদনন্তি।</p>
<p class="centered">অননুঞ্ঞাতসিক্খাপদৰণ্ণনা নিট্ঠিতা।</p>
<p class="subhead">১১. পারিৰাসিকসিক্খাপদৰণ্ণনা</p>
<p class="bodytext">একাদসমে <span class="bld">পারিৰাসিকছন্দদানেনা</span>তি পারিৰাসিযেন ছন্দদানেন। তত্থ চতুব্বিধং পারিৰাসিযং পরিসপারিৰাসিযং রত্তিপারিৰাসিযং ছন্দপারিৰাসিযং অজ্ঝাসযপারিৰাসিযন্তি।</p>
<p class="bodytext">তত্থ পরিসপারিৰাসিযং নাম ভিক্খূ কেনচিদেৰ করণীযেন সন্নিপতিতা হোন্তি, অথ মেঘো ৰা উট্ঠহতি, উস্সারণা ৰা করীযতি, মনুস্সা ৰা অজ্ঝোত্থরন্তা আগচ্ছন্তি, ভিক্খূ ‘‘অনোকাসা মযং, অঞ্ঞত্র গচ্ছামা’’তি ছন্দং অৰিস্সজ্জিত্বাৰ উট্ঠহন্তি, ইদং <span class="bld">পরিসপারিৰাসিযং</span> নাম, কিঞ্চাপি পরিসপারিৰাসিযং, ছন্দস্স পন অৰিস্সট্ঠত্তা কম্মং কাতুং ৰট্টতি।</p>
<p class="bodytext">পুন <a name="V0.0336"></a> ভিক্খূ ‘‘উপোসথাদীনি করিস্সামা’’তি রত্তিং সন্নিপতিত্বা ‘‘যাৰ সব্বে সন্নিপতন্তি, তাৰ ধম্মং সুণিস্সামা’’তি একং অজ্ঝেসন্তি, তস্মিং ধম্মকথং কথেন্তেযেৰ অরুণো উগ্গচ্ছতি। সচে ‘‘চাতুদ্দসিকং উপোসথং করিস্সামা’’তি নিসিন্না, ‘‘পন্নরসো’’তি কাতুং ৰট্টতি। সচে পন্নরসিকং কাতুং নিসিন্না, পাটিপদে অনুপোসথে উপোসথং কাতুং ন ৰট্টতি। অঞ্ঞং পন সঙ্ঘকিচ্চং কাতুং ৰট্টতি, ইদং <span class="bld">রত্তিপারিৰাসিযং</span> নাম।</p>
<p class="bodytext">পুন ভিক্খূ ‘‘কিঞ্চিদেৰ অব্ভানাদিসঙ্ঘকম্মং করিস্সামা’’তি সন্নিসিন্না হোন্তি, তত্রেকো নক্খত্তপাঠকো ভিক্খু এৰং ৰদতি ‘‘অজ্জ নক্খত্তং দারুণং, মা ইদং কম্মং করোথা’’তি। তে তস্স ৰচনেন ছন্দং ৰিস্সজ্জেত্বা তত্থেৰ নিসিন্না হোন্তি, অথঞ্ঞো আগন্ত্বা ‘‘নক্খত্তং পতিমানেন্তং, অত্থো <a name="M0.0349"></a> বালং উপজ্ঝগা (জা॰ ১.১.৪৯), কিং নক্খত্তেন করোথা’’তি <a name="P0.0203"></a> ৰদতি, ইদং <span class="bld">ছন্দপারিৰাসিয</span>ঞ্চেৰ <span class="bld">অজ্ঝাসযপারিৰাসিয</span>ঞ্চ। এতস্মিং পারিৰাসিযে পুন ছন্দপারিসুদ্ধিং অনাহরিত্বা কম্মং কাতুং ন ৰট্টতি, ইদং সন্ধায ৰুত্তং ‘‘পারিৰাসিকছন্দদানেনা’’তি। <span class="bld">পাচিত্তিয</span>ন্তি এৰং ৰুট্ঠাপেন্তিযা ৰুত্তনযেনেৰ কম্মৰাচাপরিযোসানে পাচিত্তিযং।</p>
<p class="bodytext">রাজগহে থুল্লনন্দং আরব্ভ এৰং ৰুট্ঠাপনৰত্থুস্মিং পঞ্ঞত্তং। ছন্দং অৰিস্সজ্জেত্বাৰ অৰুট্ঠিতায পরিসায ৰুট্ঠাপেন্তিযা, উম্মত্তিকাদীনঞ্চ অনাপত্তি। পারিৰাসিকছন্দদানতা, ৰুট্ঠাপনন্তি ইমানেত্থ দ্বে অঙ্গানি। সমুট্ঠানাদীনি গম্ভিনিসিক্খাপদসদিসানেৰাতি।</p>
<p class="centered">পারিৰাসিকসিক্খাপদৰণ্ণনা নিট্ঠিতা।</p>
<p class="subhead">১২. অনুৰস্সসিক্খাপদৰণ্ণনা</p>
<p class="bodytext">দ্বাদসমে <span class="bld">অনুৰস্স</span>ন্তি অনুসংৰচ্ছরং। এৰং ৰুট্ঠাপেন্তিযাপি ৰুত্তনযেনেৰ পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ অনুৰস্সং ৰুট্ঠাপনৰত্থুস্মিং পঞ্ঞত্তং। একন্তরিকং ৰুট্ঠাপেন্তিযা, উম্মত্তিকাদীনঞ্চ অনাপত্তি। অনুৰস্সতা, ৰুট্ঠাপনন্তি ইমানেত্থ দ্বে অঙ্গানি। সমুট্ঠানাদীনি একাদসমে ৰুত্তনযানেৰাতি।</p>
<p class="centered">অনুৰস্সসিক্খাপদৰণ্ণনা নিট্ঠিতা।</p>
<p class="subhead">১৩. একৰস্সসিক্খাপদৰণ্ণনা</p>
<p class="bodytext">তেরসমে <a name="V0.0337"></a> একন্তরিকং একং ৰুট্ঠাপেন্তিযা, উম্মত্তিকাদীনঞ্চ অনাপত্তি। সেসং দ্বাদসমেন সদিসমেৰাতি।</p>
<p class="centered">একৰস্সসিক্খাপদৰণ্ণনা নিট্ঠিতা।</p>
<p class="centered">কুমারিভূতৰগ্গো অট্ঠমো।</p>
<p class="title">৯. ছত্তুপাহনৰগ্গো</p>
<p class="subhead">১. ছত্তুপাহনসিক্খাপদৰণ্ণনা</p>
<p class="bodytext">ছত্তৰগ্গস্স <a name="M0.0350"></a> পঠমে <span class="bld">ছত্তুপাহন</span>ন্তি পদভাজনে (পাচি॰ ১১৭৮-১১৮২) ৰুত্তলক্খণং ছত্তঞ্চ উপাহনাযো চ। <span class="bld">ধারেয্যা</span>তি পরিভোগৰসেন মগ্গগমনে একপ্পযোগেনেৰ দিৰসম্পি ধারেন্তিযা একা আপত্তি। সচে পন তাদিসং ঠানং পত্বা ছত্তম্পি অপনামেত্বা উপাহনাপি ওমুঞ্চিত্বা পুনপ্পুনং ধারেতি, পযোগগণনায পাচিত্তিযং।</p>
<p class="bodytext">সাৰত্থিযং ছব্বগ্গিযা ভিক্খুনিযো আরব্ভ ছত্তুপাহনধারণৰত্থুস্মিং পঞ্ঞত্তং, ‘‘অগিলানা’’তি অযমেত্থ অনুপঞ্ঞত্তি <a name="P0.0204"></a>, ছত্তস্সেৰ উপাহনানংযেৰ ৰা ধারণে দুক্কটং, অগিলানায তিকপাচিত্তিযং, গিলানায দ্বিকদুক্কটং। গিলানসঞ্ঞায পন, আরামে আরামূপচারে ধারেন্তিযা, আপদাসু, উম্মত্তিকাদীনঞ্চ অনাপত্তি। উভিন্নং ধারণং, অনুঞ্ঞাতকারণাভাৰোতি ইমানেত্থ দ্বে অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">ছত্তুপাহনসিক্খাপদৰণ্ণনা নিট্ঠিতা।</p>
<p class="subhead">২. যানসিক্খাপদৰণ্ণনা</p>
<p class="bodytext">দুতিযে <a name="V0.0338"></a> <span class="bld">যানেনা</span>তি ৰয্হাদিনা। এত্থাপি ওরোহিত্বা পুনপ্পুনং অভিরুহন্তিযা পযোগগণনায পাচিত্তিযং। অনাপত্তিযং ‘‘আরামে আরামূপচারে’’তি নত্থি, সেসং পঠমে ৰুত্তনযেনেৰ ৰেদিতব্বন্তি।</p>
<p class="centered">যানসিক্খাপদৰণ্ণনা নিট্ঠিতা।</p>
<p class="subhead">৩. সঙ্ঘাণিসিক্খাপদৰণ্ণনা</p>
<p class="bodytext">ততিযে <span class="bld">সঙ্ঘাণি</span>ন্তি যংকিঞ্চি কটূপগং। <span class="bld">ধারেয্যা</span>তি কটিযং পটিমুঞ্চেয্য। এত্থাপি ওমুঞ্চিত্বা ওমুঞ্চিত্বা ধারেন্তিযা পযোগগণনায পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ সঙ্ঘাণিং ধারণৰত্থুস্মিং পঞ্ঞত্তং। আবাধপচ্চযা কটিসুত্তং ধারেন্তিযা, উম্মত্তিকাদীনঞ্চ অনাপত্তি। সেসং ৰুত্তনযেনেৰ ৰেদিতব্বং, ইদং পন অকুসলচিত্তন্তি।</p>
<p class="centered">সঙ্ঘাণিসিক্খাপদৰণ্ণনা নিট্ঠিতা।</p>
<p class="subhead">৪. ইত্থালঙ্কারসিক্খাপদৰণ্ণনা</p>
<p class="bodytext">চতুত্থে <a name="M0.0351"></a> <span class="bld">ইত্থালঙ্কার</span>ন্তি সীসূপগাদীসু অঞ্ঞতরং যংকিঞ্চি পিল়ন্ধনং। ইধ তস্স তস্স ৰসেন ৰত্থুগণনায আপত্তি ৰেদিতব্বা।</p>
<p class="bodytext">সাৰত্থিযং ছব্বগ্গিযা ভিক্খুনিযো আরব্ভ ইত্থালঙ্কারং ধারণৰত্থুস্মিং পঞ্ঞত্তং, আবাধপচ্চযা কিঞ্চিদেৰ ধারেন্তিযা, উম্মত্তিকাদীনঞ্চ অনাপত্তি। সেসং ৰুত্তসদিসমেৰাতি।</p>
<p class="centered">ইত্থালঙ্কারসিক্খাপদৰণ্ণনা নিট্ঠিতা।</p>
<p class="subhead">৫. গন্ধৰণ্ণকসিক্খাপদৰণ্ণনা</p>
<p class="bodytext">পঞ্চমে <a name="V0.0339"></a> <span class="bld">গন্ধৰণ্ণকেনা</span>তি যেনকেনচি গন্ধেন চ ৰণ্ণকেন চ। ইধ গন্ধাদিযোজনতো পট্ঠায পুব্বপযোগে দুক্কটং, নহানপরিযোসানে পাচিত্তিযং। আবাধপচ্চযা, উম্মত্তিকাদীনঞ্চ অনাপত্তি। সেসং চতুত্থসদিসমেৰাতি।</p>
<p class="centered">গন্ধৰণ্ণকসিক্খাপদৰণ্ণনা নিট্ঠিতা।</p>
<p class="subhead">৬. ৰাসিতকসিক্খাপদৰণ্ণনা</p>
<p class="bodytext">ছট্ঠে <a name="P0.0205"></a> <span class="bld">ৰাসিতকেনা</span>তি গন্ধৰাসিতকেন। <span class="bld">পিঞ্ঞাকেনা</span>তি তিলপিট্ঠেন। সেসং পঞ্চমসদিসমেৰাতি।</p>
<p class="centered">ৰাসিতকসিক্খাপদৰণ্ণনা নিট্ঠিতা।</p>
<p class="subhead">৭. ভিক্খুনিউম্মদ্দাপনসিক্খাপদৰণ্ণনা</p>
<p class="bodytext">সত্তমে <span class="bld">উম্মদ্দাপেয্যা</span>তি উব্বট্টাপেয্য। <span class="bld">পরিমদ্দাপেয্যা</span>তি সম্বাহাপেয্য। এত্থ চ হত্থং অমুঞ্চিত্বা উব্বট্টনে একাৰ আপত্তি, মোচেত্বা মোচেত্বা উব্বট্টনে পযোগগণনায আপত্তিযো। সম্বাহনেপি এসেৰ নযো।</p>
<p class="bodytext">সাৰত্থিযং <a name="M0.0352"></a> সম্বহুলা ভিক্খুনিযো আরব্ভ ভিক্খুনিযা উম্মদ্দাপনপরিমদ্দাপনৰত্থুস্মিং পঞ্ঞত্তং, গিলানায, আপদাসু, উম্মত্তিকাদীনঞ্চ অনাপত্তি। ইধ মগ্গগমনপরিস্সমোপি গেলঞ্ঞং, চোরভযাদীহি সরীরকম্পনাদযোপি আপদা। সেসং চতুত্থে ৰুত্তনযেনেৰ ৰেদিতব্বন্তি।</p>
<p class="centered">ভিক্খুনিউম্মদ্দাপনসিক্খাপদৰণ্ণনা নিট্ঠিতা।</p>
<p class="subhead">৮-৯-১০. সিক্খমানউম্মদ্দাপনাদিসিক্খাপদৰণ্ণনা</p>
<p class="bodytext">অট্ঠমনৰমদসমেসুপি <a name="V0.0340"></a> সিক্খমানায সামণেরিযা গিহিনিযাতি এত্তকমেৰ নানং। সেসং সত্তমসদিসমেৰাতি।</p>
<p class="centered">সিক্খমানউম্মদ্দাপনাদিসিক্খাপদৰণ্ণনা নিট্ঠিতা।</p>
<p class="subhead">১১. অনাপুচ্ছাসিক্খাপদৰণ্ণনা</p>
<p class="bodytext">একাদসমে <span class="bld">ভিক্খুস্স পুরতো</span>তি ন অভিমুখমেৰাতি অত্থো, ইদং পন উপচারং সন্ধায কথিতন্তি ৰেদিতব্বং। তস্মা ভিক্খুস্স উপচারে অন্তমসো ছমাযপি ‘‘নিসীদামি, অয্যা’’তি অনাপুচ্ছিত্বা নিসীদন্তিযা পাচিত্তিযং।</p>
<p class="bodytext">সাৰত্থিযং সম্বহুলা ভিক্খুনিযো আরব্ভ অনাপুচ্ছা নিসীদনৰত্থুস্মিং পঞ্ঞত্তং, তিকপাচিত্তিযং, আপুচ্ছিতে দ্বিকদুক্কটং। তস্মিং আপুচ্ছিতসঞ্ঞায, গিলানায, আপদাসু, উম্মত্তিকাদীনঞ্চ অনাপত্তি। ভিক্খুস্স অনাপুচ্ছা, উপচারে নিসজ্জা, অনুঞ্ঞাতকারণাভাৰোতি ইমানেত্থ তীণি অঙ্গানি। সমুট্ঠানাদীনি কথিনসদিসানি, ইদং পন কিরিযাকিরিযন্তি।</p>
<p class="centered">অনাপুচ্ছাসিক্খাপদৰণ্ণনা নিট্ঠিতা।</p>
<p class="subhead">১২. পঞ্হাপুচ্ছনসিক্খাপদৰণ্ণনা</p>
<p class="bodytext">দ্বাদসমে <span class="bld">অনোকাসকত</span>ন্তি ‘‘অসুকস্মিং নাম ঠানে পুচ্ছামী’’তি <a name="P0.0206"></a> এৰং অকতওকাসং, তস্মা সুত্তন্তে ওকাসং কারাপেত্বা ৰিনযং ৰা অভিধম্মং ৰা পুচ্ছন্তিযা পাচিত্তিযং। সেসেসুপি এসেৰ নযো, সব্বসো অকারিতে পন ৰত্তব্বমেৰ নত্থি।</p>
<p class="bodytext">সাৰত্থিযং <a name="M0.0353"></a> সম্বহুলা ভিক্খুনিযো আরব্ভ অনোকাসকতং ভিক্খুং পঞ্হং পুচ্ছনৰত্থুস্মিং পঞ্ঞত্তং। তত্থ তত্থ ওকাসং কারাপেত্বা পুচ্ছন্তিযা, অনোদিস্স ওকাসং কারাপেত্বা যত্থ কত্থচি পুচ্ছন্তিযা, উম্মত্তিকাদীনঞ্চ অনাপত্তি। ভিক্খুস্স অনোকাসকারাপনং, পঞ্হং পুচ্ছনন্তি <a name="V0.0341"></a> ইমানেত্থ দ্বে অঙ্গানি। সমুট্ঠানাদীনি পদসোধম্মসদিসানি, ইদং পন কিরিযাকিরিযন্তি।</p>
<p class="centered">পঞ্হাপুচ্ছনসিক্খাপদৰণ্ণনা নিট্ঠিতা।</p>
<p class="subhead">১৩. অসংকচ্চিকসিক্খাপদৰণ্ণনা</p>
<p class="bodytext">তেরসমে <span class="bld">অসংকচ্চিকা</span>তি অধক্খকউব্ভনাভিমণ্ডলসঙ্খাতস্স সরীরস্স পটিচ্ছাদনত্থং অনুঞ্ঞাতসংকচ্চিকৰিরহিতা। <span class="bld">গামং পৰিসেয্যা</span>তি এত্থ পরিক্খিত্তস্স গামস্স পরিক্খেপং, অপরিক্খিত্তস্স উপচারং অতিক্কমন্তিযা ৰা ওক্কমন্তিযা ৰা পঠমপাদে দুক্কটং, দুতিযে পাচিত্তিযং।</p>
<p class="bodytext">সাৰত্থিযং অঞ্ঞতরং ভিক্খুনিং আরব্ভ অসংকচ্চিকায গামং পৰিসনৰত্থুস্মিং পঞ্ঞত্তং। যস্সা পন সংকচ্চিকচীৰরং অচ্ছিন্নং ৰা নট্ঠং ৰা, তস্সা, গিলানায, আপদাসু, উম্মত্তিকাদীনঞ্চ অনাপত্তি। অসংকচ্চিকতা, ৰুত্তপরিচ্ছেদাতিক্কমো, অনুঞ্ঞাতকারণাভাৰোতি ইমানেত্থ তীণি অঙ্গানি। সমুট্ঠানাদীনি এল়কলোমসদিসানীতি।</p>
<p class="centered">অসংকচ্চিকসিক্খাপদৰণ্ণনা নিট্ঠিতা।</p>
<p class="centered">ছত্তুপাহনৰগ্গো নৰমো।</p>
<p class="title">১০…পে॰…১৬. মুসাৰাদাদিৰগ্গো</p>
<p class="subhead">মুসাৰাদাদিসিক্খাপদৰণ্ণনা</p>
<p class="bodytext">ইতো পরেসু মুসাৰাদৰগ্গাদীসু সত্তসু ৰগ্গেসু ভিক্খুপাতিমোক্খৰণ্ণনাযং ৰুত্তনযেনেৰ ৰিনিচ্ছযো ৰেদিতব্বোতি।</p>
<p class="centered">সোল়সমৰগ্গো।</p>
<p class="bodytext"><span class="bld">উদ্দিট্ঠা</span> <a name="M0.0354"></a> <a name="V0.0342"></a> <span class="bld">খো অয্যাযো ছসট্ঠিসতা পাচিত্তিযা ধম্মা</span>তি ভিক্খূ আরব্ভ পঞ্ঞত্তা সাধারণা সত্ততি, অসাধারণা ছন্নৰুতীতি এৰং ছসট্ঠিসতা। সেসং সব্বত্থ উত্তানমেৰাতি।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">ভিক্খুনিপাতিমোক্খে</p>
<p class="centered">সুদ্ধপাচিত্তিযৰণ্ণনা নিট্ঠিতা।</p>
<p class="indent">তত্রাযং <a name="P0.0207"></a> সঙ্খেপতো অসাধারণসিক্খাপদেসু সমুট্ঠানৰিনিচ্ছযো – গিরগ্গসমজ্জা চিত্তাগারসিক্খাপদং সঙ্ঘাণী ইত্থালঙ্কারো গন্ধৰণ্ণকো ৰাসিতকপিঞ্ঞাকো ভিক্খুনিআদীহি উম্মদ্দনপরিমদ্দনাতি ইমানি দস সিক্খাপদানি অচিত্তকানি লোকৰজ্জানি অকুসলচিত্তানি। অযং পনেত্থ অধিপ্পাযো, ৰিনাপি চিত্তেন আপজ্জিতব্বত্তা অচিত্তকানি, চিত্তে পন সতি অকুসলেনেৰ আপজ্জিতব্বত্তা লোকৰজ্জানি চেৰ অকুসলচিত্তানি চাতি। অৰসেসানি সচিত্তকানি পণ্ণত্তিৰজ্জানেৰ। চোরিৰুট্ঠাপনং গামন্তরং আরামসিক্খাপদং গব্ভিনিৰগ্গে আদিতো পট্ঠায সত্ত, কুমারিভূতৰগ্গে আদিতো পট্ঠায পঞ্চ পুরিসাদিসংসট্ঠং পারিৰাসিকছন্দদানং অনুৰস্সৰুট্ঠাপনং একন্তরিকৰুট্ঠাপনন্তি ইমানি একূনৰীসতি সিক্খাপদানি সচিত্তকানি পণ্ণত্তিৰজ্জানি। অৰসেসানি সচিত্তকানি লোকৰজ্জানেৰাতি।</p></div>
<p class="chapter">পাটিদেসনীযকণ্ডো</p>
<div class="chaptxt">
<p class="subhead">১. সপ্পিৰিঞ্ঞাপনসিক্খাপদৰণ্ণনা</p>
<p class="bodytext">পাটিদেসনীযেসু <a name="M0.0355"></a> <a name="V0.0343"></a> পঠমে <span class="bld">সপ্পি</span>ন্তি পুব্বে ৰুত্তৰিনিচ্ছযং পাল়িআগতং (পাচি॰ ১২৩০) গোসপ্পিআদিমেৰ। <span class="bld">ৰিঞ্ঞাপেত্বা ভুঞ্জেয্যা</span>তি এত্থ ‘‘ৰিঞ্ঞত্তিযা পটিলদ্ধং ভুঞ্জিস্সামী’’তি গহণে দুক্কটং, গহিতস্স অজ্ঝোহারে অজ্ঝোহারে পাটিদেসনীযং।</p>
<p class="bodytext">সাৰত্থিযং ছব্বগ্গিযা ভিক্খুনিযো আরব্ভ সপ্পিং ৰিঞ্ঞাপেত্বা ভুঞ্জনৰত্থুস্মিং পঞ্ঞত্তং, ‘‘অগিলানা’’তি অযমেত্থ অনুপঞ্ঞত্তি, তিকপাটিদেসনীযং, গিলানায দ্বিকদুক্কটং। যা পন গিলানা গিলানসঞ্ঞা, গিলানকালে ৰা ৰিঞ্ঞাপেত্বা পচ্ছা অগিলানা হুত্বা ভুঞ্জতি, গিলানায ৰা সেসকং, ঞাতকপ্পৰারিতট্ঠানতো ৰা ৰিঞ্ঞত্তং, অঞ্ঞস্স ৰা অত্থায, অত্তনো ৰা ধনেন গহিতং ভুঞ্জতি, তস্সা, উম্মত্তিকাদীনঞ্চ অনাপত্তি। ৰুত্তলক্খণসপ্পিতা, অনুঞ্ঞাতকারণাভাৰো, ৰিঞ্ঞত্তি, অজ্ঝোহারোতি ইমানেত্থ চত্তারি অঙ্গানি। সমুট্ঠানাদীনি অদ্ধানসদিসানীতি।</p>
<p class="centered">সপ্পিৰিঞ্ঞাপনসিক্খাপদৰণ্ণনা নিট্ঠিতা।</p>
<p class="subhead">২. তেলৰিঞ্ঞাপনাদিসিক্খাপদৰণ্ণনা</p>
<p class="bodytext">দুতিযাদীসুপি <a name="V0.0344"></a> <span class="bld">তেলা</span>দীনি পুব্বে ৰুত্তৰিনিচ্ছযানি পাল়িযং (পাচি॰ ১২৩৬) আগতানেৰ, পাল়িযং অনাগতেসু পন অট্ঠসুপি দুক্কটমেৰ। সেসং সব্বত্থ পঠমে ৰুত্তসদিসমেৰাতি।</p>
<p class="centered">তেলৰিঞ্ঞাপনাদিসিক্খাপদৰণ্ণনা নিট্ঠিতা।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">ভিক্খুনিপাতিমোক্খে</p>
<p class="centered">পাটিদেসনীযৰণ্ণনা নিট্ঠিতা।</p>
<p class="subhead">১. পরিমণ্ডলাদিসিক্খাপদৰণ্ণনা</p>
<p class="bodytext">ইতো <a name="P0.0208"></a> <a name="M0.0356"></a> পরং পন সেখিযানি চেৰ অধিকরণসমথা চ সব্বপকারতো ভিক্খুপাতিমোক্খৰণ্ণনাযং ৰুত্তনযেনেৰ ৰেদিতব্বাতি।</p>
<p class="centered">কঙ্খাৰিতরণিযা পাতিমোক্খৰণ্ণনায</p>
<p class="centered">ভিক্খুনিপাতিমোক্খৰণ্ণনা নিট্ঠিতা।</p>
<p class="subhead">নিগমনকথা</p>
<p class="bodytext"><span class="bld">এত্তাৰতা চ</span> –</p>
<p class="gatha1">ৰণ্ণনং পাতিমোক্খস্স, <span class="bld">সোণত্থেরেন</span> যাচিতো।</p>
<p class="gathalast">ৰিনযে জাতকঙ্খানং, কঙ্খাৰিতরণত্থিকো॥</p>
<p class="gatha1">আরভিং যমহং সব্বং, সীহল়ট্ঠকথানযং।</p>
<p class="gathalast">মহাৰিহারৰাসীনং, ৰাচনামগ্গনিস্সিতং॥</p>
<p class="gatha1">নিস্সায সা অযং নিট্ঠং, গতা আদায সব্বসো।</p>
<p class="gathalast">সব্বং অট্ঠকথাসারং, পাল়িযত্থঞ্চ কেৰলং॥</p>
<p class="gatha1">ন হেত্থ তং পদং অত্থি, যং ৰিরুজ্ঝেয্য পাল়িযা।</p>
<p class="gathalast">মহাৰিহারৰাসীনং, পোরাণট্ঠকথাহি ৰা॥</p>
<p class="gatha1">যস্মা তস্মা অকত্বাৰ, এত্থ কঙ্খং হিতেসিনা।</p>
<p class="gathalast">সিক্খিতব্বাৰ সক্কচ্চং, <span class="bld">কঙ্খাৰিতরণী</span> অযং॥</p>
<p class="gatha1">যথা <a name="V0.0345"></a> চ নিট্ঠং সম্পত্তা, কঙ্খাৰিতরণী অযং।</p>
<p class="gathalast">দ্বাৰীসতি ভাণৰারপঅমাণায পাল়িযা॥</p>
<p class="gatha1">এৰং অনন্তরাযেন, নিট্ঠং কল্যাণনিস্সিতা।</p>
<p class="gathalast">অচিরং সব্বসত্তানং, যন্তু সব্বে মনোরথাতি॥</p>
<p class="bodytext">পরমৰিসুদ্ধসদ্ধাবুদ্ধিৰীরিযপ্পটিমণ্ডিতেন <a name="M0.0357"></a> সীলাচারজ্জৰমদ্দৰাদিগুণসমুদযসমুদিতেন সকসমযসমযন্তরগহনজ্ঝোগাহণসমত্থেন পঞ্ঞাৰেয্যত্তিযসমন্নাগতেন তিপিটকপরিযত্তিপ্পভেদে সাট্ঠকথে সত্থুসাসনে অপ্পটিহতঞাণপ্পভাৰেন মহাৰেয্যাকরণেন করণসম্পত্তিজনিতসুৰিনিগ্গতমধউরোদারৰচনলাৰণ্ণযুত্তেন যুত্তমুত্তৰাদিনা ৰাদীৰরেন মহাকৰিনা পভিন্নপটিসম্ভিদাপরিৰারে ছল়ভিঞ্ঞাদিপ্পভেদগুণপ্পটিমণ্ডিতে উত্তরিমনুস্সধম্মে সুপ্পতিট্ঠিতবুদ্ধীনং থেরৰংসপ্পদীপানং থেরানং মহাৰিহারৰাসীনং ৰংসালঙ্কারভূতেন ৰিপুলৰিসুদ্ধবুদ্ধিনা <span class="bld">বুদ্ধঘোসো</span>তি গরূহি গহিতনামধেয্যেন থেরেন কতা অযং <span class="bld">কঙ্খাৰিতরণী</span> নাম পাতিমোক্খৰণ্ণনা –</p>
<p class="gatha1">তাৰ তিট্ঠতু লোকস্মিং, লোকনিত্থরণেসিনং।</p>
<p class="gathalast">দস্সেন্তী কুলপুত্তানং, নযং সীলৰিসুদ্ধিযা॥</p>
<p class="gatha1">যাৰ ‘‘বুদ্ধো’’তি নামম্পি, সুদ্ধচিত্তস্স তাদিনো।</p>
<p class="gathalast">লোকম্হি লোকজেট্ঠস্স, পৰত্ততি মহেসিনোতি॥</p>
<p class="centered">কঙ্খাৰিতরণী-অট্ঠকথা নিট্ঠিতা।</p></div>
<div end="ed" class="end"></div>`

document.getElementById('loaddata').innerHTML = thika_1_7 
searchhelper()
bookhelper()
var chapterhelper = document.createElement('script')
chapterhelper.src = `chaptertoggle.js`
loaddata.appendChild(chapterhelper)