var anno_1_4 = `
<div id="table_main">
<div id="table_name">সূচিপত্র</div></div>
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="bookname">ৰিসুদ্ধিমগ্গ-মহাটীকা (দুতিযো ভাগো)</p>
<p class="chapter">১২. ইদ্ধিৰিধনিদ্দেসৰণ্ণনা</p>
<div class="chaptxt">
<p class="subhead">অভিঞ্ঞাকথাৰণ্ণনা</p>
<p class="bodytext"><a name="para365"></a><span class="paranum">৩৬৫</span>. সংৰণ্ণনাৰসেন <a name="M2.0001"></a> <a name="V2.0001"></a> অনন্তরসমাধিকথায আসন্নপচ্চক্খতং দীপেন্তো <span class="bld">‘‘অযং সমাধিভাৰনা’’</span>তি আহ। ‘‘অভিঞ্ঞা সম্পাদেতুং যোগো কাতব্বো’’তি ৰত্বা তত্থ পযোজনৰিসেসে দস্সেতুং <span class="bld">‘‘এৰঞ্হী’’</span>তিআদি ৰুত্তং। কিঞ্চাপি থিরতরভাৰো, ৰিপস্সনাভাৰনাসুখতা চ সমাধিভাৰনায আনিসংসো এৰ, তথাপি পঞ্চ লোকিযাভিঞ্ঞা যথাৰুত্তসমাধিভাৰনায আনিসংসভাৰেন পাকটা পঞ্ঞাতাতি তাসংযেৰ ৰসেন যোগিনো অধিগতানিসংসতা ৰুত্তা, চুদ্দসধা চিত্তপরিদমনেন থিরতরতা ৰুত্তা। লোকিযাভিঞ্ঞাসু ৰসীভাৰোপি সমাধিস্সেৰ ৰসীভাৰো, তথা চ ‘‘সমাহিতো যথাভূতং পজানাতী’’তি (সং॰ নি॰ ৩.৫; ৪.৯৯; ৫.১০৭১; নেত্তি॰ ৪০; মি॰ প॰ ২.১.১৪) ৰচনতো <a name="V2.0002"></a> <span class="bld">‘‘সুখেনেৰ পঞ্ঞাভাৰনং সম্পাদেস্সতী’’</span>তি ৰুত্তং। <span class="bld">তস্মা</span>তি যস্মা সমাধিভাৰনায আনিসংসলাভো থিরতরতা, সুখেনেৰ চ পঞ্ঞাভাৰনা ইজ্ঝতি, তস্মা অভিঞ্ঞাকথং তাৰ আরভিস্সাম, পঞ্ঞাভাৰনায ওকাসে সম্পত্তেপীতি অধিপ্পাযো।</p>
<p class="bodytext">ভগৰতা পঞ্চ লোকিকাভিঞ্ঞা ৰুত্তাতি সম্বন্ধো। ন চতুক্কজ্ঝানমত্তমেৰ ইধ সাসনে সম্পাদেতব্বং, নপি ইদ্ধিৰিধঞাণমেৰ, অথ খো অঞ্ঞম্পি অত্থীতি <span class="bld">উত্তরুত্তরিপণীতপণীতধম্মদেসনত্থঞ্চ</span>।</p>
<p class="bodytext"><span class="bld">ইদ্ধিৰিকুব্বন</span>ন্তি <a name="M2.0002"></a> ইদ্ধিসঙ্খাতং পকতিৰণ্ণজহনকিরিযং, ইদং ইদ্ধীসু ৰিকুব্বনিদ্ধিযা পধানতায ৰুত্তং, ইদ্ধিং ৰিকুব্বনঞ্চাতি এৰং ৰা অত্থো দট্ঠব্বো। ৰিকুব্বনস্স ৰিসুং গহণম্পি ৰুত্তকারণেনেৰ দট্ঠব্বং। আকাসকসিণৰসেন অরূপসমাপত্তিযো ন সম্ভৰন্তি, আলোককসিণঞ্চ ওদাতকসিণন্তোগধং কত্বা <span class="bld">‘‘ওদাতকসিণপরিযন্তেসূ’’</span>তি ৰুত্তং কসিণানুলোমাদিচিত্তপরিদমনৰিধিনো অধিপ্পেতত্তা, আকাসনিম্মানাদিঅত্থং পন তদুভযম্পি ইচ্ছিতব্বমেৰ। <span class="bld">অট্ঠ অট্ঠা</span>তি যথাৰুত্তেসু কসিণেসু একেকস্মিং অট্ঠ অট্ঠ সমাপত্তিযো। <span class="bld">কসিণানুলোমতো</span>তি কসিণপটিপাটিতো, পটিপাটি চ দেসনাৰসেন ৰেদিতব্বা। <span class="bld">ঝানানুলোমো</span> পন পটিপত্তিৰসেনপি। উক্কমনং উক্কন্তং, উক্কন্তমেৰ উক্কন্তিকং, ঝানস্স উক্কন্তিকং <span class="bld">ঝানুক্কন্তিকং,</span> ততো, ঝানলঙ্ঘনতোতি অত্থো। <span class="bld">অঙ্গসঙ্কন্তিতো</span> অঙ্গাতিক্কমতো। <span class="bld">চিত্তং পরিদমেতব্বং</span> যদিচ্ছকং যত্থিচ্ছকং ঝানানং সমাপজ্জনাদিসুখত্থং, তেসং আরম্মণানঞ্চ সল্লক্খণত্থং। এৰঞ্হিস্স তত্থ ৰিসৰিতা সমিজ্ঝতীতি।</p>
<p class="bodytext"><a name="para366"></a><span class="paranum">৩৬৬</span>. <span class="bld">ঝানং সমাপজ্জতী</span>তি কিং চতুব্বিধম্পি ঝানং সমাপজ্জতি, উদাহু একেকন্তি? কিঞ্চেত্থ যদি চতুব্বিধম্পি সমাপজ্জতি, অঙ্গসঙ্কন্তিতো ৰিসেসো ন সিযা, অথ একেকং আরম্মণসঙ্কন্তিতো। নাযং দোসো আভোগৰসেন তেসং ৰিসেসসিদ্ধিতো। যদা হি কসিণানুলোমমেৰ আভুজিত্বা তত্থ তত্থ কসিণে ঝানানি সমাপজ্জতি, ন অঙ্গসঙ্কন্তিং, তদা কসিণানুলোমো। যদা পন অঙ্গসঙ্কন্তিং আভুজিত্বা ঝানানি সমাপজ্জতি, তদা অঙ্গসঙ্কন্তি ৰেদিতব্বা। ইমিনা নযেন কসিণানুলোমআরম্মণসঙ্কন্তিআদীনম্পি অঞ্ঞমঞ্ঞং ৰিসেসো ৰেদিতব্বো। ইদং কসিণানুলোমং নাম চিত্তপরিদমনন্তি অধিপ্পাযো।</p>
<p class="bodytext"><span class="bld">তথেৰা</span>তি <a name="V2.0003"></a> ‘‘পটিপাটিযা অট্ঠসু কসিণেসু সতক্খত্তুম্পি সহস্সক্খত্তুম্পী’’তি এতস্স উপসংহারত্থো তথা-সদ্দো। পটিলোমতো চেত্থ পটিপাটি। তেনাহ <span class="bld">‘‘পটিলোমক্কমেনা’’</span>তি। অযঞ্হেত্থ অত্থো – পঠমং ওদাতকসিণে ঝানং সমাপজ্জতি, ততো লোহিতকসিণেতি যাৰ পথৰীকসিণা ৰত্তব্বা।</p>
<p class="bodytext"><span class="bld">পুনপ্পুনং সমাপজ্জন</span>ন্তি ‘‘সতক্খত্তুং সহস্সক্খত্তু’’ন্তি ৰুত্তং বহুলাকারমাহ।</p>
<p class="bodytext"><span class="bld">তত্থেৰা</span>তি <a name="M2.0003"></a> পথৰীকসিণেযেৰ। <span class="bld">ততো</span>তি পচ্ছা ততিযজ্ঝানতো ৰুট্ঠানন্তরকালং। <span class="bld">তদেৰা</span>তি পথৰীকসিণমেৰ। <span class="bld">ততো আকিঞ্চঞ্ঞাযতন</span>ন্তি ততো পথৰীকসিণুগ্ঘাটিমাকাসে পৰত্তিতআকাসানঞ্চাযতনসমাপত্তিতো ৰুট্ঠায ৰিঞ্ঞাণঞ্চাযতনং অমনসিকরিত্বা তং লঙ্ঘিত্বা যথাৰুত্তআকাসানঞ্চাযতনৰিঞ্ঞাণস্স অভাৰে পৰত্তিতং আকিঞ্চঞ্ঞাযতনং সমাপজ্জতি। পথৰীকসিণুগ্ঘাটিমাকাসকসিণং পথৰীকসিণপক্খিকমেৰ হোতীতি ৰুত্তং <span class="bld">‘‘কসিণং অনুক্কমিত্বা’’</span>তি। অথ ৰা অট্ঠসু কসিণেসু কস্সচি উক্কমনং ইধ কসিণুক্কন্তিকং নামাতি আহ <span class="bld">‘‘কসিণং অনুক্কমিত্বা’’</span>তি। <span class="bld">ঝানুক্কন্তিক</span>ন্তি এত্থ ইচ্ছিতং অৰধারণেন নিৰত্তেতব্বং, উক্কমনস্স চ সরূপং দস্সেতুং ‘‘এৰং কসিণ’’ন্তিআদিং ৰত্বা পুন তং পকারং সহ নিস্সযেন সেসকসিণেসু অতিদিসন্তো <span class="bld">‘‘এৰং আপোকসিণাদি…পে॰… কাতব্বা’’</span>তি আহ। তেনাহ <span class="bld">‘‘ইমিনা নযেনা’’</span>তিআদি। যথা পঠমজ্ঝানমূলকং পথৰীকসিণাদীসু ঝানুক্কন্তিকং দস্সিতং, এৰং দুতিযজ্ঝানাদিমূলকম্পি তং যথারহং দস্সেতব্বং।</p>
<p class="bodytext"><span class="bld">তদেৰা</span>তি পঠমজ্ঝানমেৰ। কসিণুক্কন্তিকেপি আপোকসিণাদিমূলিকা যোজনা ৰুত্তনযেনেৰ কাতব্বা, তথা যথারহং দুতিযজ্ঝানাদিমূলিকা।</p>
<p class="bodytext"><span class="bld">লোহিতকসিণতো আকিঞ্চঞ্ঞাযতন</span>ন্তি লোহিতকসিণং আৰজ্জেন্তো অভিমুখং কত্বা তস্স উগ্ঘাটনেন উপট্ঠিতে কসিণুগ্ঘাটিমাকাসে অমনসিকারেন আকাসানঞ্চাযতনজ্ঝানং সমাপজ্জিত্বা তত্থ পুব্বে পৰত্তৰিঞ্ঞাণস্স অপগমং আরম্মণং কত্বা আকিঞ্চঞ্ঞাযতনং সমাপজ্জতি।</p>
<p class="bodytext"><span class="bld">ইতরেস</span>ন্তি অৰসিট্ঠরূপাৰচরজ্ঝানানং। ন হি অরূপজ্ঝানেসু অঙ্গসঙ্কন্তি অত্থি, নাপি তানি <a name="V2.0004"></a> পথৰীকসিণে পৰত্তন্তি। যং পন অঙ্গারম্মণসঙ্কন্তিৰচনে ‘‘নীলকসিণং উগ্ঘাটেত্বা আকাসানঞ্চাযতন’’ন্তিআদি ৰুত্তং, তং যথালাভৰসেন ৰুত্তং, পরিযাযেন ৰাতি দট্ঠব্বং। নিপ্পরিযাযতো পন যথা অঙ্গসঙ্কন্তি রূপজ্ঝানেসু এৰ লব্ভতি, এৰং অরূপজ্ঝানেসু এৰ আরম্মণসঙ্কন্তি। তস্স তস্সেৰ হি ঝানস্স আরম্মণন্তরে পৰত্তি <span class="bld">আরম্মণসঙ্কন্তি</span>। তেনাহ <span class="bld">‘‘সব্বকসিণেসু একস্সেৰ ঝানস্স সমাপজ্জনং আরম্মণসঙ্কন্তিকং নামা’’</span>তি।</p>
<p class="bodytext">যথা <a name="M2.0004"></a> পন ‘‘সব্বকসিণেসূ’’তি ইমিনা আকাসৰিঞ্ঞাণকসিণানম্পি সঙ্গহো হোতীতি ন সক্কা ৰত্তুং ইধ অট্ঠন্নংযেৰ কসিণানং অধিগতত্তা, এৰং সব্বম্পি অরূপজ্ঝানং ‘‘একং ঝান’’ন্তি ন সক্কা ৰত্তুং অট্ঠন্নং সমাপত্তীনং ৰসেন চিত্তপরিদমনস্স ইচ্ছিতত্তা। তস্মা আরুপ্পজ্ঝানানং ৰসেন অঙ্গারম্মণসঙ্কন্তি পরিযাযেন ৰুত্তাতি ৰেদিতব্বং। তথা হি পীতকসিণুগ্ঘাটিমাকাসে যং পঠমারুপ্পৰিঞ্ঞাণং, তদারম্মণং ৰিঞ্ঞাণঞ্চাযতনং সন্ধাযাহ <span class="bld">‘‘পীতকসিণতো ৰিঞ্ঞাণঞ্চাযতনং সমাপজ্জিত্বা’’</span>তি। ইমিনা নযেন সেসদ্বযেপি অত্থো ৰেদিতব্বো। <span class="bld">একন্তরিকৰসেনা</span>তি অঞ্ঞত্থো অন্তর-সদ্দো। অন্তরমেৰ অন্তরিকং, একজ্ঝং অন্তরিকং এতস্মিন্তি একন্তরিকং, ঝানসমাপজ্জনং, তস্স ৰসেন। যথা অঙ্গানং, আরম্মণস্স চ একজ্ঝং অঞ্ঞথা ৰিসেসো হোতি, তথা সমাপজ্জনৰসেনাতি। সো পন ৰিসেসো হেট্ঠিমানং তেসং অঙ্গারম্মণানং সমতিক্কমনৰসেন হোতীতি ৰুত্তং <span class="bld">‘‘একন্তরিকৰসেন অঙ্গানঞ্চ আরম্মণানঞ্চ সঙ্কমন’’</span>ন্তি। ‘‘ইদং ঝানং পঞ্চঙ্গিক’’ন্তিআদিনা অঙ্গেসু, ‘‘ইদং পথৰীকসিণ’’ন্তিআদিনা আরম্মণেসু চ ৰৰত্থাপিতেসু একজ্ঝং তেসং ৰৰত্থাপনে ন কোচি ৰিসেসো অত্থীতি অট্ঠকথাসু অযং ৰিধি নাভতো। এৰঞ্চ কত্বা ঝানুক্কন্তিকাদীসু পটিলোমক্কমেন, অনুলোমপটিলোমক্কমেন চ একন্তরিকভাৰেন লব্ভমানম্পি ঝানাদীনং উক্কমনং ন উদ্ধটং, তেহি নযেহি ৰিনাপি চিত্তপরিদমনং ইজ্ঝতীতি পপঞ্চপরিহারত্থং ৰা তে অট্ঠকথাসু অনাগতাতি দট্ঠব্বং।</p>
<p class="bodytext"><a name="para367"></a><span class="paranum">৩৬৭</span>. <span class="bld">অভাৰিতভাৰনো</span> ঝানাভিঞ্ঞাসু অকতাধিকারো। তত্থ উপনিস্সযরহিতোপীতি কেচি। আদিভূতং যোগকম্মং আদিকম্মং, তং এতস্স অত্থীতি <span class="bld">আদিকম্মিকো,</span> পুব্বে অকতপরিচযো ভাৰনং অনুযুঞ্জন্তো। তেনাহ <span class="bld">‘‘যোগাৰচরো’’</span>তি। <span class="bld">কসিণপরিকম্মম্পি ভারো</span>তি দোসৰিৰজ্জনাদিৰিধিনা কসিণমণ্ডলে পটিপত্তি যাৰ উগ্গহনিমিত্তুপ্পত্তি কসিণপরিকম্মং, তম্পি নাম ভারো, পগেৰ ইদ্ধিৰিকুব্বনাতি অধিপ্পাযো। <span class="bld">নিমিত্তুপ্পাদন</span>ন্তি পটিভাগনিমিত্তুপ্পাদনং <a name="V2.0005"></a>। <span class="bld">তং ৰড্ঢেত্বা</span>তি তং নিমিত্তং, ভাৰনঞ্চ ৰড্ঢেত্বা। ন হি ভাৰনায ৰিনাৰ নিমিত্তৰড্ঢনং লব্ভতি। কেচি উপচারসমাধিং লভিত্বা অপ্পনাসমাধিং অধিগন্তুং ন সক্কোন্তি, তাদিসাপি বহূ হোন্তেৰাতি আহ <span class="bld">‘‘অপ্পনাধিগমো ভারো’’</span>তি। <span class="bld">অপ্পনাধিগমো</span>তি ৰা অট্ঠন্নং সমাপত্তীনং অধিগমমাহ। অঞ্ঞোৰ সমাপত্তীনং উপনিস্সযো <a name="M2.0005"></a>, অঞ্ঞো অভিঞ্ঞানন্তি আহ <span class="bld">‘‘পরিদমিতচিত্তস্সাপি ইদ্ধিৰিকুব্বনং নাম ভারো’’</span>তি। খিপ্পং নিসন্তি নিসামনং ঝানচক্খুনা পথৰীকসিণাদিঝানারম্মণস্স দস্সনং এতস্সাতি খিপ্পনিসন্তি, সীঘতরং ঝানং সমাপজ্জিতা, তস্স ভাৰো <span class="bld">খিপ্পনিসন্তিভাৰো</span>। অম্বতরুনিচিতং মহামহিন্দত্থেরাদীহি ওতিণ্ণট্ঠানং <span class="bld">থেরম্বত্থলং</span>। যথা পটিপক্খৰিজযায যোধাজীৰা নিম্মলমেৰ অসিতোমরাদিং গহেত্বা ৰিচরন্তি, এৰং ভিক্খুনাপি কিলেসৰিজযায নিম্মলাৰ ঝানাভিঞ্ঞা ৰল়ঞ্জিতব্বাতি ইমমত্থং দস্সেতুং <span class="bld">‘‘তস্মা’’</span>তিআদি ৰুত্তং।</p>
<p class="bodytext"><span class="bld">পতিট্ঠাভাৰো</span>তি ইধ পরস্স উপদ্দৰূপসমনং অধিপ্পেতং। তং হি খিপ্পনিসন্তিভাৰতোপি গরুতরং অচ্চাযিককিচ্চসাধনৰসেন ৰিধাতব্বতো দুরভিসম্ভৰতরত্তা। তং পন <span class="bld">রক্খিতত্থের</span>নিদস্সনেনেৰ সিদ্ধম্পি ততো গরুতরেন অঙ্গারৰস্সপরিত্তাণেন ৰিভাৰেতুং <span class="bld">‘‘গিরিভণ্ডৰাহনপূজায…পে॰… থেরো ৰিযা’’</span>তি আহ। <span class="bld">গিরিভণ্ডৰাহনপূজা</span> নাম চেতিযগিরিমাদিং কত্বা সকলদীপে, সমুদ্দে চ যাৰ যোজনা মহতী দীপপূজা। <span class="bld">পথৰিং মাপেত্বা</span>তি মারেন পৰত্তিতং অঙ্গারৰস্সং ফুলিঙ্গমত্তেনপি যাৰ মনুস্সে ন পাপুণাতি, তাৰদেৰ আকাসে পথৰিং নিম্মিনিত্বা।</p>
<p class="bodytext"><span class="bld">বলৰপুব্বযোগান</span>ন্তি গরুতরূপনিস্সযানং, ইদ্ধিৰিধাদীনং হেতুভূতমহাভিনীহারানন্তি অত্থো। <span class="bld">অগ্গসাৰকাদীন</span>ন্তি <span class="bld">আদি</span>-সদ্দেন একচ্চে মহাসাৰকে সঙ্গণ্হাতি। <span class="bld">ভাৰনানুক্কমো</span> যথাৰুত্তং চিত্তপরিদমনং। <span class="bld">পটিসম্ভিদাদী</span>তি <span class="bld">আদি</span>-সদ্দেন ঠানাঠানঞাণাদীনম্পি সঙ্গহো ৰেদিতব্বো, ন সেসাভিঞ্ঞানমেৰ। সাৰকানম্পি হি ঠানাঠানঞাণাদীনি পদেসৰসেন ইজ্ঝন্তি। <span class="bld">তস্মা</span>তি যস্মা পুব্বহেতুসম্পন্নস্সেৰ যথাৰুত্তং ভাৰনানুক্কমং ৰিনা অভিঞ্ঞাযো ইজ্ঝন্তি, ন ইতরস্স, তস্মা। <span class="bld">অগ্গিধমনাদীহী</span>তি অগ্গিম্হি তাপনকোট্টনাদীহি। <span class="bld">যথা চা</span>তি <span class="bld">চ</span>-সদ্দেন লাখাকারাদীনং লাখাকোট্টনাদিং অৰুত্তম্পি সঙ্গণ্হাতি। <span class="bld">ছন্দ…পে॰… ৰসেনা</span>তি ‘‘ছন্দৰতো চে অভিঞ্ঞা সিজ্ঝতি, ময্হম্পি সিজ্ঝতী’’তি কত্তুকম্যতাছন্দং সীসং ধুরং জেট্ঠং পুব্বঙ্গমং কত্বা, ছন্দং ৰা উপ্পাদেত্বা তং ভাৰনায মুখং কত্বা ঝানস্স সমাপজ্জনৰসেন। এসেৰ <a name="V2.0006"></a> নযো সেসেসুপি। <span class="bld">‘‘আৰজ্জনাদিৰসীভাৰৰসেনা’’</span>তি ইদং অট্ঠসুপি সমাপত্তীসু সাতিসযং ৰসীভাৰাপাদনং সন্ধায ৰুত্তং। তঞ্চ খো আদিকম্মিকৰসেন, ন <a name="M2.0006"></a> কতাধিকারৰসেনাতি আহ <span class="bld">‘‘পুব্বহেতু…পে॰… ৰট্টতী’’</span>তি। পুব্বহেতুসম্পন্নস্স হি যং ঝানং পাদকং কত্বা অভিঞ্ঞা নিব্বত্তেতব্বা, তত্থেৰ সাতিসযং চিণ্ণৰসিতাপি ইচ্ছিতব্বা, ন সব্বত্থেৰাতি অধিপ্পাযো। ‘‘চতুত্থজ্ঝানমত্তে চিণ্ণৰসিনা’’তি ৰচনতো অরূপসমাপত্তিযো ৰিনাপি অভিঞ্ঞা ইজ্ঝন্তীতি ৰদন্তি। তম্পি যদি পুব্বহেতুসম্পন্নস্স ৰসেন ৰুত্তং, যুত্তমেৰ। অথেতরস্স, তেসং মতিমত্তং। <span class="bld">যথা</span>তি যেন পকারেন যেন ৰিধিনা। <span class="bld">এত্থা</span>তি এতস্মিং ইদ্ধিৰিধনিপ্ফাদনে।</p>
<p class="bodytext"><a name="para368"></a><span class="paranum">৩৬৮</span>. <span class="bld">তত্রা</span>তি চ তদেৰ পচ্চামসতি। <span class="bld">পাল়িনযানুসারেনেৰা</span>তি পাল়িগতিযা অনুসরণেনেৰ, পাঠসংৰণ্ণনানুক্কমেনেৰাতি অত্থো। ‘‘চতুত্থজ্ঝানং উপসম্পজ্জ ৰিহরতী’’তি ৰত্বা ‘‘সো’’তি ৰুত্তত্তা আহ <span class="bld">‘‘অধিগতচতুত্থজ্ঝানো যোগী’’</span>তি। ‘‘এৰং সমাহিতে’’তি এত্থ <span class="bld">এৰং</span>-সদ্দো হেট্ঠাঝানত্তযাধিগমপটিপাটিসিদ্ধস্স চতুত্থজ্ঝানসমাধানস্স নিদস্সনত্থোতি আহ <span class="bld">‘‘এৰন্তি চতুত্থজ্ঝানক্কমনিদস্সনমেত’’</span>ন্তি, চতুত্থজ্ঝানস্স, তস্স চ অধিগমক্কমস্স নিদস্সনং। যেন সমাধানানুক্কমেন চতুত্থজ্ঝানসমাধি লদ্ধো, তদুভযনিদস্সনন্তি অত্থো। তেনাহ <span class="bld">‘‘ইমিনা…পে॰… ৰুত্তং হোতী’’</span>তি। যদিপি ‘‘এৰ’’ন্তি ইদং আগমনসমাধিনা সদ্ধিং চতুত্থজ্ঝানসমাধানং দীপেতি। সতিপারিসুদ্ধিসমাধি এৰ পন ইদ্ধিযা অধিট্ঠানভাৰতো পধানন্তি আহ <span class="bld">‘‘চতুত্থজ্ঝানসমাধিনা সমাহিতে’’</span>তি। <span class="bld">উপেক্খাসতিপারিসুদ্ধিভাৰেনা</span>তি উপেক্খায জনিতসতিপারিসুদ্ধিসব্ভাৰেন। সব্বপচ্চনীকধম্মূপক্কিলেসপরিসুদ্ধায হি পচ্চনীকসমনেপি অব্যাৰটায পারিসুদ্ধিউপেক্খায ৰত্তমানায চতুত্থজ্ঝানং, তংসম্পযুত্তধম্মা চ সুপরিসুদ্ধা, সুৰিসদা চ হোন্তি, সতিসীসেন পন তত্থ দেসনা কতাতি আহ <span class="bld">‘‘উপেক্খাসতিপারিসুদ্ধিভাৰেন পরিসুদ্ধে’’</span>তি। পরিসুদ্ধিযা এৰ পচ্চযৰিসেসেন পৰত্তিৰিসেসো পরিযোদাততা সুধন্তসুৰণ্ণস্স নিঘংসনেন পভস্সরতা ৰিযাতি আহ <span class="bld">‘‘পরিসুদ্ধত্তাযেৰ পরিযোদাতে, পভস্সরেতি ৰুত্তং হোতী’’</span>তি।</p>
<p class="bodytext"><span class="bld">সুখাদীনং পচ্চযানং ঘাতেনা</span>তি সুখসোমনস্সানং, দুক্খদোমনস্সানঞ্চ যথাক্কমং রাগদোসপচ্চযানং ৰিক্খম্ভনেন। ‘‘সুখং সোমনস্সস্স পচ্চযো, সোমনস্সং রাগস্স, দুক্খং দোমনস্সস্সা’’তি হি ৰুত্তং। যথা রাগাদযো চেতসো মলাসুচিভাৰেন ‘‘অঙ্গণানী’’তি ৰুচ্চন্তি, এৰং উপগন্ত্বা <a name="M2.0007"></a> কিলেসনট্ঠেন উপক্কিলেসাতি আহ <span class="bld">‘‘অনঙ্গণত্তাযেৰ ৰিগতূপক্কিলেসে’’</span>তি। তেনাহ <span class="bld">‘‘অঙ্গণেন হি তং চিত্তং উপক্কিলিস্সতী’’</span>তি, ৰিবাধীযতি উপতাপীযতীতি <a name="V2.0007"></a> অত্থো। <span class="bld">সুভাৰিতত্তা</span>তি পগুণভাৰাপাদনেন সুট্ঠু ভাৰিতত্তা। তেনাহ <span class="bld">‘‘ৰসীভাৰপ্পত্তে’’</span>তি, আৰজ্জনাদিনা পঞ্চধা, চুদ্দসৰিধেন ৰা পরিদমনেন ৰসৰত্তিতং উপগতেতি অত্থো। <span class="bld">ৰসে ৰত্তমানং হি চিত্তং</span> পগুণভাৰাপত্তিযা সুপরিমদ্দিতং ৰিয চম্মং, সুপরিকম্মকতা ৰিয চ লাখা <span class="bld">মুদুন্তি ৰুচ্চতি। কম্মক্খমে</span>তি ৰিকুব্বনাদিইদ্ধিকম্মক্খমে। <span class="bld">তঞ্চ উভয</span>ন্তি মুদুতাকম্মনিযদ্বযং।</p>
<p class="bodytext"><span class="bld">নাহ</span>ন্তিআদীসু ন-কারো পটিসেধত্থো। <span class="bld">অহ</span>ন্তি সত্থা অত্তানং নিদ্দিসতি। <span class="bld">ভিক্খৰে</span>তি ভিক্খূ আলপতি। <span class="bld">অঞ্ঞ</span>ন্তি ইদানি ৰুচ্চমানচিত্ততো অঞ্ঞং। <span class="bld">একধম্মম্পী</span>তি একম্পি সভাৰধম্মং ন সমনুপস্সামীতি সম্বন্ধো। অযং হেত্থ অত্থো – অহং, ভিক্খৰে, সব্বঞ্ঞুতঞ্ঞাণেন ওলোকেন্তোপি অঞ্ঞং একধম্মম্পি ন সমনুপস্সামি। <span class="bld">যং</span> ৰসীভাৰাপাদনেন <span class="bld">ভাৰিতং,</span> তথা পুনপ্পুনং করণেন <span class="bld">বহুলীকতং,</span> এৰং সৰিসেসমুদুভাৰপ্পত্তিযা <span class="bld">মুদুং,</span> কম্মক্খমতায <span class="bld">কম্মনিয</span>ঞ্চ হোতি। <span class="bld">যথযিদং চিত্ত</span>ন্তি অত্তনো, তেসঞ্চ পচ্চক্খতায এৰমাহাতি। যথা যথাৰুত্তা পরিসুদ্ধতাদযো ন ৰিগচ্ছন্তি, এৰং সুভাৰিতং চিত্তং।</p>
<p class="bodytext">তত্থ অৰট্ঠিতং ইধ ‘‘ঠিতং, আনেঞ্জপ্পত্ত’’ন্তি চ ৰুত্তন্তি আহ <span class="bld">‘‘এতেসু পরিসুদ্ধতাদীসু ঠিতত্তা ঠিতে, ঠিতত্তাযেৰ আনেঞ্জপ্পত্তে’’</span>তি। যথা মুদুকম্মঞ্ঞতা ৰসীভাৰপ্পত্তিযা লক্খীযন্তি, এৰং ৰসীভাৰপ্পত্তিপি মুদুকম্মঞ্ঞতাহি লক্খীযতীতি, মুদুকম্মঞ্ঞভাৰেন ৰা অত্তনো ৰসে ঠিতত্তা ‘‘ঠিতে’’তি ৰুত্তং। যথা হি কারণেন ফলং নিদ্ধরীযতি, এৰং ফলেনাপি কারণং নিদ্ধরীযতীতি নিচ্চলভাৰেন অৰট্ঠানং আনেঞ্জপ্পত্তি। সা চ সম্পযুত্তধম্মেসু থিরভাৰেন, পটিপক্খেহি অকম্মনিযতায চ সম্ভৰন্তী সদ্ধাদিবলানং আনুভাৰেন হোতীতি ‘‘সদ্ধাদীহি পরিগ্গহিতত্তা আনেঞ্জপ্পত্তে’’তি সঙ্খেপতো ৰুত্তমত্থং ৰিৰরিতুং <span class="bld">‘‘সদ্ধাপরিগ্গহিতং হী’’</span>তিআদি ৰুত্তং। তত্থ <span class="bld">সদ্ধাপরিগ্গহিত</span>ন্তি এৰং সুভাৰিতং ৰসীভাৰপ্পত্তং এতং চিত্তং একংসেন অভিঞ্ঞাসচ্ছিকরণীযানং ধম্মানং অভিঞ্ঞাসচ্ছিকিরিযায সংৰত্ততীতি এৰং পৰত্তায সদ্ধায পরিগ্গহিতং যথাৰুত্তসদ্ধাবলেন উপত্থম্ভিতং। <span class="bld">অস্সদ্ধিযেনা</span>তি তপ্পটিপক্খেন অস্সদ্ধিযেন হেতুনা ন ইঞ্জতি ন চলতি ন কম্পতি, অঞ্ঞদত্থু উপরি ৰিসেসাৰহভাৰেনেৰ তিট্ঠতি। <span class="bld">ৰীরিযপরিগ্গহিত</span>ন্তিআদীসুপি <a name="M2.0008"></a> ইমিনা নযেন অত্থো ৰেদিতব্বো। অযং পন ৰিসেসো – <span class="bld">ৰীরিযপরিগ্গহিত</span>ন্তি ৰসীভাৰাপাদনপরিদমনসাধনেন ৰীরিযেন উপত্থম্ভিতং। <span class="bld">সতিপরিগ্গহিত</span>ন্তি যথাৰুত্তে ভাৰনাবহুলীকারে অসম্মোসসাধিকায, কুসলানঞ্চ ধম্মানং গতিযো সমন্নেসমানায সতিযা <a name="V2.0008"></a> উপত্থম্ভিতং। <span class="bld">সমাধিপরিগ্গহিত</span>ন্তি তত্থেৰ অৰিক্খেপসাধনেন সমাধানেন উপত্থম্ভিতং। <span class="bld">পঞ্ঞাপরিগ্গহিত</span>ন্তি তস্সা এৰ ভাৰনায উপকারানুপকারধম্মানং পজাননলক্খণায পঞ্ঞায উপত্থম্ভিতং। <span class="bld">ওভাসগত</span>ন্তি ঞাণোভাসসহগতং। ওভাসভূতেন হি যথাৰুত্তসমাধানসংৰদ্ধিতেন ঞাণেন সংকিলেসপক্খং যাথাৰতো পস্সন্তো ততো উত্রসন্তো ওত্তপ্পন্তো তং অধিভৰতি, ন তেন অভিভূযতি। তেনাহ <span class="bld">‘‘কিলেসন্ধকারেন ন ইঞ্জতী’’</span>তি। এতেন ঞাণপরিগ্গহিতং হিরোত্তপ্পবলং দস্সেতি।</p>
<p class="bodytext"><span class="bld">অট্ঠঙ্গসমন্নাগত</span>ন্তি চতুত্থজ্ঝানসমাধিনা সমাহিততা, পরিসুদ্ধতা, পরিযোদাততা, অনঙ্গণতা, ৰিগতূপক্কিলেসতা, মুদুভাৰো, কম্মনিযতা, আনেঞ্জপ্পত্তিযা ঠিততা, সমাহিতস্স ৰা চিত্তস্স ইমানি অঙ্গানীতি ‘‘সমাহিতে’’তি ইমং অঙ্গভাৰেন অগ্গহেত্বা ঠিতিআনেঞ্জপ্পত্তিযো ৰিসুং গহেত্বা ইমেহি অট্ঠহি অঙ্গেহি সমন্নাগতং। <span class="bld">অভিনীহারক্খম</span>ন্তি ইদ্ধিৰিধাদিঅত্থং অভিনীহারক্খমং তদভিমুখং করণযোগ্গং। তেনাহ <span class="bld">‘‘অভিঞ্ঞাসচ্ছিকরণীযানং ধম্মানং অভিঞ্ঞাসচ্ছিকিরিযাযা’’</span>তি।</p>
<p class="bodytext">কামং নীৰরণানি ৰিক্খম্ভেত্বা এৰ পঠমজ্ঝানসমধিগমো, ৰিতক্কাদিকে ৰূপসমে এৰ চ দুতিযজ্ঝানাদিসমধিগমো, তথাপি ন তথা তেহি দূরীভূতা অপেতা ৰা যথা চতুত্থজ্ঝানতো, চেতসো মলীনভাৰসঙ্খাতউপ্পিলাভোগকরেহি নীৰরণাদীহি সুট্ঠু ৰিমুত্তিযা তস্স পরিসুদ্ধি, পরিযোদাততা চ যুত্তাতি আহ <span class="bld">‘‘নীৰরণ…পে॰… পরিযোদাতে’’</span>তি। <span class="bld">ঝানপটিলাভপচ্চযান</span>ন্তি ঝানপটিলাভহেতুকানং ঝানপটিলাভং নিস্সায উপ্পজ্জনকানং। <span class="bld">পাপকান</span>ন্তি লামকানং। <span class="bld">ইচ্ছাৰচরান</span>ন্তি ইচ্ছায অৰচরানং ইচ্ছাৰসেন ওতিণ্ণানং ‘‘অহো ৰত মমেৰ সত্থা পটিপুচ্ছিত্বা পটিপুচ্ছিত্বা ভিক্খূনং ধম্মং দেসেয্যা’’তিআদিনযপ্পৰত্তানং মানমাযাসাঠেয্যাদীনং। <span class="bld">অভিজ্ঝাদীন</span>ন্তি <span class="bld">আদি</span>-সদ্দেনাপি তেসংযেৰ সঙ্গহো। অভিজ্ঝা চেত্থ পঠমজ্ঝানেন অৰিক্খম্ভনেয্যা, মানাদযো চ তদেকট্ঠা দট্ঠব্বা <a name="M2.0009"></a> ‘‘ঝানপটিলাভপচ্চযান’’ন্তি অনুৰত্তমানত্তা। ৰিক্খম্ভনেয্যা পন নীৰরণগ্গহণেনেৰ গহিতা, কথং পন পঠমজ্ঝানেন অৰিক্খম্ভনেয্যা ইধ ৰিগচ্ছন্তীতি? ‘‘সব্বে কুসলা ধম্মা সব্বাকুসলানং পটিপক্খা’’তি সল্লেখপটিপত্তিৰসেন এৰং ৰুত্তং ঝানস্স অপরামট্ঠভাৰদস্সনতো। যে পনেত্থ ‘‘ইচ্ছাৰচরানং অভিজ্ঝাদীন’’ন্তি ইমেহি পদেহি কোপঅপচ্চযকআমরাগব্যাপাদাদযো গহিতাতি অধিপ্পাযেন ‘‘ঝানপটিলাভপচ্চযান’’ন্তি পাঠং পটিক্খিপিত্বা ‘‘ঝানপটিলাভপচ্চনীকান’’ন্তি <a name="V2.0009"></a> পাঠোতি ৰদন্তি, তং তেসং মতিমত্তং তথা পাঠস্সেৰ অভাৰতো। ঝানপটিলাভপচ্চনীকা চ নীৰরণা চেৰ তদেকট্ঠা চ তেসং দূরীভাৰং ৰত্বা পুন অভাৰৰিগমচোদনায অযুজ্জমানত্তা। ননু চ <span class="bld">অনঙ্গণসুত্ত-</span> (ম॰ নি॰ ১.৫৭ আদযো) <span class="bld">ৰত্থসুত্তেসু</span> (ম॰ নি॰ ১.৭০ আদযো) অযমত্থো ন লব্ভতি, ওল়ারিকানংযেৰ পাপধম্মানং তত্থ অধিপ্পেতত্তা? সচ্চমেতং, ইধ পন অধিগতচতুত্থজ্ঝানস্স ৰসেন ৰুত্তত্তা সুখুমাযেৰ তে গহিতা, অঙ্গণূপক্কিলেসতাসামঞ্ঞেন পনেত্থ সুত্তানং অপদিসনং। তথা হি <span class="bld">‘‘সুত্তানুসারেনা’’</span>তি ৰুত্তং, ন পন সুত্তৰসেনাতি। অৰস্সং চে তমেৰং সম্পটিচ্ছিতব্বং অধিগতজ্ঝানানম্পি কেসঞ্চি ইচ্ছাৰচরানং পৰত্তিসব্ভাৰতো।</p>
<p class="bodytext"><span class="bld">ইদ্ধিপাদভাৰূপগমেনা</span>তি ইদ্ধিযা পাদকভাৰস্স পদট্ঠানভাৰস্স উপগমনেন। <span class="bld">ভাৰনাপারিপূরিযা</span>তি ইতো পরং কত্তব্বস্স অভাৰৰসেন অভিনীহারক্খমভাৰনায পরিপুণ্ণত্তা। <span class="bld">পণীতভাৰূপগমেনা</span>তি ততো এৰ পধানভাৰং নীততায উত্তমট্ঠেন, অতিত্তিকরট্ঠেন চ পণীতভাৰস্স উপগমনেন। উভযঞ্চেতং ঠিতিযা কারণৰচনং পরিপুণ্ণায ভাৰনায পণীতভাৰপ্পত্তিযা <span class="bld">‘‘ঠিতে’’</span>তি। <span class="bld">‘‘আনেঞ্জপ্পত্তে’’</span>তি ইদং ঠিতিযা ৰিসেসনং। তেনাহ <span class="bld">‘‘যথা আনেঞ্জপ্পত্তং হোতি, এৰং ঠিতে’’</span>তি। ইমস্মিং পক্খে ‘‘ঠিতে আনেঞ্জপ্পত্তে’’তি উভযমেকং অঙ্গং, ‘‘সমাহিতে’’তি পন ইদম্পি একমঙ্গং। তেনেৰস্স পঠমৰিকপ্পতো ৰিসেসং সন্ধাযাহ <span class="bld">‘‘এৰম্পি অট্ঠঙ্গসমন্নাগত’’</span>ন্তি।</p>
<p class="subhead">দসইদ্ধিকথাৰণ্ণনা</p>
<p class="bodytext"><a name="para369"></a><span class="paranum">৩৬৯</span>. <span class="bld">নিপ্ফত্তিঅত্থেনা</span>তি সিজ্ঝনট্ঠেন। <span class="bld">পটিলাভট্ঠেনা</span>তি পাপুণনট্ঠেন। <span class="bld">ত</span>ন্তি কামিতং ৰত্থুং। <span class="bld">সমিজ্ঝতী</span>তি নিপ্ফজ্জতি। পব্বজ্জং আদিং কত্বা যাৰ ঝানমগ্গা <a name="M2.0010"></a> ইধ <span class="bld">নেক্খম্মং। ইজ্ঝতী</span>তি পাপুণীযতি। <span class="bld">পটিহরতীতি পাটিহারিয</span>ন্তি যস্মা পটিপক্খং হরতি অপনেতি, তস্মা পাটিহারিযং। অত্তনো পটিপক্খং হরতীতি পটিহারিযং, নেক্খম্মাদি, পটিহারিযমেৰ পাটিহারিযং, যথা ‘‘ৰেকতং, ৰেসম’’ন্তি চ।</p>
<p class="bodytext"><span class="bld">ইজ্ঝনট্ঠেনা</span>তি নিপ্ফজ্জনট্ঠেন। <span class="bld">উপাযসম্পদাযা</span>তি সম্পন্নউপাযস্স, ঞাযারম্ভস্সাতি অত্থো। <span class="bld">ইজ্ঝতী</span>তি পসৰেতি। <span class="bld">সীলৰা</span>তি আচারসীলেন সীলৰা। <span class="bld">কল্যাণধম্মো</span>তি দসকুসলকম্মপথৰসেন <a name="V2.0010"></a> সুন্দরধম্মো। সীলসম্পত্তিযা ৰা <span class="bld">সীলৰা</span>। দানাদিসেসপুঞ্ঞকিরিযৰত্থুৰসেন <span class="bld">কল্যাণধম্মো। পণিদহিস্সতী</span>তি পত্থেস্সতি।</p>
<p class="bodytext"><span class="bld">ইজ্ঝন্তী</span>তি ৰড্ঢন্তি, উক্কংসং পাপুণন্তীতি অত্থো। সাতিসযনিপ্ফজ্জনপটিলাভসিজ্ঝনবুদ্ধিঅত্থে হি ইদ্ধি ৰুত্তা। <span class="bld">সা দসৰিধা</span>তি সব্বা ইদ্ধিযো আনেত্বা অত্থুদ্ধারৰসেন ইধাধিপ্পেতং ইদ্ধিং দস্সেতুং ৰুত্তং। বহুভাৰাদিকস্স অধিট্ঠানং অধিট্ঠহনং এতিস্সা অত্থীতি <span class="bld">অধিট্ঠানা</span>। ৰিৰিধং রূপনিম্মানসঙ্খাতং কুব্বনং এতিস্সা অত্থীতি <span class="bld">ৰিকুব্বনা। মনোমযা</span>তি ঝানমনেন নিব্বত্তিভাৰতো মনোমযা। ঞাণস্স ৰিপ্ফারো ৰেগাযিতত্তং এতিস্সা অত্থীতি <span class="bld">ঞাণৰিপ্ফারা</span>। অরিযানং অযন্তি <span class="bld">অরিযা</span>। যতো কুতোচি কম্মৰিপাকতো জাতা ইদ্ধি <span class="bld">কম্মৰিপাকজা</span>। সাতিসযপুঞ্ঞনিব্বত্তা ইদ্ধি <span class="bld">পুঞ্ঞৰতো ইদ্ধি</span>। কম্মৰিপাকজা ইদ্ধি জাতিতো পট্ঠায হোতি, ইতরা যদা তদা পুঞ্ঞস্স ৰিপচ্চনকালেতি এৰং ৰা ইমাসং ৰিসেসো ৰেদিতব্বো। আথব্বনৰিজ্জাভিনিব্বত্তা <span class="bld">ৰিজ্জামযা। সম্মাপযোগো</span> উপাযপযোগো ঞাযারম্ভো।</p>
<p class="bodytext"><a name="para370"></a><span class="paranum">৩৭০</span>. <span class="bld">পকতিযা একো</span>তি সভাৰেন একো। <span class="bld">বহুক</span>ন্তি বহুং। তেন অগ্গহিতপরিচ্ছেদং অধিট্ঠাতব্বস্স অনেকভাৰং দস্সেত্বা পুন পরিচ্ছেদতো দস্সেতুং <span class="bld">‘‘সতং ৰা’’</span>তিআদি ৰুত্তং। <span class="bld">আৰজ্জতী</span>তি পরিকম্মসঙ্খাতেন আভোগেন আভুজতি ভাৰিরূপে তেন পরিকম্মমনসিকারেন মনসি করোতি। <span class="bld">ঞাণেন অধিট্ঠাতী</span>তি তথা পরিকম্মং কত্বা অভিঞ্ঞাঞাণেন যথাধিপ্পেতে বহুকে অধিট্ঠাতি, অধিট্ঠানচিত্তেন সহেৰ বহুভাৰাপত্তিতো বহুভাৰাপাদকং ইদ্ধিৰিধঞাণং পৰত্তেন্তো চ তথা অধিট্ঠাতীতি ৰুচ্চতি। সেসেসুপি এসেৰ নযো। <span class="bld">এৰ</span>ন্তি <a name="M2.0011"></a> পকারত্থো এৰং-সদ্দো, তেন সব্বম্পি অধিট্ঠানপ্পকারং সঙ্গণ্হাতি। <span class="bld">অধিট্ঠানৰসেনা</span>তি ‘‘ঞাণেন অধিট্ঠাতী’’তি (পটি॰ ম॰ ৩.১০) এৰং ৰুত্তঅধিট্ঠানৰসেন নিপ্ফন্নত্তা।</p>
<p class="bodytext"><a name="para371"></a><span class="paranum">৩৭১</span>. <span class="bld">পকতিৰণ্ণ</span>ন্তি পকতিসণ্ঠানং অত্তনো পাকতিকরূপং। <span class="bld">পকতিৰণ্ণৰিজহনৰিকারৰসেনা</span>তি অত্তনো পকতিৰণ্ণৰিজহনপুব্বকস্স কুমারকৰণ্ণাদিৰণ্ণৰিকারস্স ৰসেন।</p>
<p class="bodytext"><a name="para372"></a><span class="paranum">৩৭২</span>. <span class="bld">ইমম্হা কাযা</span>তি পচ্চক্খভাৰেন ‘‘ইমম্হা’’তি ৰুত্তা ভিক্খুস্স করজকাযা। <span class="bld">অঞ্ঞং কায</span>ন্তি অঞ্ঞং ইদ্ধিমযং কাযং। ততো এৰ ইদ্ধিমযরূপৰন্ততায <span class="bld">রূপিং</span>। অভিঞ্ঞামনেন <a name="V2.0011"></a> নিব্বত্তত্তা <span class="bld">মনোমযং। নিপ্ফত্তিৰসেনা</span>তি নিপ্ফজ্জনৰসেন। অভিঞ্ঞাঞাণস্স হি যথা মনোমযো কাযো নিপ্ফজ্জতি, তথা পৰত্তি <span class="bld">মনোমযিদ্ধি</span>। এসেৰ নযো সেসেসুপি। যদি এৰং কথমযমেৰ মনোমযিদ্ধীতি? রুল়্হীৰেসা ৰেদিতব্বা যথা ‘‘মনোমযো অত্তভাৰো’’তি, যথা ৰা ‘‘গোসমঞ্ঞা ৰিসাণাদিমতি পিণ্ডে’’। অথ ৰা অব্ভন্তরতো নিক্খন্তে, ইদ্ধিমতা চ একন্তসদিসে ইমস্মিং নিম্মানে সুপাকটো মনসা নিব্বত্তিতভাৰোতি যথা সাতিসযো মনোমযৰোহারো, ন তথা অঞ্ঞাসু অধিট্ঠানৰিকুব্বনিদ্ধীসু সমঞ্ঞন্তরৰন্তাসূতি ৰেদিতব্বং।</p>
<p class="bodytext"><a name="para373"></a><span class="paranum">৩৭৩</span>. <span class="bld">ঞাণুপ্পত্তিতো পুব্বে ৰা</span>তি অরহত্তমগ্গঞাণুপ্পত্তিতো পুব্বে ৰা ৰিপস্সনাক্খণে, ততোপি ৰা পুব্বে অন্তিমভৰিকস্স পটিসন্ধিগ্গহণতো পট্ঠায। <span class="bld">পচ্ছা ৰা</span> যাৰ খন্ধপরিনিব্বানা। <span class="bld">তঙ্খণে ৰা</span> মগ্গুপ্পত্তিসমযে। <span class="bld">ঞাণানুভাৰনিব্বত্তো ৰিসেসো</span>তি সূরিযস্স উট্ঠিতট্ঠানে, সমন্ততো চ আলোককরণসমত্থতা ৰিয তস্সেৰ ঞাণস্স আনুভাৰেন নিব্বত্তো সব্বসো পহাতব্বপহানভাৰেতব্বভাৰনাপারিপূরিসঙ্খাতো ৰিসেসো। ৰত্থূনি পন অনন্তরাযতাৰসেন আগতানি। <span class="bld">অনিচ্চানুপস্সনাযা</span>তি সঙ্খারে অনিচ্চতো অনুপস্সন্তিযা বলৰৰিপস্সনায। আরদ্ধৰিপস্সনস্স হি যথাৰুত্তৰিপস্সনায পৰত্তিক্খণে ততো পুব্বে, পচ্ছা চ পকিণ্ণকসম্মসনৰারে নিচ্চসঞ্ঞায পহানট্ঠো ইজ্ঝতি। এসেৰ নযো সব্বত্থ। কামং এত্তকায সঙ্খেপকথাযপি অধিপ্পেতত্থো পকাসিতোৰ <a name="M2.0012"></a>, ৰিত্থারকথায পন ৰিভূততরো হোতীতি আহ <span class="bld">‘‘ৰিত্থারেন কথেতব্ব’’</span>ন্তি।</p>
<p class="bodytext"><span class="bld">গব্ভগতস্সেৰা</span>তি অনাদরে সামিৰচনং। <span class="bld">ৰুত্তনযেনা</span>তি ‘‘পচ্ছিমভৰিকস্সা’’তিআদিনা <span class="bld">বাকুলত্থেরৰত্থু</span>ম্হি ৰুত্তনযেন।</p>
<p class="bodytext"><span class="bld">দারুভারং কত্বা</span>তি দারুভারং সকটে কত্বা, আরোপেত্বাতি অত্থো। <span class="bld">ওস্সজ্জিত্বা</span>তি ছড্ডেত্বা। <span class="bld">সকটমূলে</span>তি সকটসমীপে। <span class="bld">ৰাল়যক্খানুচরিতে</span>তি কুরুরেহি যক্খেহি অনুৰিচরিতব্বে। যক্খপরিগ্গহিতঞ্হি রাজগহনগরং।</p>
<p class="bodytext"><a name="para374"></a><span class="paranum">৩৭৪</span>. <span class="bld">সমাধিতো</span>তি পঠমজ্ঝানাদিসমাধিতো। <span class="bld">পুব্বে</span>তি উপচারজ্ঝানক্খণে। <span class="bld">পচ্ছা</span>তি সমাপত্তিযা চিণ্ণপরিযন্তে। <span class="bld">তঙ্খণে</span>তি সমাপন্নক্খণে। <span class="bld">সমথানুভাৰনিব্বত্তো ৰিসেসো</span>তি তস্মিং তস্মিং <a name="V2.0012"></a> ঝানে সমাধিতেজেন নিব্বত্তো নীৰরণৰিক্খম্ভনৰিতক্কাদিসমতিক্কমসঞ্ঞাৰেদযিতনিরোধপরিস্সযসহনাদিকো ৰিসেসো।</p>
<p class="bodytext"><span class="bld">কপোতকন্দরায</span>ন্তি এৰংনামকে অরঞ্ঞৰিহারে। <span class="bld">জুণ্হায রত্তিযা</span>তি চন্দালোকৰতিযা রত্তিযা। <span class="bld">নৰোরোপিতেহি কেসেহী</span>তি ইত্থম্ভূতলক্খণে করণৰচনং। <span class="bld">যস্সা</span>তি পহারস্স। <span class="bld">তস্সা</span>তি যক্খস্স। খিপ্পনিসন্তিভাৰস্স উক্কংসগতত্তা থেরো তস্মিং পহরন্তে এৰ সমাপত্তিং সমাপজ্জীতি আহ <span class="bld">‘‘পহরণসমযে সমাপত্তিং অপ্পেসী’’</span>তি। পাল়িযং পন ‘‘নিসিন্নো হোতি অঞ্ঞতরং সমাধিং সমাপজ্জিত্বা’’তি (উদা॰ ৩৪) ৰুত্তং। ইমে পন থেরা সমাপত্তিতো ৰুট্ঠানসমকালং তেন পহারো দিন্নোতি ৰদন্তি।</p>
<p class="bodytext"><span class="bld">সঞ্জীৰত্থের</span>ন্তি ককুসন্ধস্স ভগৰতো দুতিযং অগ্গসাৰকং মহাথেরং সন্ধাযাহ। সো হি আযস্মা অরঞ্ঞাদীসু যত্থ কত্থচি নিসিন্নো অপ্পকসিরেনেৰ নিরোধং সমাপজ্জতি, তস্মা একদিৰসং অঞ্ঞতরস্মিং রুক্খমূলে নিরোধং সমাপজ্জি, তং সন্ধায ৰুত্তং <span class="bld">‘‘নিরোধসমাপন্ন’’</span>ন্তিআদি। চীৰরে অংসুমত্তম্পি ন ঝাযিত্থ, সরীরে কা কথা। তেনেৰ হি থেরো ‘‘সঞ্জীৰো’’ ত্বেৰ পঞ্ঞাযিত্থ। <span class="bld">অযমস্সা</span>তি অস্স আযস্মতো সঞ্জীৰত্থেরস্স যো নিরোধসমাপত্তিযং অগ্গিপরিস্সযাভাৰো, অযং সমাধিৰিপ্ফারা <a name="M2.0013"></a> ইদ্ধীতি যোজনা। কথং পন নিরোধসমাপত্তিযং সমাধিৰিপ্ফারসম্ভৰোতি আহ <span class="bld">‘‘অনুপুব্ব…পে॰… নিব্বত্তত্তা’’</span>তি।</p>
<p class="bodytext"><span class="bld">পঠমং ঠপিতভণ্ডকস্সা</span>তি সব্বপঠমং ঠপিতভণ্ডকস্স। তঞ্হি গহণকালে সব্বপচ্ছিমং গয্হতি। <span class="bld">কালপরিচ্ছেদৰসেনা</span>তি ‘‘এত্তকে কালে গতে ৰুট্ঠহিস্সামী’’তি সমাপত্তিতো পুব্বে কতকালপরিচ্ছেদৰসেন। <span class="bld">ভীতা ৰিরৰিংসূ</span>তি রত্তন্ধকারে রূপদস্সনেন ‘‘পিসাচো উট্ঠহতী’’তি মঞ্ঞমানা। এত্তকেহি নাম ভণ্ডকেহি অজ্ঝোত্থটো নিব্বিকারো ‘‘অহো মহানুভাৰো, অহো ৰিৰেকৰাসী’’তি চ <span class="bld">থেরগতেন পসাদেন</span>।</p>
<p class="bodytext"><span class="bld">তত্ততেলকটাহ</span>ন্তি আধারসীসেন আধেয্যমাহ, কটাহে তত্ততেলং কটাহেন আসিঞ্চীতি অধিপ্পাযো। <span class="bld">ৰিৰট্টমান</span>ন্তি কত্থচিপি অলগ্গনৰসেন ভস্সন্তং।</p>
<p class="bodytext"><span class="bld">সপরিৰারা</span>তি পঞ্চহি ইত্থিসতেহি সপরিৰারা। <span class="bld">রাজানং মেত্তায ফরী</span>তি ওদিস্সকমেত্তাসমাপত্তিযা <a name="V2.0013"></a> রাজানং ফুসি। <span class="bld">খিপিতু</span>ন্তি ৰিজ্ঝিতুং। <span class="bld">ওরোপেতু</span>ন্তি সরসন্নাহং পটিসংহরিতুং।</p>
<p class="bodytext"><a name="para375"></a><span class="paranum">৩৭৫</span>. <span class="bld">পটিক্কূলাদীসূ</span>তি অনিট্ঠাদীসু। অনিট্ঠং হি পটিক্কূলং, অমনুঞ্ঞম্পি ‘‘পটিক্কূল’’ন্তি ৰুচ্চতি। <span class="bld">আদি</span>-সদ্দেন অপটিক্কূলাদিং সঙ্গণ্হাতি। <span class="bld">তত্থা</span>তি পটিক্কূলারম্মণে। <span class="bld">উপেক্খকো</span>তি ছল়ঙ্গুপেক্খায উপেক্খকো। <span class="bld">তত্থা</span>তি পটিক্কূলাপটিক্কূলভেদে ৰত্থুস্মিং। <span class="bld">সতো</span>তি সতিৰেপুল্লপ্পত্তিযা সতিমা। <span class="bld">সম্পজানো</span>তি পঞ্ঞাৰেপুল্লপ্পত্তিযা সম্পজানকারী। <span class="bld">অয</span>ন্তি অযং পটিক্কূলাদিৰত্থূসু অপটিক্কূলসঞ্ঞীৰিহারাদিকা খীণাসৰানং অগ্গমগ্গাধিগমসিদ্ধা চিত্তিস্সরিযতা। তেনাহ <span class="bld">‘‘চেতোৰসিপ্পত্তানং…পে॰… ৰুচ্চতী’’</span>তি।</p>
<p class="bodytext">অনিট্ঠে ৰত্থুস্মিং সত্তসঞ্ঞিতে <span class="bld">মেত্তাফরণং ৰা</span> ধাতুসো পচ্চৰেক্খণায <span class="bld">ধাতুমনসিকারং ৰা</span> গূথাদিকে ধাতুমনসিকারং করোন্তোতি যোজেতব্বং। <span class="bld">অপটিক্কূলসঞ্ঞী ৰিহরতী</span>তি হিতেসিতায, ধম্মসভাৰচিন্তনায চ ন পটিক্কূলসঞ্ঞী হুত্বা ইরিযাপথৰিহারেন ৰিহরতি। <span class="bld">ইট্ঠে ৰত্থুস্মিং</span> ঞাতিমিত্তাদিকে। কেসাদিঅসুচিকোট্ঠাসমত্তমেৰাতি <span class="bld">অসুভফরণং ৰা</span> অসুভমনসিকারং ৰা। তত্থ রূপধম্মজাতং <span class="bld">অনিচ্চ</span>ন্তি আদিঅত্থো ইতি-সদ্দো, তস্মা অনিচ্চদুক্খানত্তৰিপরিণামধম্মোতি মনসিকারং <a name="M2.0014"></a> ৰা করোন্তোতি যোজনা। <span class="bld">পটিক্কূলাপটিক্কূলেসূ</span>তি ইট্ঠানিট্ঠানি ৰত্থূনি একজ্ঝং গহেত্বা ৰদতি। এস নযো ইতরত্থ। যং ৰা সত্তানং পঠমং পটিক্কূলতো উপট্ঠিতমেৰ পচ্ছা অপটিক্কূলতো উপতিট্ঠতি, যঞ্চ অপটিক্কূলতো উপট্ঠিতমেৰ পচ্ছা পটিক্কূলতো উপতিট্ঠতি, তদুভযেপি খীণাসৰো সচে আকঙ্খতি, ৰুত্তনযেন অপটিক্কূলসঞ্ঞী ৰা ৰিহরেয্য, পটিক্কূলসঞ্ঞী ৰাতি অযমরিযিদ্ধি ৰুত্তা।</p>
<p class="bodytext"><span class="bld">চক্খুনা রূপং দিস্বা</span>তি কারণৰসেন ‘‘চক্খূ’’তি লদ্ধৰোহারেন রূপদস্সনসমত্থেন চক্খুৰিঞ্ঞাণেন, চক্খুনা ৰা কারণভূতেন, দ্বারভূতেন ৰা রূপং পস্সিত্বা। <span class="bld">নেৰ সুমনো হোতী</span>তি গেহস্সিতসোমনস্সস্সাযং পটিক্খেপো, ন নেক্খম্মপক্খিকায কিরিযাসোমনস্সৰেদনায। <span class="bld">ছল়ঙ্গুপেক্খ</span>ন্তি ইট্ঠানিট্ঠছল়ারম্মণাপাথে পরিসুদ্ধপকতিভাৰাৰিজহনলক্খণং ছসু দ্বারেসু পৰত্তিযা ‘‘ছল়ঙ্গুপেক্খা’’তি লদ্ধনামং তত্রমজ্ঝত্তুপেক্খং। যথাৰুত্তমত্থং পাল়িযা সমত্থেতুং <span class="bld">‘‘পটিসম্ভিদায’’</span>ন্তিআদি ৰুত্তং।</p>
<p class="bodytext"><a name="para376"></a><span class="paranum">৩৭৬</span>. <span class="bld">পক্খীআদীন</span>ন্তি <a name="V2.0014"></a> <span class="bld">আদি</span>-সদ্দেন দেৰাদীনং সঙ্গহো। <span class="bld">ৰেহাসগমনাদিকা</span>তি পন <span class="bld">আদি</span>-সদ্দেন চক্খুৰিসুদ্ধিআদিং সঙ্গণ্হাতি। কুসলকম্মেন নিব্বত্তিত্বাপি অকুসলৰিপাকানুভাৰেন সুখসমুস্সযতো ৰিনিপতিতত্তা <span class="bld">ৰিনিপাতিকানং। ঝান</span>ন্তি অভিঞ্ঞাপত্তং ঝানং সন্ধাযাহ। ৰিপস্সনাপি উক্কংসগতা উব্বেগপীতিসহিতা আকাসে লঙ্ঘাপনমত্তাপি হোতীতি ৰুত্তং <span class="bld">‘‘ৰিপস্সনং ৰা’’</span>তি। <span class="bld">‘‘পঠমকপ্পিকান’’</span>ন্তি ইদং ‘‘একচ্চানং মনুস্সান’’ন্তি ইমস্স ৰিসেসনং দট্ঠব্বং। <span class="bld">এৰমাদীন</span>ন্তি <span class="bld">আদি</span>-সদ্দেন পুনব্বসুমাতাদীনং সঙ্গহো দট্ঠব্বো।</p>
<p class="bodytext"><a name="para377"></a><span class="paranum">৩৭৭</span>. <span class="bld">ৰেহাস</span>ন্তি ভুম্মত্থে উপযোগৰচনং, অচ্চন্তসংযোগে ৰা। চক্কৰত্তী হি চক্করতনং পুরক্খত্বা অত্তনো ভৰনতো অব্ভুগ্গন্ত্বা আকাসেনেৰ সিনেরুং পদক্খিণং কত্বা সকলচক্কৰাল়ং অনুসংযাযতীতি। <span class="bld">অস্সবন্ধা</span>তি অস্সপালা, যে অস্সানং যৰদাযকা। তথা <span class="bld">গোবন্ধা</span>।</p>
<p class="bodytext">চক্কৰত্তিআদীনং পুঞ্ঞিদ্ধিযা ৰিত্থারিযমানায অতিপপঞ্চো হোতীতি পুঞ্ঞৰতো ইদ্ধিং লক্খণতো দস্সেন্তেন ‘‘পরিপাকং গতে পুঞ্ঞসম্ভারে ইজ্ঝনকৰিসেসো’’তি <a name="M2.0015"></a> ৰত্বাপি জোতিকাদীনং পুঞ্ঞিদ্ধিং একদেসেন দস্সেতুং <span class="bld">‘‘এত্থ চা’’</span>তিআদি ৰুত্তং। তত্থ <span class="bld">সুৰণ্ণপব্বতো</span>তি সব্বসুৰণ্ণমযো পব্বতো। তস্স কির গহিতগহিতট্ঠানে ওধি ন পঞ্ঞাযতি। <span class="bld">একসীতামত্তে</span>তি এত্থ <span class="bld">সীতা</span> নাম কসনৰসেন নঙ্গলস্স গতমগ্গো। <span class="bld">তুম্বং</span> নাম আল়্হকং। <span class="bld">চুদ্দস মগ্গা</span>তি চতুদ্দস কসনমগ্গা।</p>
<p class="bodytext"><a name="para378"></a><span class="paranum">৩৭৮</span>. <span class="bld">ৰিজ্জং পরিজপিত্বা</span>তি গন্ধারীৰিজ্জাদিকং অত্তনো ৰিজ্জং কতূপচারং পরিৰত্তেত্বা মন্তপঠনক্কমেন পঠিত্বা।</p>
<p class="bodytext"><a name="para379"></a><span class="paranum">৩৭৯</span>. <span class="bld">সম্মাপযোগেনা</span>তি উপাযপযোগেন, যথা যথিচ্ছিতত্থসিদ্ধি হোতি, তথা পৰত্তিতঞাযারম্ভেন। <span class="bld">তস্স তস্স কম্মস্সা</span>তি যথাধিপ্পেতস্স নিপ্ফাদেতব্বকম্মস্স। <span class="bld">এত্থ চা</span>তি ‘‘তত্থ তত্থ সম্মাপযোগপ্পচ্চযা ইজ্ঝনট্ঠেন ইদ্ধী’’তি (পটি॰ ম॰ ৩.১৮) ইমিস্সা দসমায ইদ্ধিযা নিদ্দেসেপি। <span class="bld">পুরিমপাল়িসদিসাৰা’’</span>তি সমাধিৰিপ্ফারইদ্ধিআদীনং নিদ্দেসসদিসাৰ। <span class="bld">সকটব্যূহাদিকরণৰসেনা</span>তি সকটব্যূহচক্কব্যূহপদুমব্যূহাদীনং সংৰিধানৰসেন নিব্বত্তৰিসেসোতি <a name="V2.0015"></a> সম্বন্ধো। গণিতগন্ধব্বাদি <span class="bld">সিপ্পকম্মং</span>। সল্লকত্তকাদি <span class="bld">ৰেজ্জকম্মং</span>। ইরুব্বেদাদীনং <span class="bld">তিণ্ণং ৰেদানং</span>।</p>
<p class="bodytext">‘‘একোপি হুত্বা বহুধাৰ হোতী’’তিআদিনা (দী॰ নি॰ ১.২৩৮; ম॰ নি॰ ১.১৪৭; সং॰ নি॰ ৫.৮৩৪; পটি॰ ম॰ ১.১০২; ৩.১০) অধিট্ঠানিদ্ধিযা এৰ গহিতত্তা আহ <span class="bld">‘‘অধিট্ঠানা ইদ্ধিযেৰ আগতা’’</span>তি। <span class="bld">ইমস্মিং পনত্থে</span>তি ইমস্মিং অভিঞ্ঞানিসংসসঙ্খাতে, ইদ্ধিৰিধসঙ্খাতে ৰা অত্থে।</p>
<p class="bodytext"><a name="para380"></a><span class="paranum">৩৮০</span>. ‘‘একৰিধেন ঞাণৰত্থু’’ন্তিআদীসু (ৰিভ॰ ৭৫১) কোট্ঠাসত্থো ৰিধসদ্দো, ‘‘ৰিৰিধম্পি সেনাব্যূহং দস্সেতী’’তিআদীসু (পটি॰ ম॰ ৩.১৩) ৰিকপ্পত্থো, তদুভযম্পেত্থ যুজ্জতীতি দস্সেন্তো আহ <span class="bld">‘‘ইদ্ধিৰিধাযাতি ইদ্ধিকোট্ঠাসায, ইদ্ধিৰিকপ্পায ৰা’’</span>তি। ইদ্ধি হি অভিঞ্ঞাসু একো কোট্ঠাসো, ৰক্খমানেহি ভেদেহি অনেকপ্পভেদা চ। <span class="bld">ৰুত্তপ্পকারৰসেনা</span>তি ৰুত্তস্স চুদ্দসপ্পকারস্স, চিত্তপরিদমনস্স সমাহিততাদিপ্পকারস্স চ ৰসেন। ‘‘ইদ্ধিৰিধাযা’’তি তদত্থস্স সম্পদানৰচনন্তি আহ <span class="bld">‘‘ইদ্ধিৰিধাধিগমত্থাযা’’</span>তি। <span class="bld">‘‘কসিণারম্মণতো অপনেত্বা’’</span>তি ইদং অভিঞ্ঞাপাদকপরিকম্মচিত্তানং <a name="M2.0016"></a> সমানসন্তানতায ৰুত্তং, ন পরিকম্মচিত্তস্স কসিণারম্মণত্তা। <span class="bld">ইদ্ধিৰিধাভিমুখং পেসেতী</span>তি নিপ্ফাদেতব্বস্স ইদ্ধিৰিধস্স অভিমুখভাৰেন পৰত্তেতি। যং হি ‘‘সতং হোমী’’তিআদিনা পরিকম্মচিত্তস্স পৰত্তনং, তদেৰস্স অভিনীহরণং, ইদ্ধিৰিধাভিমুখপেসনঞ্চ তথেৰ ইদ্ধিৰিধস্স পৰত্তনতো অভিনিন্নামনং ইধ পরিকম্মচিত্তস্স ইদ্ধিৰিধে অধিমুত্তীতি আহ <span class="bld">‘‘অধিগন্তব্বইদ্ধিপোণং ইদ্ধিপব্ভারং করোতী’’</span>তি। ইধ পচ্চনুভৰনফুসনা সচ্ছিকিরিযাপত্তিপরিযাযা এৰাতি দস্সেন্তো <span class="bld">‘‘পাপুণাতীতি অত্থো’’</span>তি আহ। <span class="bld">অস্সা</span>তি ইদ্ধিৰিধস্স।</p>
<p class="bodytext"><span class="bld">একোপী</span>তি <span class="bld">পি</span>-সদ্দো ৰক্খমানং বহুভাৰং উপাদায সম্পিণ্ডনত্থো। সো হিস্স পটিযোগী ‘‘একোপি হুত্বা বহুধা হোতি, বহুধাপি হুত্বা একো হোতী’’তি। সো চ খো বহুভাৰং নিম্মিনিত্বা ঠিতস্স অন্তরাৰ একভাৰূপগমো। যথাকালপরিচ্ছেদং পন সরসেনেৰ একভাৰূপগমো ইধ নাধিপ্পেতো অনিদ্ধিনিম্মানভাৰতো। তম্পি পুব্বে কতকালপরিচ্ছেদৰসেন সিদ্ধত্তা ইদ্ধানুভাৰোযেৰাতি কেচি। অট্ঠানে ৰাযং <span class="bld">পি</span>-সদ্দো, একো হুত্বা বহুধাপি হোতি, বহুধা হুত্বা একোপি হোতীতি সম্বন্ধো। ইমস্মিং পক্খে পি-সদ্দো ৰক্খমানং একভাৰং উপাদায <a name="V2.0016"></a> ‘‘সম্পিণ্ডনত্থো’’তি ৰত্বা ‘‘সো হী’’তিআদি সব্বং যথারহং ৰত্তব্বং। বহুভাৰনিম্মানে পযোজনং দস্সেতুং <span class="bld">‘‘বহূনং সন্তিকে’’</span>তিআদি ৰুত্তং। তত্থ <span class="bld">বহূনং সন্তিকে</span>তি অত্তনা নিম্মিতানং বহূনং সমীপে, তেহি পরিৰারিতো হুত্বাতি অধিপ্পাযো। <span class="bld">ৰা</span>-সদ্দো অৰুত্তৰিকপ্পত্থো, তেন ‘‘ধম্মং ৰা কথেতুকামো’’তি এৰমাদি সঙ্গয্হতি। <span class="bld">‘‘ঞাণেন অধিট্ঠহন্তো</span> এৰং হোতী’’তি আনেত্বা সম্বন্ধিতব্বং।</p>
<p class="bodytext"><a name="para381"></a><span class="paranum">৩৮১</span>. ভৰতি এত্থ ইদ্ধীতি <span class="bld">ভূমিযো,</span> ঝানানি। <span class="bld">এত্থা</span>তি চ হেতুম্হি ভুম্মৰচনং। ৰিৰেকতো জাতা ভূমি <span class="bld">ৰিৰেকজভূমি</span>। ৰিৰেকজং হি পঠমং ঝানং নীৰরণৰিৰেকসম্ভূতত্তা। পীতিসুখভূতা ভূমি <span class="bld">পীতিসুখভূমি</span>। দুতিযজ্ঝানঞ্হি পীতিসুখভূমিভূতঞ্চেৰ পীতিসুখসঞ্জাতঞ্চ সমাধিৰসেন। উপরি দ্বীসুপি এসেৰ নযো। <span class="bld">ইদ্ধিলাভাযা</span>তি ইদ্ধিযা অধিগমায। <span class="bld">ইদ্ধিপটিলাভাযা</span>তি ইদ্ধিযা পুনপ্পুনং লভমানায, বহুলীকরণাযাতি অত্থো। <span class="bld">ইদ্ধিৰিকুব্বনতাযা</span>তি ইদ্ধিযা ৰিৰিধরূপকারণায, ৰিকুব্বনিদ্ধিযাতি অত্থো <a name="M2.0017"></a>। <span class="bld">ইদ্ধিৰিসৰিতাযা</span>তি ইদ্ধিযা ৰিৰিধানিসংসপসৰনায। <span class="bld">ইদ্ধিৰসিতাযা</span>তি ইদ্ধিযা খিপ্পনিসন্তিআদিভাৰাৰহৰসীভাৰত্থায। <span class="bld">ইদ্ধিৰেসারজ্জাযা</span>তি ইদ্ধিযা পটিপক্খদূরীভাৰেন ৰিগতসংকিলেসতায সুট্ঠু ৰিসারদভাৰায। চতুত্থজ্ঝানং তাৰ ইদ্ধিযা ভূমি হোতু তত্থ পতিট্ঠায নিপ্ফাদেতব্বতো, ইতরানি পন কথন্তি আহ <span class="bld">‘‘এত্থ চা’’</span>তিআদি। তত্থ তীণি ঝানানি সম্ভারভূমিযোতি ৰেদিতব্বানীতি সম্বন্ধো। ততিযজ্ঝানে সুখফরণেন, পঠমদুতিযেসু পীতিফরণেন সুখফরণেন চ হেতুভূতেনাতি যথারহৰসেন যোজনা। ফরণং চেত্থ ঝানস্স সুভাৰিতভাৰেন সাতিসযানং পীতিসুখানং ৰসেন ঝানপ্পচ্চযাদিনা সহজাতনামকাযস্স পরিব্রূহনং, রূপকাযস্স চ তংসমুট্ঠানেহি পণীতরূপেহি পরিপ্ফুটতা। তেনাহ ভগৰা ‘‘পীতিসুখেন অভিসন্দেতি পরিসন্দেতি পরিপূরেতি পরিপ্ফরতী’’তি (দী॰ নি॰ ১.২২৬; ম॰ নি॰ ১.৪২৭)। <span class="bld">সুখসঞ্ঞ</span>ন্তি ঝানসুখেন সহগতং সঞ্ঞং। <span class="bld">লহুসঞ্ঞ</span>ন্তি তংসম্পযুত্তলহুতাসহগতং সঞ্ঞং। <span class="bld">ওক্কমিত্বা</span>তি অনুপৰিসিত্বা। তেসু হি ঝানেসু সাতিসযায লহুতায সম্পযুত্তং সুখং সন্তানৰসেন পৰত্তেন্তো যোগী তং সমোক্কন্তো ৰিয হোতীতি এৰং ৰুত্তং। সঞ্ঞাসীসেন নিদ্দেসো। ঝানসম্পযুত্তা হি লহুতা ৰিনাপি ইদ্ধিযা আকাসং লঙ্ঘাপনপ্পমাণপ্পত্তা ৰিয হোতি। লহুভাৰগ্গহণেনেৰ চেত্থ মুদুকম্মঞ্ঞভাৰাপি গহিতা এৰ। তেনাহ <span class="bld">‘‘লহুমুদুকম্মঞ্ঞকাযো হুত্বা’’</span>তি।</p>
<p class="bodytext"><span class="bld">ইমিনা</span> <a name="V2.0017"></a> <span class="bld">পরিযাযেনা</span>তি তিণ্ণং ঝানানং সমাপজ্জনেন সুখলহুভাৰপ্পত্তনামরূপকাযস্স সতি চিত্তপরিদমনে চতুত্থং ঝানং সুখেনেৰ ইদ্ধিপটিলাভায সংৰত্ততীতি ইমিনা পরিযাযেন। পকতিভূমিযা হি অধিট্ঠানভূতা সম্ভারভূমিযো পাকারস্স নেমিপ্পদেসো ৰিযাতি।</p>
<p class="bodytext"><a name="para382"></a><span class="paranum">৩৮২</span>. ইদ্ধিপাদনিদ্দেসে <span class="bld">চত্তারো</span>তি গণনপরিচ্ছেদো। <span class="bld">ইদ্ধিপাদা</span>তি এত্থ ইজ্ঝতীতি ইদ্ধি, সমিজ্ঝতি নিপ্ফজ্জতীতি অত্থো। ইজ্ঝন্তি ৰা এতায সত্তা ইদ্ধা ৰুদ্ধা উক্কংসগতা হোন্তীতি ইদ্ধি। পঠমেনত্থেন ইদ্ধি এৰ পাদোতি ইদ্ধিপাদো, ইদ্ধিকোট্ঠাসোতি অত্থো। দুতিযেনত্থেন ইদ্ধিযা পাদোতি ইদ্ধিপাদো। <span class="bld">পাদো</span>তি পতিট্ঠা, অধিগমূপাযোতি অত্থো। তেন হি উপরূপরিৰিসেসসঙ্খাতং ইদ্ধিং পজ্জন্তি পাপুণন্তি। অযং তাৰ অট্ঠকথানযো। তত্থ ইদ্ধি-সদ্দস্স পঠমো কত্তুঅত্থো, দুতিযো করণত্থো <a name="M2.0018"></a> ৰুত্তো। পাদ-সদ্দস্স একো করণত্থোৰ। পজ্জিতব্বাৰ ইদ্ধি ৰুত্তা, ন চ ইজ্ঝন্তী, পজ্জিতব্বা চ ইদ্ধি পজ্জনকরণেন পাদেন সমানাধিকরণা হোতীতি পঠমেন অত্থেন ‘‘ইদ্ধি এৰ পাদো ইদ্ধিপাদো’’তি ন সক্কা ৰত্তুং। তথা ইদ্ধিকিরিযাকরণেন সাধেতব্বাৰ ৰুদ্ধিসঙ্খাতা ইদ্ধি পজ্জনকিরিযাকরণেন পজ্জিতব্বাতি দ্বিন্নং করণানং ন অসমানাধিকরণতা সম্ভৰতীতি দুতিযেনত্থেন ‘‘ইদ্ধিযা পাদো ইদ্ধিপাদো’’তি চ ন সক্কা ৰত্তুং। তস্মা পঠমেনত্থেন সমানাধিকরণসমাসো, দুতিযেন সামিৰচনসমাসো ন যুজ্জতীতি পঠমেনত্থেন ইদ্ধিযা পাদো ইদ্ধিপাদো, দুতিযেনত্থেন ইদ্ধি এৰ পাদো ইদ্ধিপাদোতি সমাসো যুত্তো, যথাৰুত্তোপি ৰা, পাদস্স ইজ্ঝমানকোট্ঠাসইজ্ঝনকরণূপাযভাৰতো।</p>
<p class="bodytext">পুব্বভাগছন্দৰসেন <span class="bld">ছন্দহেতুকো</span>। সম্পযুত্তছন্দৰসেন <span class="bld">ছন্দাধিকো</span>। পুব্বাভিসঙ্খারৰসেন এৰ পন সহজাতছন্দস্সাপি অধিকতা ৰেদিতব্বা। অথ ৰা ‘‘ছন্দঞ্চে ভিক্খু অধিপতিং করিত্বা লভতি সমাধিং, লভতি চিত্তস্সেকগ্গতং, অযং ৰুচ্চতি ছন্দসমাধী’’তি ইমায পাল়িযা ছন্দাধিপতিসমাধি <span class="bld">ছন্দসমাধী</span>তি অধিপতি-সদ্দলোপং কত্বা সমাসো ৰুত্তোতি ৰিঞ্ঞাযতি। অধিপতিসদ্দত্থদস্সনৰসেন পন <span class="bld">অট্ঠকথাযং</span> ‘‘ছন্দহেতুকো ছন্দাধিকো ৰা সমাধী’’তি ৰুত্তং। তেনেৰাহ <span class="bld">‘‘ছন্দং অধিপতিং করিত্বা’’</span>তিআদি। <span class="bld">পধানভূতা</span>তি ৰীরিযভূতাতি কেচি ৰদন্তি। সঙ্খতসঙ্খারনিৰত্তনত্থং পন <span class="bld">পধানগ্গহণং</span>। অথ ৰা তং তং ৰিসেসং সঙ্খরোতীতি <span class="bld">সঙ্খারো,</span> সব্বম্পি ৰীরিযং। তত্থ চতুকিচ্চসাধকতো অঞ্ঞস্স নিৰত্তনত্থং <span class="bld">পধানগ্গহণং। পধানভূতা</span> সেট্ঠভূতাতি অত্থো। চতুব্বিধস্স পন ৰীরিযস্স অধিপ্পেতত্তা বহুৰচননিদ্দেসো। যো পন ‘‘ইদ্ধিযা পাদো ইদ্ধিপাদো’’তি এৰং সমাসযোজনাৰসেন পাদস্স উপাযত্থতং গহেত্বা ইদ্ধিপাদত্থো <a name="V2.0018"></a> ৰুত্তো, সো পটিলাভপুব্বভাগানং কত্তুকরণিদ্ধিভাৰং ‘‘ছন্দিদ্ধিপাদো’’তিআদিনা (ৰিভ॰ ৪৫৭) ৰা অভিধম্মে আগতত্তা ছন্দাদীহি ইদ্ধিপাদেহি সাধেতব্বায ৰুদ্ধিযা কত্তিদ্ধিভাৰং, ছন্দাদীনং করণিদ্ধিভাৰঞ্চ সন্ধায ৰুত্তোতি ৰেদিতব্বো।</p>
<p class="bodytext">ৰীরিযিদ্ধিপাদে <span class="bld">‘‘ৰীরিযসমাধিপধানসঙ্খারসমন্নাগত’’</span>ন্তি দ্বিক্খত্তুং ৰীরিযং আগতং। তত্থ পুরিমং সমাধিৰিসেসনং ৰীরিযাধিপতি সমাধি <span class="bld">ৰীরিযসমাধী</span>তি। দুতিযং সমন্নাগমঙ্গদস্সনং। দ্বে এৰ হি সব্বত্থ সমন্নাগমঙ্গানি সমাধি <a name="M2.0019"></a>, পধানসঙ্খারো চ। ছন্দাদযো সমাধিৰিসেসনানি, পধানসঙ্খারো পন পধানৰচনেনেৰ ৰিসেসিতো, ন ছন্দাদীহীতি ন ইধ ৰীরিযাধিপতিতা পধানসঙ্খারস্স ৰুত্তা হোতি। ৰীরিযঞ্চ সমাধিং ৰিসেসেত্বা ঠিতমেৰ সমন্নাগমঙ্গৰসেন পধানসঙ্খারৰচনেন ৰুত্তন্তি নাপি দ্বীহি ৰীরিযেহি সমন্নাগমো ৰুত্তো হোতীতি। যস্মা পন ছন্দাদীহি ৰিসিট্ঠো সমাধি, তথা ৰিসিট্ঠেনেৰ চ তেন সম্পযুত্তো পধানসঙ্খারো, সেসধম্মা চ, তস্মা সমাধিৰিসেসনানং ৰসেন চত্তারো ইদ্ধিপাদা ৰুত্তা। ৰিসেসনভাৰো চ ছন্দাদীনং তংতংঅৰস্সযৰসেন হোতীতি।</p>
<p class="bodytext"><span class="bld">অথ ৰা</span>তিআদিনা নিস্সযট্ঠেপি পাদ-সদ্দে উপাযট্ঠেন ছন্দাদীনং ইদ্ধিপাদতা ৰুত্তা। তেনেৰ অভিধম্মে উত্তরচূল়ভাজনীযে ‘‘চত্তারো ইদ্ধিপাদা ছন্দিদ্ধিপাদো’’তিআদিনা (ৰিভ॰ ৪৫৭) ছন্দাদীনমেৰ ইদ্ধিপাদতা ৰুত্তা। পঞ্হাপুচ্ছকে চ ‘‘চত্তারো ইদ্ধিপাদা ইধ ভিক্খু ছন্দসমাধী’’তিআদিনাৰ (ৰিভ॰ ৪৬২) উদ্দেসং কত্বাপি পুন ছন্দাদীনংযেৰ কুসলাদিভাৰো ৰিভত্তো। উপাযিদ্ধিপাদদস্সনত্থমেৰ হি সুত্তে, অভিধম্মে চ নিস্সযিদ্ধিপাদদস্সনং কতং, অঞ্ঞথা চতুব্বিধতা ন হোতীতি।</p>
<p class="bodytext"><a name="para383"></a><span class="paranum">৩৮৩</span>. <span class="bld">ছন্দাদীনি অট্ঠা</span>তি ছন্দসমাধি ৰীরিযসমাধি চিত্তসমাধি ৰীমংসাসমাধীতি এৰং ছন্দাদীনি অট্ঠ। কামং চেত্থ চতূসুপি ঠানেসু সমাধি সমাধি এৰ, তথাপি ইদ্ধিং উপ্পাদেতুকামতাছন্দসহিতোৰ সমাধি ইদ্ধিপটিলাভায সংৰত্ততি, ন কেৰলো। এৰং ৰীরিযসমাধিআদযোপি। তস্মা ছন্দাদিসহিতা এতে চত্তারো চ সমাধী, ছন্দাদযো চ চত্তারোতি অট্ঠ পজ্জতি ইদ্ধি এতেহি পাপুণীযতি, সযং ৰা পজ্জন্তি ইদ্ধিপটিলাভায সম্পজ্জন্তীতি <span class="bld">পদানী</span>তি ৰুচ্চন্তি। তেনাহ <span class="bld">‘‘ইদ্ধিপটিলাভায সংৰত্তন্তী’’</span>তি। যং পন পাল়িযং ‘‘ছন্দো ন সমাধী’’তিআদি, তং যদিপি ছন্দাদযো সমাধিসহিতাৰ ইদ্ধিং নিপ্ফাদেন্তি, তথাপি ৰিসুং <a name="V2.0019"></a> নেসং পদভাৰদস্সনং। <span class="bld">একতো নিযুত্তোৰ,</span> ন একেকো হুত্বাতি অধিপ্পাযো। <span class="bld">নিযুত্তোৰা</span>তি সহিতো এৰ, ন ৰিযুত্তো।</p>
<p class="bodytext"><a name="para384"></a><span class="paranum">৩৮৪</span>. <span class="bld">অনোনত</span>ন্তি ন ওনতং, ৰীরিযেন পগ্গহিতত্তা অলীনন্তি অত্থো। তেনাহ <span class="bld">‘‘কোসজ্জে ন ইঞ্জতী’’</span>তি, কোসজ্জনিমিত্তং ন চলতীতি <a name="M2.0020"></a> অত্থো। উদ্ধং নতং <span class="bld">উন্নতং,</span> উদ্ধতং ৰিক্খিত্তং। ন উন্নতং <span class="bld">অনুন্নতং,</span> অৰিক্খিত্তং সমাহিতন্তি অত্থো। তেনাহ <span class="bld">‘‘উদ্ধচ্চে ন ইঞ্জতী’’</span>তি। অভিসঙ্গৰসেন নতং অভিনতং, ন অভিনতং <span class="bld">অনভিনতং,</span> অরত্তং। অপগমনৰসেন নতং অপনতং, কোধৰসেন ৰিমুখং। ন অপনতং <span class="bld">অনপনতং,</span> অদুট্ঠং। দিট্ঠিযা ‘‘অহং, মম’’ন্তি নিস্সযৰসেন ন নিস্সিতন্তি <span class="bld">অনিস্সিতং</span>। ছন্দরাগৰসেন ন পটিবদ্ধন্তি <span class="bld">অপ্পটিবদ্ধং। রাগো</span> কেৰলং আসত্তিমত্তং, <span class="bld">ছন্দরাগো</span> পন বহলকিলেসো। তথা হিস্স দূরে ঠিতম্পি আরম্মণং পটিবদ্ধমেৰ। <span class="bld">ৰিপ্পমুত্ত</span>ন্তি ৰিসেসতো পমুত্তং। ঝানানং কামরাগপটিপক্খতায আহ <span class="bld">‘‘কামরাগে’’</span>তি। <span class="bld">ৰিসংযুত্ত</span>ন্তি ৰিৰিত্তং সংকিলেসতো, ন ৰা সংযুত্তং চতূহিপি যোগেহি। <span class="bld">ৰিমরিযাদিকতং</span> কিলেসমরিযাদায, যথা ঈসকম্পি কিলেসমরিযাদা ন হোতি, তথা পটিপন্নং। <span class="bld">একত্তগত</span>ন্তি একগ্গতং উপগতং অচ্চন্তমেৰ সমাহিতং। ততো এৰ <span class="bld">নানত্তকিলেসেহি</span> নানাসভাৰেহি কিলেসেহি <span class="bld">ন ইঞ্জতি</span>।</p>
<p class="bodytext"><span class="bld">এস অত্থো</span>তি কোসজ্জাদিনিমিত্তং। ইমস্স চিত্তস্স আনেঞ্জনত্থো সিদ্ধো এৰ আনেঞ্জপ্পত্তিযা পকাসনৰসেন দস্সিতত্তা। <span class="bld">পুন ৰুত্তো</span>তি ইদ্ধিযা ভূমিপাদপদদস্সনপ্পসঙ্গেন ‘‘ইমানি মূলানি নামা’’তি মূলভাৰদস্সনত্থং পুন ৰুত্তো। <span class="bld">পুরিমো</span>তি ‘‘সদ্ধাদীহি পরিগ্গহিতত্তা’’তিআদিনা পুব্বে ছধা দস্সিতনযো। <span class="bld">অয</span>ন্তি অধুনা সোল়সধা দস্সিতনযো। সুত্তনযে, পটিসম্ভিদানযে চ দস্সিতে তত্থ সম্মোহো ন হোতি, ন অদস্সিতেতি আহ <span class="bld">‘‘উভযত্থ অসম্মোহত্থ’’</span>ন্তি।</p>
<p class="bodytext"><a name="para385"></a><span class="paranum">৩৮৫</span>. <span class="bld">ঞাণেন অধিট্ঠহন্তো</span>তি ‘‘কথং পনাযং এৰং হোতী’’তি এত্থ পুব্বে অত্তনা ৰুত্তপদং উদ্ধরতি অধিট্ঠানৰিধিং দস্সেতুং <span class="bld">‘‘অভিঞ্ঞাপাদকং ঝানং সমাপজ্জিত্বা ৰুট্ঠাযা’’</span>তি। এত্থ অনুপুব্বেন চত্তারি ঝানানি সমাপজ্জিত্বা চতুত্থজ্ঝানতো ৰুট্ঠাযাতি কেচি, তং অযুত্তং। যথিচ্ছিতজ্ঝানসমাপজ্জনত্থঞ্হি চিত্তপরিদমনং, চতুত্থজ্ঝানমেৰ চ অভিঞ্ঞাপাদকং, ন ইতরানি। <span class="bld">পরিকম্মং কত্বা</span>তি পাদকজ্ঝানতো ৰুট্ঠায কামাৰচরচিত্তেন ‘‘সতং হোমী’’তিআদিনা <a name="V2.0020"></a> চিন্তনমেৰেত্থ পরিকম্মকরণং, তথাৰজ্জনমেৰ চ আৰজ্জনং। <span class="bld">দুতিযম্পী</span>তি <span class="bld">পি</span>-সদ্দো সমুচ্চযত্থো, তেন ততিযম্পি, ততো ভিয্যোপীতি ইমমত্থং দীপেতি। যথা হি ঝানভাৰনা, এৰমভিঞ্ঞাভাৰনাপি। <span class="bld">‘‘একৰারং দ্বেৰার’’</span>ন্তি ইদম্পি নিদস্সনমত্তং দট্ঠব্বং। <span class="bld">নিমিত্তারম্মণ</span>ন্তি পটিভাগনিমিত্তারম্মণং। <span class="bld">পরিকম্মচিত্তানী</span>তি এত্থ একেকস্স পরিকম্মচিত্তস্স সতারম্মণতা <a name="M2.0021"></a> দট্ঠব্বা ‘‘সতং হোমী’’তি পৰত্তনতো। <span class="bld">সহস্সারম্মণানী</span>তি এত্থাপি এসেৰ নযো। <span class="bld">ৰণ্ণৰসেনা</span>তি অত্তনা পরিকপ্পিতৰণ্ণৰসেন। <span class="bld">নো পণ্ণত্তিৰসেনা</span>তি ন সত্তপণ্ণত্তিৰসেন। <span class="bld">তং</span> অধিট্ঠানচিত্তং <span class="bld">অপ্পনাচিত্তমিৰা</span>তি ইৰগ্গহণং অভিঞ্ঞাচিত্তস্স ঝানচিত্তস্স পঠমুপ্পত্তিসদিসভাৰতো ৰুত্তং, ন তস্স অপ্পনাভাৰতো। <span class="bld">রূপাৰচরচতুত্থজ্ঝানিক</span>ন্তি রূপাৰচরচতুত্থঝানৰন্তং, তেন সম্পযুত্তং।</p>
<p class="bodytext"><a name="para386"></a><span class="paranum">৩৮৬</span>. যদি এৰং ‘‘আৰজ্জিত্বা ঞাণেন অধিট্ঠাতী’’তি পটিসম্ভিদাৰচনং কথন্তি আহ <span class="bld">‘‘যম্পী’’</span>তিআদি। <span class="bld">তত্রাপী</span>তি পটিসম্ভিদাযম্পি। <span class="bld">আৰজ্জতী</span>তি ‘‘বহুকং আৰজ্জতী’’তি ইদং পাঠপদং <span class="bld">পরিকম্মৰসেনেৰ ৰুত্তং,</span> ন আৰজ্জনৰসেন। <span class="bld">আৰজ্জিত্বা ঞাণেন অধিট্ঠাতীতি অভিঞ্ঞাঞাণৰসেন ৰুত্তং,</span> ন পরিকম্মচিত্তসম্পযুত্তস্স, অঞ্ঞস্স ৰা কামাৰচরস্স ঞাণস্স ৰসেন। ন হি তস্স তাদিসো আনুভাৰো অত্থীতি। <span class="bld">তস্মা</span>তি যস্মা অপ্পনাপ্পত্তস্স অভিঞ্ঞাঞাণস্সেৰ ৰসেন অধিট্ঠানং, তস্মা। অযমধিট্ঠানক্কমোতি দস্সেন্তো <span class="bld">‘‘বহুকং আৰজ্জতী’’</span>তিআদিমাহ। তত্থ <span class="bld">সন্নিট্ঠাপনৰসেনা</span>তি নিপ্ফাদনৰসেন।</p>
<p class="bodytext"><span class="bld">কাযসক্খিদস্সনত্থ</span>ন্তি ন কেৰলং ৰচনমত্তমেৰ, অথ খো অযমেতস্সত্থস্স অত্তনো কাযেন সচ্ছিকতত্তা কাযসক্খীতি সক্খিদস্সনত্থং।</p>
<p class="bodytext"><span class="bld">কোকনদ</span>ন্তি পদুমৰিসেসনং যথা ‘‘কোকাসক’’ন্তি। তং কির বহুপত্তং, ৰণ্ণসম্পন্নং, অতিৰিয সুগন্ধঞ্চ হোতি। <span class="bld">পাতো</span>তি পগেৰ। অযঞ্হেত্থ অত্থো – যথা কোকনদসঙ্খাতং <span class="bld">পদুমং পাতো</span> সূরিযস্সুগ্গমনৰেলাযং <span class="bld">ফুল্লং</span> ৰিকসিতং <span class="bld">অৰীতগন্ধং সিযা ৰিরোচমানং,</span> এৰং সরীরগন্ধেন, গুণগন্ধেন চ <span class="bld">সুগন্ধং</span> সরদকালে <span class="bld">অন্তলিক্খে আদিচ্চমিৰ</span> অত্তনো তেজসা <span class="bld">তপন্তং</span> অঙ্গেহি নিচ্ছরণকজুতিতায <span class="bld">অঙ্গীরসং</span> সম্মাসম্বুদ্ধং <span class="bld">পস্সা</span>তি।</p>
<p class="bodytext"><span class="bld">অভব্বো</span>তি পটিপত্তিসারমিদং সাসনং, পটিপত্তি চ পরিযত্তিমূলিকা, ত্বঞ্চ পরিযত্তিং উগ্গহেতুং <a name="V2.0021"></a> অসমত্থো, তস্মা অভব্বোতি অধিপ্পাযো। <span class="bld">অভব্বো নাম ন হোতি</span> ৰাসধুরস্সেৰ পধানভাৰতো।</p>
<p class="bodytext"><span class="bld">ভিক্খূ</span>তি পব্বজিতৰোহারেন ৰুত্তং, ভাৰিনং ৰা ভিক্খুভাৰং উপাদায যথা ‘‘অগমা রাজগহং বুদ্ধো’’তি (সু॰ নি॰ ৪১০)। <span class="bld">পিলোতিকখণ্ড</span>ন্তি সুৰিসুদ্ধং চোল়খণ্ডং <a name="M2.0022"></a>। রজো হরতীতি <span class="bld">রজোহরণং। অভিনিম্মিনিত্বা অদাসি</span> তত্থ পুব্বে কতাধিকারত্তা। তথা হি যোনিসো উম্মুজ্জন্তো ‘‘অত্তভাৰস্স পনাযং দোসো’’তি অসুভসঞ্ঞং, অনিচ্চসঞ্ঞঞ্চ পটিলভিত্বা নামরূপপরিগ্গহাদিনা পঞ্চসু খন্ধেসু ঞাণং ওতারেত্বা কলাপসম্মসনাদিক্কমেন ৰিপস্সনং ৰড্ঢেত্বা উদযব্বযঞাণাদিপটিপাটিযা ৰিপস্সনং অনুলোমগোত্রভুসমীপং পাপেসি। ওভাসৰিস্সজ্জনপুব্বিকা ভাসিতগাথা <span class="bld">ওভাসগাথা</span>।</p>
<p class="bodytext"><span class="bld">রাগো রজো</span> অরিযস্স ৰিনযে, ন চ পন <span class="bld">রেণু ৰুচ্চতি ‘‘রজো’’</span>তি। কস্মা? চিত্তস্স মলীনভাৰকরণতো। <span class="bld">রাগস্সেতং অধিৰচনং ‘‘রজো’’</span>তি। <span class="bld">এতং রজ</span>ন্তি এতং রাগসঙ্খাতং রজং। <span class="bld">ৰিপ্পজহিত্বা</span>তি অগ্গমগ্গেন ৰিসেসতো পজহনহেতু। <span class="bld">পণ্ডিতা ৰিহরন্তি তে</span>তি তে পজহনকা পণ্ডিতা হুত্বা ৰিহরন্তি। <span class="bld">ৰীতরজস্স</span> সব্বসো পহীনরাগাদিরজস্স বুদ্ধস্স ভগৰতো <span class="bld">সাসনে</span>। তথা হি ৰদন্তি –</p>
<p class="gatha1">‘‘চিত্তম্হি সংকিলিট্ঠম্হি, সংকিলিস্সন্তি মাণৰা।</p>
<p class="gathalast">চিত্তে সুদ্ধে ৰিসুজ্ঝন্তি, ইতি ৰুত্তং মহেসিনা’’তি॥ (দী॰ নি॰ অট্ঠ॰ ২.৩৭৩; ম॰ নি॰ অট্ঠ॰ ১.১০৬; সং॰ নি॰ অট্ঠ॰ ২.৩.১০০; ইতিৰু॰ অট্ঠ॰ ৮৮)।</p>
<p class="bodytext">ছল়ভিঞ্ঞাগহণেন গহিতায ছল়ভিঞ্ঞায ৰিভাৰিতেপি অরিযমগ্গে অনুত্তরভাৰসামঞ্ঞেন ফলনিব্বানেহি সদ্ধিং সঙ্গণ্হন্তো আহ <span class="bld">‘‘নৰ লোকুত্তরধম্মা’’</span>তি।</p>
<p class="bodytext">পত্তস্স পিদহনাকারেন হত্থং ঠপেন্তো <span class="bld">‘‘হত্থং পিদহী’’</span>তি ৰুত্তো। <span class="bld">হত্থ</span>ন্তি ৰা করণত্থে উপযোগৰচনং, হত্থেন পিদহীতি অত্থো।</p>
<p class="bodytext"><span class="bld">সহস্সক্খত্তু</span>ন্তি <a name="V2.0022"></a> সহস্সধা। সহস্সধা হি অত্তানং একচিত্তেনেৰ নিম্মিনন্তোপি সহস্সৰারং নিম্মিনন্তো ৰিয হোতি। অসতিপি কিরিযাব্যাৰুত্তিযং তদত্থসিদ্ধিতোতি ইমমত্থং দস্সেতুং ‘‘সহস্সক্খত্তু’’ন্তি ৰুত্তং। <span class="bld">অম্বৰনে</span>তি অম্বৰনে কতৰিহারে। <span class="bld">রম্মে</span>তি রমণীযে। যাৰ কালপ্পৰেদনা, তাৰ নিসীদীতি যোজনা।</p>
<p class="bodytext"><span class="bld">অনিযমেত্বা</span>তি ৰণ্ণাৰযৰসরীরাৰযৰপরিক্খারকিরিযাৰিসেসাদীহি নিযমং অকত্বা। <span class="bld">নানাৰণ্ণে</span>তি নানাকারে যথাৰুত্তৰণ্ণাদিৰসেন নানাৰিধে। <span class="bld">মিস্সককেসে</span>তি পলিতেহি মিস্সিতকেসে। উপড্ঢরত্তৰণ্ণউপড্ঢপণ্ডুৰণ্ণাদীসু অঞ্ঞতরৰণ্ণন্তি এৰং <span class="bld">উপড্ঢরত্তচীৰরে</span>। পদৰসেন অত্থস্স <a name="M2.0023"></a>, গমনৰসেন পাল়িযা ভণনং <span class="bld">পদভাণং</span>। পরিকথাদিৰসেন ধম্মস্স কথনং <span class="bld">ধম্মকথা</span>। সরেন ভঞ্ঞং সুত্তাদীনং উচ্চারণং <span class="bld">সরভঞ্ঞং। অপরেপী</span>তি ৰুত্তাকারতো অঞ্ঞেপি দীঘরস্সকিসথূলাদিকে নানপ্পকারকে। <span class="bld">ইচ্ছিতিচ্ছিতপ্পকারাযেৰ হোন্তী</span>তি যথা যথা ইচ্ছিতা, তংতংপকারাযেৰ হোন্তি। যত্তকা হি ৰিসেসা ৰণ্ণাদিৰসেন তেসু ইচ্ছিতা, তত্তকৰিসেসৰন্তোৰ তে হোন্তি। তে পন তথা বহুধা ভিন্নাকারেপি ৰণ্ণৰসেন আরম্মণং কত্বা একমেৰ অধিট্ঠানচিত্তং পৰত্ততি। অযং হিস্স আনুভাৰো – যথা একাৰ চেতনা নানাৰিসেসৰন্তং অত্তভাৰং নিব্বত্তেতি, তত্থ ভৰপত্থনা কম্মস্স ৰিসেসপচ্চযো হোতি। অচিন্তেয্যো চ কম্মৰিপাকোতি চে, ইধাপি পরিকম্মচিত্তং ৰিসেসপচ্চযো হোতি, অচিন্তেয্যো চ ইদ্ধিৰিসযোতি গহেতব্বং। <span class="bld">এস নযো</span>তি য্বাযং বহুভাৰনিম্মানে ‘‘অভিঞ্ঞাপাদকং ঝানং সমাপজ্জিত্বা’’তিআদিনা অধিট্ঠাননযো ৰুত্তো, এস নযো ইতরেসুপি অধিট্ঠানেসু।</p>
<p class="bodytext">ইতি অৰিসেসং অতিদেসেন দস্সেত্বা ৰিসেসং সরূপতো দস্সেতুং <span class="bld">‘‘অযং পন ৰিসেসো’’</span>তিআদি ৰুত্তং। তত্থ ইমিনা ভিক্খুনা ইচ্ছন্তেনাতি সম্বন্ধো। <span class="bld">মং জানিস্সন্তী</span>তি ‘‘ইদ্ধিমা’’তি মং জানিস্সন্তি। <span class="bld">অন্তরাৰা</span>তি পরিচ্ছিন্নকালস্স অব্ভন্তরে এৰ। <span class="bld">পাদকজ্ঝান</span>ন্তিআদি পরিকম্মকরণাকারদস্সনত্থং ৰুত্তং, ইতরং পন অতিদেসেনেৰ ৰিভাৰিতন্তি। <span class="bld">এৰং অকরোন্তো</span>তি ‘‘একো হোমী’’তি অন্তরা অধিট্ঠানং অকরোন্তো। <span class="bld">‘‘যথাপরিচ্ছিন্নকালৰসেনা’’</span>তি ইমিনা ‘‘সতং হোমী’’তিআদিনা অধিট্ঠানং করোন্তেন কালপরিচ্ছেদৰসেনেৰ কাতব্বন্তি দস্সেতি। <span class="bld">সযমেৰ একো হোতি</span> অধিট্ঠানস্স পটিপ্পস্সদ্ধত্তা। এত্থ চ পরিকম্মাধিট্ঠানচিত্তানং ইদ্ধিমা ৰণ্ণৰসেন সযমেৰ আরম্মণং হোতি। তেসু পরিকম্মচিত্তানি <a name="V2.0023"></a> সন্ততিপচ্চুপ্পন্নারম্মণানি। অধিট্ঠানচিত্তং সম্পতিৰত্তমানারম্মণং অধিট্ঠানস্স একচিত্তক্খণিকত্তাতি ৰদন্তি।</p>
<p class="bodytext"><a name="para387"></a><span class="paranum">৩৮৭</span>. <span class="bld">‘‘আৰিভাৰ’’</span>ন্তি পদস্স হেট্ঠা ৰুত্তেন হোতি-সদ্দেন সম্বন্ধো ন যুজ্জতি উপযোগৰচনেন ৰুত্তত্তা, তথা ৰক্খমানেন চ গচ্ছতি-সদ্দেন অত্তনো, পরেসঞ্চ আৰিভাৰস্স ইচ্ছিতত্তা, নামপদঞ্চ কিরিযাপদাপেক্খন্তি কিরিযাসামঞ্ঞৰাচিনা করোতি-সদ্দেন যোজেত্বা আহ <span class="bld">‘‘আৰিভাৰং করোতী’’</span>তি। <span class="bld">তিরোভাৰ</span>ন্তি এত্থাপি এসেৰ নযো <a name="M2.0024"></a>। যদি এৰং কথং পটিসম্ভিদাযন্তি চোদনং সন্ধাযাহ <span class="bld">‘‘ইদমেৰ হী’’</span>তিআদি। কামং <span class="bld">পটিসম্ভিদাযং</span> ‘‘আৰিভাৰন্তি কেনচি অনাৰটং হোতী’’তিআদিনা (পটি॰ ম॰ ৩.১১) আগতং, তম্পি ইদমেৰ আৰিভাৰকরণং, তিরোভাৰকরণঞ্চ সন্ধায ৰুত্তং। সেসপদানি তেসংযেৰ ৰেৰচনানি। <span class="bld">অন্ধকার</span>ন্তি রত্তন্ধকারং, দিৰাপি ৰা বিলগুহাদিগতং <span class="bld">অন্ধকারং। পটিচ্ছন্ন</span>ন্তি কুট্টকৰাটাদিনা পটিচ্ছাদিতং। <span class="bld">অনাপাথ</span>ন্তি দূরতাসুখুমতরতাদিনা ন আপাথগতং। <span class="bld">অয</span>ন্তি ইদ্ধিমা। পটিচ্ছন্নোপি দূরে ঠিতোপি অত্তা ৰা পরো ৰা যথা দিস্সতীতি ৰিভত্তিং পরিণামেত্বা যোজেতব্বং। <span class="bld">আলোকজাত</span>ন্তি আলোকভূতং, জাতালোকং ৰা।</p>
<p class="bodytext"><a name="para388"></a><span class="paranum">৩৮৮</span>. <span class="bld">এতং পন পাটিহারিয</span>ন্তি আৰিভাৰপাটিহারিযমাহ। <span class="bld">কেন কতপুব্ব</span>ন্তি তত্থ কাযসক্খিং পুচ্ছিত্বা ‘‘সত্থা তাৰ কাযসক্খী’’তি দস্সেন্তেন ‘‘ভগৰতা’’তি ৰত্বা তমত্থং ৰিভাৰেতুং <span class="bld">‘‘ভগৰা হী’’</span>তিআদি ৰুত্তং। সাৰত্থিৰাসিকে পস্সন্তীতি আনেত্বা সম্বন্ধো, তথা ‘‘যাৰ অৰীচিং দস্সেসী’’তি। আকাসগতেসু হেট্ঠিমহেট্ঠিমৰিমানেসু উপরূপরিৰিমানং ব্যৰধাযকেসু ব্যূহিযমানেসু তগ্গতং আকাসং ব্যূল়্হং নাম হোতীতি ৰুত্তং <span class="bld">‘‘আকাসঞ্চ দ্বিধা ৰিযূহিত্বা’’</span>তি।</p>
<p class="bodytext"><span class="bld">অযমত্থো</span>তি আৰিভাৰপাটিহারিযস্স সত্থারা কতভাৰো। পুরিমবুদ্ধানং পটিপত্তিআৰজ্জনং বুদ্ধপ্পৰেণিযা অনুপালনত্থং। <span class="bld">‘‘একেন পাদেনা’’</span>তিআদি তিৰিক্কমদস্সনং। <span class="bld">নযং দেতি</span> যস্স নযস্স অনুসারেন ৰাচনামগ্গং ঠপেসি।</p>
<p class="bodytext"><span class="bld">চূল়অনাথপিণ্ডিকো</span> নাম অনাথপিণ্ডিকমহাসেট্ঠিস্স কনিট্ঠভাতা।</p>
<p class="bodytext"><span class="bld">সিনেরুপব্বতং</span> <a name="V2.0024"></a> <span class="bld">নিব্বিজ্ঝিত্বা</span>তি তং পরিসায দিস্সমানরূপংযেৰ কত্বা নিব্বিজ্ঝিত্বা। <span class="bld">ন</span>ন্তি সিনেরুপব্বতং।</p>
<p class="bodytext">অনেকসতসহস্সসঙ্খস্স ওকাসলোকস্স, তংনিৰাসিসত্তলোকস্স চ ৰিৰটভাৰকরণপাটিহারিযং <span class="bld">লোকৰিৰরণং নাম। মহাব্রহ্মা</span>তি সহম্পতিমহাব্রহ্মা।</p>
<p class="bodytext">পস্সথ <a name="M2.0025"></a> তাৰ অপণ্ণকপটিপদায ফলন্তি <span class="bld">নিরযভযেন তজ্জেত্বা</span> সত্থু অনুপুব্বিকথানযেন <span class="bld">সগ্গসুখেন পলোভেত্বা,</span> ন পন সগ্গসম্পত্তিযং নিন্নভাৰাপাদনেন।</p>
<p class="bodytext"><a name="para389"></a><span class="paranum">৩৮৯</span>. যথা আৰিভাৰকরণে আলোককসিণং সমাপজ্জিতব্বং আলোকনিম্মানায, এৰং তিরোভাৰকরণে অন্ধকারনিম্মানায নীলকসিণং সমাপজ্জিতব্বং। কামঞ্চেতং পাল়িযং সরূপতো নাগতং, ‘‘ৰিৰটং আৰট’’ন্তি (পটি॰ ম॰ ৩.১১) পন ৰচনতো অত্থতো আগতমেৰ। ওদাতকসিণন্তোগধং ৰা আলোককসিণন্তি ৰুত্তোৰাযমত্থো। <span class="bld">অন্ধকার</span>ন্তি অন্ধকারৰন্তং।</p>
<p class="bodytext"><a name="para390"></a><span class="paranum">৩৯০</span>. <span class="bld">অৰসেসে</span> ইট্টিযত্থেরাদিকে।</p>
<p class="bodytext"><a name="para391"></a><span class="paranum">৩৯১</span>. পাকটো ইদ্ধিমা এতস্স অত্থীতি পাকটং, পাকটঞ্চ তং পাটিহারিযঞ্চাতি <span class="bld">পাকটপাটিহারিযং</span>। ন এত্থ ইদ্ধিমা পাকটোতি অপাকটং, অপাকটঞ্চ তং পাটিহারিযঞ্চাতি <span class="bld">অপাকটপাটিহারিযং</span>। ইদ্ধিমতো এৰ হি পাকটাপাকটভাৰেনাযং ভেদো, ন পাটিহারিযস্স। ন হি তং অপাকটং অত্থি।</p>
<p class="bodytext"><span class="bld">উত্তরিমনুস্সধম্মা</span>তি মনুস্সধম্মো ৰুচ্চতি দস কুসলকম্মপথধম্মা, ততো মনুস্সধম্মতো উত্তরি। ইদ্ধিসঙ্খাতং পাটিহারিযং <span class="bld">ইদ্ধিপাটিহারিযং। আল়িন্দে</span>তি পমুখে। <span class="bld">ওকাসেহী</span>তি পকির। <span class="bld">ইদ্ধাভিসঙ্খার</span>ন্তি ইদ্ধিপযোগং। <span class="bld">অভিসঙ্খাসী</span>তি অভিসঙ্খরি, অকাসীতি অত্থো। <span class="bld">তালচ্ছিগ্গল়েনা</span>তি কুঞ্চিকচ্ছিদ্দেন। <span class="bld">অগ্গল়ন্তরিকাযা</span>তি পিট্ঠসঙ্ঘাতানং অন্তরেন।</p>
<p class="bodytext"><span class="bld">অন্তরহিতো</span>তি অন্তরধাযিতুকামো। <span class="bld">বকো</span> ব্রহ্মা যথা অন্তরধাযিতুং ন সক্কোতি, তথা কত্বা ভগৰা সযং তস্স, ব্রহ্মগণস্স চ অনাপাথভাৰগমনেন অন্তরহিতো হুত্বা ‘‘সমণস্স গোতমস্স <a name="V2.0025"></a> ইমস্মিং ঠানে অত্থিভাৰো ৰা নত্থিভাৰো ৰা ন সক্কা জানিতু’’ন্তি এৰং ব্রহ্মগণস্স ৰচনোকাসো মা হোতূতি <span class="bld">‘‘ভৰেৰাহ’’</span>ন্তি ইমং গাথং অভাসি।</p>
<p class="bodytext">তত্থ <span class="bld">ভৰেৰাহং ভযং দিস্বা</span>তি অহং ভৰে সংসারে জাতিজরাদিভেদং ভযং দিস্বা এৰ। <span class="bld">ভৰঞ্চ ৰিভৰেসিন</span>ন্তি ইমঞ্চ কামভৰাদিং তিৰিধম্পি <a name="M2.0026"></a> সত্তভৰং, ৰিভৰেসিনং ৰিভৰং গৰেসমানম্পি পরিযেসমানম্পি পুনপ্পুনং ভৰে এৰ দিস্বা। <span class="bld">ভৰং নাভিৰদি</span>ন্তি তণ্হাদিট্ঠিৰসেন কিঞ্চি ভৰং ন অভিৰদিং ন গহেসিং। <span class="bld">নন্দিঞ্চ ন উপাদিযি</span>ন্তি ভৰতণ্হং ন উপগচ্ছিং, ন অগ্গহেসিন্তি অত্থো।</p>
<p class="bodytext"><a name="para392"></a><span class="paranum">৩৯২</span>. <span class="bld">অলগ্গমানো</span>তি ৰিনিৰিজ্ঝিত্বা গমনেন কুট্টাদীসু কত্থচি ন লগ্গমানো। <span class="bld">আৰজ্জিত্বা কতপরিকম্মেনা</span>তি যস্স পরতো গন্তুকামো, তং আৰজ্জিত্বা ‘‘আকাসো হোতু, আকাসো হোতূ’’তি এৰং কতপরিকম্মেন ইদ্ধিমতা। পাকারপব্বতাপেক্খায ‘‘সুসিরো, ছিদ্দো’’তি চ পুল্লিঙ্গৰসেন ৰুত্তং। উব্বেধৰসেন পৰত্তং ৰিৰরং <span class="bld">সুসিরং</span>। তিরিযং পৰত্তং <span class="bld">ছিদ্দং</span>।</p>
<p class="bodytext"><span class="bld">যত্থ কত্থচি কসিণে পরিকম্মং কত্বা</span>তি পথৰীকসিণাদীসু যত্থ কত্থচি কসিণে ঝানং সমাপজ্জিত্বা পরিকম্মং কত্বা ‘‘আকাসো হোতূ’’তি অধিট্ঠাতব্বো। তত্থ কারণমাহ <span class="bld">‘‘অট্ঠসমাপত্তিৰসীভাৰোযেৰ পমাণ’’</span>ন্তি। তস্মা <span class="bld">যং যং ইচ্ছতি, তং তদেৰ হোতি</span>। এতেন পথৰিযা উম্মুজ্জননিমুজ্জনে আপোকসিণসমাপজ্জনং, উদকাদীসু পথৰীনিম্মানে পথৰীকসিণসমাপজ্জনং ন একন্ততো ইচ্ছিতব্বন্তি ৰুত্তং হোতি। <span class="bld">এত</span>ন্তি এতং তিরোকুট্টাদিগমনপাটিহারিযকরণে আকাসকসিণসমাপজ্জনং <span class="bld">অৰস্সং ৰত্তব্বং</span> অনুচ্ছৰিকভাৰতো। এৰঞ্চ কত্বা ‘‘আকাসকসিণৰসেন পটিচ্ছন্নানং ৰিৰটকরণ’’ন্তিআদিৰচনং ৰিয পথৰীকসিণৰসেন ‘‘একোপি হুত্বা বহুধা হোতী’’তিআদিভাৰো ‘‘আকাসে ৰা উদকে ৰা পথৰিং নিম্মিনিত্বা পদসা গমনং ইচ্ছতী’’তিআদিনা যং পকিণ্ণকনযে ৰুত্তং, তম্পি সমত্থিতং হোতি।</p>
<p class="bodytext">‘‘দোসো নত্থী’’তি দ্বিক্খত্তুং বদ্ধং সুবদ্ধং ৰিয দল়্হীকরণং নাম হোতীতি অধিপ্পাযেন ৰত্বা তেন পযোজনাভাৰং দস্সেতুং <span class="bld">‘‘পুন সমাপজ্জিত্বা’’</span>তিআদি ৰুত্তং। <span class="bld">অধিট্ঠিতত্তা আকাসো হোতিযেৰা</span>তি সচেপি কিঞ্চি অন্তরা উপট্ঠিতং পব্বতাদি সিযা, তম্পি ‘‘আকাসো হোতূ’’তি অধিট্ঠিতত্তা <a name="V2.0026"></a> আকাসো হোতিযেৰ। ইদম্পি অট্ঠানপরিকপ্পনমত্তং, তাদিসস্স উপট্ঠানমেৰ নত্থীতি দস্সেতুং <span class="bld">‘‘অন্তরা’’</span>তিআদি ৰুত্তং।</p>
<p class="bodytext"><a name="para393"></a><span class="paranum">৩৯৩</span>. <span class="bld">পরিচ্ছিন্দিত্বা</span>তি যথিচ্ছিতট্ঠানং ঞাণেন পরিচ্ছিন্দিত্বা। <span class="bld">তত্রা</span>তি তস্মিং পথৰিযা উদকভাৰাধিট্ঠানে <span class="bld">অযং</span> যথাৰুত্তপটিপত্তিৰিভাৰিনী <span class="bld">পাল়ি</span> <a name="M2.0027"></a>। পরতো ‘‘তত্রাযং পাল়ী’’তি আগতট্ঠানেসুপি ইমিনা নযেন অত্থো ৰেদিতব্বো।</p>
<p class="bodytext"><span class="bld">সো</span>তি ইদ্ধিমা। অধিট্ঠানকালে কালপরিচ্ছেদং কত্বা অধিট্ঠাতীতি ৰুত্তং <span class="bld">‘‘পরিচ্ছিন্নকালং পন অতিক্কমিত্বা’’</span>তি। <span class="bld">পকতিযা উদকং</span> অনিম্মানউদকং।</p>
<p class="bodytext"><a name="para394"></a><span class="paranum">৩৯৪</span>. <span class="bld">ৰিপরীত</span>ন্তি যং উদকং অক্কমিত্বা অক্কমন্তো ন সংসীদতি, তং পনেত্থ ইদ্ধিযা পথৰীনিম্মানৰসেন ৰেদিতব্বং। <span class="bld">পথৰীকসিণ</span>ন্তি পথৰীকসিণজ্ঝানং।</p>
<p class="bodytext"><a name="para395"></a><span class="paranum">৩৯৫</span>. <span class="bld">পল্লঙ্ক</span>ন্তি সমন্ততো ঊরুবদ্ধাসনং। ছিন্নপক্খো, অসঞ্জাতপক্খো ৰা সকুণো ডেতুং ন সক্কোতীতি পাল়িযং ‘‘পক্খী সকুণো’’তি (পটি॰ ম॰ ৩.১১) পক্খী-সদ্দেন ৰিসেসেত্বা সকুণো ৰুত্তোতি <span class="bld">‘‘পক্খেহি যুত্তসকুণো’’</span>তি আহ। <span class="bld">পরিকম্মং কত্বা</span>তি ‘‘পথৰী হোতূ’’তি পরিকম্মং কত্বা।</p>
<p class="bodytext"><span class="bld">আকাসে অন্তলিক্খে</span>তি অন্তলিক্খসঞ্ঞিতে আকাসে। যত্থ যত্থ হি আৰরণং নত্থি, তং তং ‘‘আকাস’’ন্তি ৰুচ্চতি। অযঞ্চ ইদ্ধিমা ন পথৰিযা আসন্নে আকাসে গচ্ছতি। যত্থ পন পক্খীনং অগোচরো, তত্থ গচ্ছতি, তাদিসঞ্চ লোকে ‘‘অন্তলিক্খ’’ন্তি ৰুচ্চতি। তেন ৰুত্তং ‘‘অন্তলিক্খসঞ্ঞিতে আকাসে’’তি।</p>
<p class="bodytext"><span class="bld">থেরো</span>তি পুব্বে ৰুত্ত <span class="bld">তিপিটকচূল়াভযত্থেরো। সমাপত্তিসমাপজ্জন</span>ন্তি পুন সমাপত্তিসমাপজ্জনং। <span class="bld">ননু সমাহিতমেৰস্স চিত্ত</span>ন্তি ইদ্ধিমতো পাটিহারিযৰসেন পৰত্তমানস্স চিত্তং অচ্চন্তং সমাহিতমেৰ হোতি, ন অঞ্ঞদা ৰিয অসমাহিতন্তি অধিপ্পাযো। তং পন থেরস্স মতিমত্তং। পুব্বে হি পথৰীকসিণং সমাপজ্জিত্বা পথৰিং অধিট্ঠায গচ্ছতি, ইদানি পন আকাসো ইচ্ছিতব্বো, তস্মা আকাসকসিণং সমাপজ্জিতব্বমেৰ। তেনাহ <span class="bld">‘‘কিঞ্চাপী’’</span>তিআদি। <span class="bld">তিরোকুট্টপাটিহারিযে</span> <a name="V2.0027"></a> <span class="bld">ৰুত্তনযেনেৰ পটিপজ্জিতব্ব</span>ন্তি যথা তত্থ কুট্টাদি ‘‘আকাসো হোতূ’’তি অধিট্ঠানেন আকাসো হোতি, এৰং ইধাপি পব্বতরুক্খাদিং অধিট্ঠানেন আকাসং কত্বা গন্তব্বন্তি অত্থো। অথ ৰা <span class="bld">তিরোকুট্টপাটিহারিযে ৰুত্তনযেনেৰা</span>তি ‘‘সচে পনস্স ভিক্খুনো অধিট্ঠহিত্বা গচ্ছন্তস্সা’’তিআদিনা (ৰিসুদ্ধি॰ ২.৩৯২) তত্থ <a name="M2.0028"></a> ৰুত্তনযেন। এতেন ‘‘পুরিমাধিট্ঠানবলেনেৰ চস্স অন্তরা অঞ্ঞো পব্বতো ৰা রুক্খো ৰা উতুমযো উট্ঠহিস্সতীতি অট্ঠানমেৰেত’’ন্তি নাগাদীহি কযিরমানো ৰিবন্ধো গমনন্তরাযং ন করোতীতি দস্সেতি।</p>
<p class="bodytext"><span class="bld">ওকাসে</span>তি জনৰিৰিত্তে যুত্তট্ঠানে। <span class="bld">পাকটো হোতি</span> আকাসচারী অযং সমণোতি।</p>
<p class="bodytext"><a name="para396"></a><span class="paranum">৩৯৬</span>. <span class="bld">দ্বাচত্তালীসযোজনসহস্স</span>গ্গহণং পঠমকপ্পৰসেন কতং, ততো পরং পন অনুক্কমেন পথৰিযা উস্সিতভাৰেন ততো কতিপযযোজনূনতা সিযা, অপ্পকং অধিকং ৰা ঊনং ৰা গণনূপগং ন হোতীতি তথা ৰুত্তং। <span class="bld">তীসু দীপেসু একক্খণে আলোককরণেনা</span>তি যদা যস্মিং দীপে মজ্ঝে তিট্ঠন্তি, তদা ততো পুরিমস্মিং অত্থং গচ্ছন্তা পচ্ছিমে উদেন্তা হুত্বা আলোককরণেন। অঞ্ঞজোতীনং ৰা অভিভৰনেন, দুদ্দসতায চ <span class="bld">মহিদ্ধিকে</span>। সত্তানং সীতপরিল়াহৰূপসমনেন, ওসধিতিণৰনপ্পতীনং পরিব্রূহনেন চ <span class="bld">মহানুভাৰে। ছুপতী</span>তি ফুসতি। <span class="bld">পরিমজ্জতী</span>তি হত্থং ইতো চিতো চ সঞ্চারেন্তো ঘংসেতি। <span class="bld">অভিঞ্ঞাপাদকজ্ঝানৰসেনেৰা</span>তি যস্স কস্সচি অভিঞ্ঞাপাদকজ্ঝানৰসেন। <span class="bld">এৰ</span>-কারেন পাদকজ্ঝানৰিসেসং নিৰত্তেতি, ন অধিট্ঠানং। তেনেৰাহ <span class="bld">‘‘নত্থেত্থ কসিণসমাপত্তিনিযমো’’</span>তি। তিরোকুট্টপাটিহারিযাদীসু ৰিয ইমস্মিং নাম কসিণে ঝানং সমাপজ্জিত্বা অধিট্ঠাতব্বন্তি ন এত্থ কোচি নিযমো অত্থীতি অত্থো। তথা হি পাল়িযং কিঞ্চি সমাপত্তিং অপরামসিত্বা ‘‘ইধ সো ইদ্ধিমা’’তিআদি (পটি॰ ম॰ ৩.১০-১১) ৰুত্তং। <span class="bld">হত্থপাসে হোতি</span> ‘‘চন্দিমসূরিযে’’তি এৰং ৰুত্তং চন্দিমসূরিযমণ্ডলং। <span class="bld">রূপগতং হত্থপাসে</span>তি হত্থপাসে ঠিতং রূপগতং, হত্থপাসে ৰা রূপগতং। হত্থং ৰা ৰড্ঢেত্বা পরামসতীতি যোজনা।</p>
<p class="bodytext">উপাদিন্নকং নিস্সায অনুপাদিন্নকস্স ৰড্ঢনং ৰুত্তং। যুত্তিযা পনেত্থ উপাদিন্নকস্সপি ৰড্ঢনচ্ছাযা দিস্সতি। অত্তনো অণুমহন্তভাৰাপাদনে উপাদিন্নকস্স হাপনং ৰিয ৰড্ঢনম্পি লব্ভতেৰ। যথা আযস্মতো <span class="bld">মহামোগ্গল্লানস্স নন্দোপনন্দ</span>দমনেতি এৰং পৰত্তং সহৰত্থুনা থেরৰাদং আহরিত্বা তমত্থং দস্সেতুং <span class="bld">‘‘তিপিটকচূল়নাগত্থেরো আহা’’</span>তিআদি আরদ্ধং। <span class="bld">কিং পন ন হোতি,</span> হোতিযেৰাতি <a name="V2.0028"></a> অধিপ্পাযো। দ্বে হি পটিসেধা <a name="M2.0029"></a> পকতিং গমেন্তীতি। <span class="bld">‘‘তদা মহন্তং হোতি মহামোগ্গল্লানত্থেরস্স ৰিযা’’</span>তি ইদং যথাধিকতত্থদস্সনৰসেন ৰুত্তং, খুদ্দকভাৰাপাদনম্পেত্থ লব্ভতেৰ।</p>
<p class="subhead">নন্দোপনন্দনাগদমনকথাৰণ্ণনা</p>
<p class="bodytext"><span class="bld">ওলোকেসি</span> বুদ্ধাচিণ্ণৰসেন ‘‘অত্থি নু খো অস্স উপনিস্সযো’’তি। লোকিযং রতনত্তযে পসাদলক্খণং সাসনাৰতারং সন্ধাযাহ <span class="bld">‘‘অপ্পসন্নো’’</span>তি। মিচ্ছাদিট্ঠিতো ৰিৰেচেত্বা পসাদেতব্বোতি অধিপ্পাযো। তেনাহ <span class="bld">‘‘কো নু খো…পে॰… ৰিৰেচেয্যা’’</span>তি।</p>
<p class="bodytext"><span class="bld">তং দিৰস</span>ন্তি যদা ভগৰা ভিক্খুসঙ্ঘপরিৰুতো তাৰতিংসভৰনাভিমুখো গচ্ছতি, তং দিৰসভাগং। <span class="bld">আপানভূমিং সজ্জযিংসূ</span>তি যত্থ সো নিসিন্নো ভোজনকিচ্চং করোতি, তং পরিৰেসনট্ঠানং সিত্তং সম্মট্ঠং ভোজনূপকরণূপনযনাদিনা সজ্জযিংসু পটিযাদেসুং। <span class="bld">তিৰিধনাটকেহী</span>তি ৰধূকুমারিকঞ্ঞাৰত্থাহি তিৰিধাহি নাটকিত্থীহি। <span class="bld">ওলোকযমানো</span>তি পেক্খন্তো, ৰিচারেন্তো ৰা।</p>
<p class="bodytext"><span class="bld">উপরূপরী</span>তি মত্থকমত্থকে। <span class="bld">ভৰনেনা</span>তি ভৰনপদেসেন। <span class="bld">ভোগেহী</span>তি সরীরভোগেহি। <span class="bld">অৰকুজ্জেনা</span>তি নিকুজ্জিতেন। <span class="bld">গহেত্বা</span>তি যথা তাৰতিংসভৰনস্স পদেসোপি নাৰসিস্সতি, এৰং পরিযাদায।</p>
<p class="bodytext"><span class="bld">সিনেরুপরিভণ্ড</span>ন্তি সিনেরুমেখলং। সিনেরুস্স কির সমন্ততো বহলতো, পুথুলতো চ পঞ্চযোজনসহস্সপরিমাণানি চত্তারি পরিভণ্ডানি তাৰতিংসভৰনস্স আরক্খায নাগেহি, গরুল়েহি, কুম্ভণ্ডেহি, যক্খেহি চ অধিট্ঠিতানি, তানি পরিভণ্ডভাৰসামঞ্ঞেন একজ্ঝং কত্বা ‘‘পরিভণ্ড’’ন্তি ৰুত্তং। তেহি কির সিনেরুস্স উপড্ঢং পরিযাদিন্নং।</p>
<p class="bodytext"><span class="bld">অত্তভাৰং ৰিজহিত্বা</span>তি মনুস্সরূপং অন্তরধাপেত্বা। <span class="bld">বাধতী</span>তি খেদমত্তং উপ্পাদেতি।</p>
<p class="bodytext"><span class="bld">অত্তভাৰং ৰিজহিত্বা</span>তি সুখুমত্তভাৰনিম্মানেন নাগরূপং ৰিজহিত্বা। <span class="bld">মুখং ৰিৰরি</span> ‘‘মুখগতং <a name="V2.0029"></a> সমণং সংখাদিস্সামী’’তি। <span class="bld">পাচীনেন চ পচ্ছিমেন চা</span>তি নাগস্স তথানিপন্নত্তা ৰুত্তং। সুট্ঠু সতিযা পচ্চুপট্ঠাপনত্থমাহ <span class="bld">‘‘মনসি করোহী’’</span>তি।</p>
<p class="bodytext"><span class="bld">আদিতো</span> <a name="M2.0030"></a> <span class="bld">পট্ঠায সব্বপাটিহারিযানী</span>তি তদা থেরেন কতপাটিহারিযানি সন্ধায ৰুত্তং। <span class="bld">ইমং পন ঠান</span>ন্তি ইমং নাসাৰাতৰিস্সজ্জনকারণং।</p>
<p class="bodytext"><span class="bld">অনুবন্ধী</span>তি ‘‘ন সক্কা এৰংমহিদ্ধিকস্স ইমস্স সমণস্স পটিপহরিতু’’ন্তি ভযেন পলাযন্তং অনুবন্ধি।</p>
<p class="bodytext"><span class="bld">একপটিপাটিযা</span>তি একায পটিপাটিযা, নিরন্তরন্তি অত্থো। <span class="bld">অযমেৰা</span>তি যা উপাদিন্নকং নিস্সায অনুপাদিন্নকস্স ৰড্ঢি, অযমেৰ। <span class="bld">এত্থ</span> এদিসে হত্থৰড্ঢনাদিপাটিহারিযে <span class="bld">যুত্তি</span> যুত্তরূপা চিত্ততো, উতুতো ৰা উপাদিন্নকরূপানং অনুপ্পজ্জনতো। অথ ৰা <span class="bld">উপাদিন্ন</span>ন্তি সকলমেৰ ইন্দ্রিযবদ্ধং অধিপ্পেতং। এৰম্পি তস্স তথা ৰড্ঢি ন যুজ্জতি এৰাতি ৰুত্তনযেনেৰ ৰড্ঢি ৰেদিতব্বা। একসন্তানে উপাদিন্নং, অনুপাদিন্নঞ্চ সম্ভিন্নং ৰিয পৰত্তমানম্পি অত্থতো অসম্ভিন্নমেৰ। তত্থ যথা আল়্হকমত্তে খীরে অনেকাল়্হকে উদকে আসিত্তে যদিপি খীরং সব্বেন সম্ভিন্নং সব্বত্থকমেৰ লম্বমানং হুত্বা তিট্ঠতি, তথাপি ন তত্থ খীরং ৰড্ঢতি, উদকমেৰ ৰড্ঢতি, এৰমেৰং যদিপি উপাদিন্নং অনুপাদিন্নঞ্চ সম্ভিন্নং ৰিয পৰত্ততি, তথাপি উপাদিন্নং ন ৰড্ঢতি, ইদ্ধানুভাৰেন চিত্তজং, তদনুসারেন উতুজঞ্চ ৰড্ঢতীতি দট্ঠব্বং।</p>
<p class="bodytext"><span class="bld">সো</span>তি সো ইদ্ধিমা। <span class="bld">এৰং কত্বা</span>তি ৰুত্তাকারেন হত্থং ৰা ৰড্ঢেত্বা তে ৰা আগন্ত্বা হত্থপাসে ঠিতে কত্বা। পাদট্ঠপনাদিপি ৰুত্তনযেনেৰ ৰেদিতব্বং। <span class="bld">অপরোপি</span> ইদ্ধিমা। <span class="bld">তথেৰা</span>তি পাটিহারিযকরণতো পুব্বে ৰিয। <span class="bld">তথূপমমেত</span>ন্তি যথা উদকপুণ্ণাসু নানাপাতীসু বহূহি নানাচন্দমণ্ডলেসু দিস্সমানেসু ন তেন চন্দমণ্ডলস্স গমনাদিউপরোধো, বহূনঞ্চ পচ্চেকং দস্সনং ইজ্ঝতি, তথূপমমেতং পাটিহারিযং চন্দিমসূরিযানং গমনাদিউপরোধাভাৰতো, বহূনঞ্চ ইদ্ধিমন্তানং তত্থ ইদ্ধিপযোগস্স যথিচ্ছিতং সমিজ্ঝনতোতি অধিপ্পাযো।</p>
<p class="bodytext"><a name="para397"></a><span class="paranum">৩৯৭</span>. <span class="bld">পরিচ্ছেদং কত্বা</span>তি অভিৰিধিৰসেন পন পরিচ্ছেদং কত্বা, ন মরিযাদৰসেন। তথা হেস ব্রহ্মলোকে অত্তনো কাযেন ৰসং ৰত্তেতি। <span class="bld">পাল়ী</span>তি পটিসম্ভিদামগ্গপাল়ি।</p>
<p class="bodytext"><span class="bld">যাৰ</span> <a name="V2.0030"></a> <span class="bld">ব্রহ্মলোকাপি কাযেন ৰসং ৰত্তেতী</span>তি এত্থ যস্মা ন ব্রহ্মলোকস্সেৰ গমনং অধিপ্পেতং, নাপি ব্রহ্মলোকস্স গমনমেৰ, অথ খো <a name="M2.0031"></a> অঞ্ঞথা অঞ্ঞম্পি। <span class="bld">যাৰ ব্রহ্মলোকা</span>তি পন দূরাৰধিনিদস্সনমেতং, তস্মা ‘‘সচে ব্রহ্মলোকং গন্তুকামা হোতী’’তি ৰত্বাপি ইতরম্পি দস্সেতুং <span class="bld">‘‘সন্তিকেপি দূরে অধিট্ঠাতী’’</span>তিআদি ৰুত্তং। তত্থ <span class="bld">পি</span>-সদ্দো সমুচ্চযত্থো, তেন ৰুত্তাৰসেসস্স অধিট্ঠানিদ্ধিযা নিপ্ফাদেতব্বস্স সব্বস্সাপি সঙ্গহো, ন ৰুত্তস্সেৰাতি দট্ঠব্বং।</p>
<p class="bodytext"><span class="bld">যমকপাটিহারিযাৰসানে</span>তিআদিনা তিৰিক্কমস্স অধিট্ঠানিদ্ধিনিপ্ফন্নতা ৰুত্তা, অঞ্ঞত্থ পন লক্খণানিসংসতা। তদুভযং যথা অঞ্ঞমঞ্ঞং ন ৰিরুজ্ঝতি, তথা ৰিচারেত্বা গহেতব্বং।</p>
<p class="bodytext"><span class="bld">নীলমাতিক</span>ন্তি নীলৰণ্ণোদকমাতিকং।</p>
<p class="bodytext"><span class="bld">মহাবোধি</span>ন্তি অপরাজিতপল্লঙ্কং মহাবোধিং। <span class="bld">চিত্তে উপ্পন্নে সন্তিকে অকাসী</span>তি তথা চিত্তুপ্পত্তিসমনন্তরমেৰ পথৰিং, সমুদ্দঞ্চ সংখিপিত্বা মহাবোধিসন্তিকে অকাসি।</p>
<p class="bodytext"><span class="bld">নক্খত্তদিৰসে</span>তি মহদিৰসে। <span class="bld">চন্দপূৰে</span>তি চন্দসদিসে চন্দমণ্ডলাকারে পূৰে। <span class="bld">একপত্তপূরমত্তমকাসী</span>তি যথা তে পমাণতো সরূপেনেৰ অন্তোপত্তপরিযাপন্না হোন্তি, তথা অকাসি।</p>
<p class="bodytext"><span class="bld">কাকৰলিযৰত্থুস্মি</span>ঞ্চ ‘‘ভগৰা থোকং বহুং অকাসী’’তি আনেত্বা সম্বন্ধিতব্বং। তং পন ৰত্থুং সঙ্খেপতোৰ দস্সেতুং <span class="bld">‘‘মহাকস্সপত্থেরো কিরা’’</span>তিআদি ৰুত্তং। <span class="bld">সমাপত্তিযা</span>তি নিরোধসমাপত্তিযা।</p>
<p class="bodytext"><span class="bld">গঙ্গাতীরে</span>তি তম্বপণ্ণিদীপে গঙ্গানদিযা তীরে। <span class="bld">সঞ্ঞং অদাসী</span>তি যথা তে যথাধিট্ঠিতং সপ্পিং পস্সন্তি, তথা সঞ্ঞং অদাসি।</p>
<p class="bodytext"><span class="bld">তস্সা</span>তি যস্স ব্রহ্মুনো রূপং দট্ঠুকামো, তস্স ব্রহ্মুনো রূপং পস্সতি। <span class="bld">সদ্দং সুণাতী</span>তি দিব্বায সোতধাতুযা ব্রহ্মুনো সদ্দং সুণাতি। <span class="bld">চিত্তং পজানাতী</span>তি চেতোপরিযঞাণেন ব্রহ্মুনো চিত্তং পজানাতি। <span class="bld">করজকাযস্স ৰসেনা</span>তি চাতুমহাভূতিকরূপকাযস্স ৰসেন। ‘‘চিত্তং পরিণামেতী’’তি এত্থ কিং তং চিত্তং, কথং ৰা পরিণামনন্তি আহ <span class="bld">‘‘পাদকজ্ঝানচিত্তং গহেত্বা কাযে আরোপেতী’’</span>তি। কথং <a name="V2.0031"></a> পন কাযে আরোপেতীতি আহ <span class="bld">‘‘কাযানুগতিকং করোতী’’</span>তি। এৰম্পি সদ্দদন্ধরোৰাযন্তি ৰচনপথং পচ্ছিন্দন্তো আহ <span class="bld">‘‘দন্ধগমন’’</span>ন্তি। করোতীতি <a name="M2.0032"></a> সম্বন্ধো। <span class="bld">কাযগমনং হি দন্ধং,</span> দন্ধমহাভূতপচ্চযত্তাতি অধিপ্পাযো। অযঞ্হেত্থ অত্থো – দিস্সমানেন কাযেন গন্তুকামতায ৰসেন চিত্তং পরিণামেন্তো যোগী পাদকজ্ঝানং সমাপজ্জিত্বা ৰুট্ঠায ‘‘ইদং চিত্তং কাযো ৰিয দন্ধগমনং হোতূ’’তি পরিকম্মং করোতি। তথা পরিকম্মকরণং হি সন্ধায ‘‘পাদকজ্ঝানচিত্তং গহেত্বা’’তি ৰুত্তং। পরিকম্মং পন কত্বা পুন সমাপজ্জিত্বা ঞাণেন অধিট্ঠহন্তো তং চিত্তং কাযে আরোপেতি, কাযানুগতিকং দন্ধগমনং করোতি।</p>
<p class="bodytext"><span class="bld">সুখসঞ্ঞ</span>ন্তি সুখসহগতং সঞ্ঞং, সঞ্ঞাসীসেন নিদ্দেসো। লহুভাৰেন সঞ্ঞাতন্তি <span class="bld">লহুসঞ্ঞং</span>। কথং পন ইদ্ধিচিত্তেন সহ সুখসঞ্ঞায সম্ভৰোতি আহ <span class="bld">‘‘সুখসঞ্ঞা নাম উপেক্খাসম্পযুত্তা সঞ্ঞা’’</span>তি। সুখন্তি সঞ্ঞাতন্তি ৰা <span class="bld">সুখসঞ্ঞং</span>। তেনেৰাহ <span class="bld">‘‘উপেক্খা হি সন্তং সুখন্তি ৰুত্তা’’</span>তি একন্তগরুকেহি নীৰরণেহি, ওল়ারিকেহি অনুপসন্তসভাৰেহি চ ৰিতক্কাদীহি ৰিপ্পযোগো চিত্তচেতসিকানং লহুভাৰস্স কারণন্তি দস্সেন্তো আহ <span class="bld">‘‘সাযেৰ…পে॰… ৰেদিতব্বা’’</span>তি। <span class="bld">তং ওক্কন্তস্সা</span>তি তং সুখলহুসঞ্ঞং অনুপ্পত্তস্স। <span class="bld">অস্সা</span>তি যোগিনো। <span class="bld">গন্তুকামতা এৰ এত্থ পমাণ</span>ন্তি এত্থ এতস্মিং দিস্সমানেন কাযেন গমনে যং ঠানং গন্তুকামো, তং উদ্দিস্স গন্তুকামতাৰসেন পৰত্তপরিকম্মাধিট্ঠানানি এৰ পমাণং, তাৰতা গমনং ইজ্ঝতি। তস্মা মগ্গনিম্মানৰাযুঅধিট্ঠানেহি ৰিনাপি ইচ্ছিতদেসপ্পত্তি হোতীতি। ইদানি তমেৰত্থং পাকটতরং কাতুং <span class="bld">‘‘সতি হী’’</span>তিআদি ৰুত্তং।</p>
<p class="bodytext"><span class="bld">কাযং গহেত্বা</span>তি করজকাযং আরম্মণকরণৰসেন পরিকম্মচিত্তেন গহেত্বা। <span class="bld">চিত্তে আরোপেতী</span>তি ‘‘অযং কাযো ইদং চিত্তং ৰিয হোতূ’’তি পাদকজ্ঝানচিত্তে আরোপেতি তগ্গতিকং করোতি। তেনাহ <span class="bld">‘‘চিত্তানুগতিকং করোতি সীঘগমন’’</span>ন্তি। <span class="bld">চিত্তগমন</span>ন্তি চিত্তপ্পৰত্তিমাহ। <span class="bld">ইদং পন</span> চিত্তৰসেন কাযপরিণামনপাটিহারিযং। <span class="bld">চিত্তগমনমেৰা</span>তি চিত্তেন সমানগমনমেৰ। কথং পন কাযো দন্ধপ্পৰত্তিকো লহুপরিৰত্তিনা চিত্তেন সমানগতিকো হোতীতি? ন সব্বথা সমানগতিকো। যথেৰ হি কাযৰসেন চিত্তপরিণামনে চিত্তং সব্বথা কাযেন সমানগতিকং ন হোতি। ন হি তদা চিত্তং সভাৰসিদ্ধেন অত্তনো খণেন অৰত্তিত্বা গরুৰুত্তিকস্স রূপধম্মস্স খণেন ৰত্ততি। ‘‘ইদং চিত্তং অযং কাযো ৰিয হোতূ’’তি পন অধিট্ঠানেন <a name="M2.0033"></a> দন্ধগতিকস্স কাযস্স অনুৰত্তনতো যাৰ ইচ্ছিতট্ঠানপ্পত্তি, তাৰ কাযগতিঅনুলোমেনেৰ হুত্বা সন্তানৰসেন <a name="V2.0032"></a> পৰত্তমানং চিত্তং কাযগতিযা পরিণামিতং নাম হোতি, এৰং ‘‘অযং কাযো ইদং চিত্তং ৰিয হোতূ’’তি অধিট্ঠানেন পগেৰ সুখলহুসঞ্ঞায সম্পাদিতত্তা অভাৰিতিদ্ধিপাদানং ৰিয দন্ধং অৰত্তিত্বা যথা লহুকতিপযচিত্তৰারেহেৰ ইচ্ছিতট্ঠানপ্পত্তি হোতি, এৰং পৰত্তমানো কাযো চিত্তগতিযা পরিণামিতো নাম হোতি, ন একচিত্তক্খণেনেৰ ইচ্ছিতট্ঠানপ্পত্তিযা।</p>
<p class="bodytext">এৰঞ্চ কত্বা ‘‘সেয্যথাপি নাম বলৰা পুরিসো সমিঞ্জিতং ৰা বাহং পসারেয্য, পসারিতং ৰা বাহং সমিঞ্জেয্যা’’তি ইদম্পি উপমাৰচনং নিপ্পরিযাযেনেৰ সমত্থিতং হোতি। অৰস্সং চেতং এৰং সম্পটিচ্ছিতব্বং, অঞ্ঞথা সুত্তাভিধম্মপাঠেহি, ৰিনযঅট্ঠকথায চ ৰিরোধো সিযা, ধম্মতা চ ৰিলোমিতা। ‘‘নাহং, ভিক্খৰে, অঞ্ঞং একধম্মম্পী’’তি (অ॰ নি॰ ১.১১ আদযো) হি এত্থ অঞ্ঞগহণেন রূপধম্মা গহিতা অলহুপরিৰত্তিতায। অভিধম্মে (পট্ঠা॰ ১.১.১০-১১) চ পুরেজাতপচ্চযো রূপমেৰ ৰুত্তো, পচ্ছাজাতপচ্চযো চ তস্সেৰ। যত্থ যত্থ চ ধম্মা উপ্পজ্জন্তি, তত্থ তত্থেৰ ভিজ্জন্তি। নত্থি দেসন্তরসঙ্কমনং, ন চ সভাৰো অঞ্ঞথা হোতীতি। ন হি ইদ্ধিবলেন ধম্মানং কেনচি লক্খণং অঞ্ঞথত্তং কাতুং সক্কা, ভাৰঞ্ঞথত্তমেৰ পন কাতুং সক্কা। <span class="bld">‘‘তীসুপি খণেসূ’’</span>তি ইদম্পি গমনারম্ভং সন্ধায ৰুত্তং, ন গমননিট্ঠানন্তি ৰদন্তি। <span class="bld">থেরো</span>তি অট্ঠকথাচরিযানং অন্তরে একো থেরো। <span class="bld">ইধা</span>তি ইদং পাটিহারিযং ৰিভজিত্বা ৰুত্তপাঠে। <span class="bld">সযং গমনমেৰ আগতং</span> ‘‘ব্রহ্মলোকং গচ্ছতী’’তি ৰুত্তত্তা।</p>
<p class="bodytext"><span class="bld">চক্খুসোতাদীন</span>ন্তি চক্খুসোতাদীনং অঙ্গানং। তথা হি ৰুত্তং ‘‘সব্বঙ্গপচ্চঙ্গ’’ন্তি, সব্বঅঙ্গপচ্চঙ্গৰন্তন্তি অত্থো। <span class="bld">পসাদো নাম নত্থী</span>তি ইমিনাৰ ভাৰজীৰিতিন্দ্রিযানম্পি অভাৰো ৰুত্তোতি দট্ঠব্বং। <span class="bld">রুচিৰসেনা</span>তি ইচ্ছাৰসেন। <span class="bld">অঞ্ঞম্পী</span>তি ভগৰতা করিযমানতো অঞ্ঞম্পি কিরিযং করোতি। অযঞ্চেত্থ বুদ্ধানুভাৰো। যদি সাৰকনিম্মিতেসু নানপ্পকারতা নত্থি, ‘‘সচে পন নানাৰণ্ণে কাতুকামো হোতী’’তিআদি যং হেট্ঠা ৰুত্তং, তং কথন্তি? তং তথা তথা পরিকম্মং কত্বা অধিট্ঠহন্তস্স তে তে ৰণ্ণৰযাদিৰিসেসা পরিকম্মানুরূপং ইজ্ঝন্তীতি কত্বা ৰুত্তং। ইধ পন যথাধিট্ঠিতে নিম্মিতরূপে সচে সাৰকো ‘‘ইমে ৰিসেসা হোন্তূ’’তি <a name="M2.0034"></a> ইচ্ছতি, ন ইজ্ঝতি, বুদ্ধানং পন ইজ্ঝতীতি অযমত্থো দস্সিতোতি ন কোচি ৰিরোধো।</p>
<p class="bodytext">ইদানি যানি তানি ‘‘যাৰ ব্রহ্মলোকাপি কাযেন ৰসং ৰত্তেতী’’তি (পটি॰ ম॰ ৩.১০) পাল়িযা অত্থদস্সনৰসেন ৰিভত্তানি ‘‘দূরেপি সন্তিকে অধিট্ঠাতী’’তিআদীনি চুদ্দস পাটিহারিযানি <a name="V2.0033"></a>, তত্থ সিখাপ্পত্তং কাযেন ৰসৰত্তনপাটিহারিযং দস্সেতুং <span class="bld">‘‘এত্থ চা’’</span>তিআদি আরদ্ধং। তত্থ <span class="bld">য</span>ন্তি কিরিযাপরামসনং, তেন <span class="bld">‘‘রূপং পস্সতী’’</span>তি এত্থ যদেতং রূপদস্সনং, <span class="bld">‘‘সদ্দং সুণাতী’’</span>তি এত্থ যদেতং সদ্দসৰনং, <span class="bld">‘‘চিত্তং পজানাতী’’</span>তি এত্থ যদেতং চিত্তজাননন্তি এৰং দিব্বচক্খুসোতচেতোপরিযঞাণকত্তুকং দস্সনসৰনজাননকিরিযং পরামসতীতি দট্ঠব্বং। ইতো পরেসু <span class="bld">সন্তিট্ঠতী</span>তিআদীসুপি এসেৰ নযো। <span class="bld">যম্পিস্সা</span>তি যম্পি অস্স। যোগিনো অধিট্ঠানন্তি সম্বন্ধো। <span class="bld">যঞ্চ খো</span>তি এত্থ <span class="bld">খো</span>-সদ্দো অৰধারণত্থো, ৰিসেসত্থো ৰা, তেন অযমেৰেত্থ কাযেন ৰসৰত্তনপাটিহারিযেসু উক্কট্ঠতরন্তি দীপেতি। কস্মা? ‘‘অযং নু খো ইদ্ধিমা, অযং নু খো নিম্মিতো’’তি একচ্চস্স ব্রহ্মুনো আসঙ্কুপ্পাদনতো। যদগ্গেন চেতং অধিট্ঠিতং ৰিসেসতো মনোমযন্তি ৰুচ্চতি, তদগ্গেন উক্কট্ঠতরন্তি ৰেদিতব্বং। তেনাহ <span class="bld">‘‘এত্তাৰতা কাযেন ৰসং ৰত্তেতি নামা’’</span>তি। যদি এৰং কস্মা ইধ সেসানি গহিতানীতি আহ <span class="bld">‘‘সেসং…পে॰… ৰুত্ত’’</span>ন্তি।</p>
<p class="bodytext"><a name="para398"></a><span class="paranum">৩৯৮</span>. <span class="bld">ইদং নানাকরণ</span>ন্তি কামমিমাপি দ্বে ইদ্ধিযো অধিট্ঠানৰসেনেৰ ইজ্ঝন্তি, তথাপি ইদং ইদানি ৰুচ্চমানং ইমাসং নানাকরণং ৰিসেসো। <span class="bld">পকতিৰণ্ণং ৰিজহিত্বা</span>তি অত্তনো পকতিরূপং ৰিজহিত্বা অপনেত্বা, পরেসং অদস্সেত্বাতি অত্থো। <span class="bld">কুমারকৰণ্ণ</span>ন্তি কুমারকসণ্ঠানং। <span class="bld">দস্সেতী</span>তি তথা ৰিকুব্বন্তো অত্তনি দস্সেতি। <span class="bld">নাগৰণ্ণং ৰা</span>তিআদীসুপি এসেৰ নযো। <span class="bld">হত্থিম্পি দস্সেতী</span>তি অত্তানম্পি হত্থিং কত্বা দস্সেতি, বহিদ্ধাপি হত্থিং দস্সেতি। এতদত্থমেৰ হি ইধ ‘‘হত্থিৰণ্ণং ৰা দস্সেতী’’তি অৰত্বা ‘‘হত্থিম্পি দস্সেতী’’তি (পটি॰ ম॰ ৩.১৩) ৰুত্তং। যং পন কেচি বহিদ্ধা হত্থিআদিদস্সনৰচনং ‘‘পকতিৰণ্ণং ৰিজহিত্বা’’তি ৰচনেন ৰিকুব্বনিদ্ধিভাৰেন ৰিরুজ্ঝতীতি ৰদন্তি, তদযুত্তং। কস্মা? পকতিৰণ্ণৰিজহনং নাম অত্তনো পকতিরূপস্স অঞ্ঞেসং অদস্সনং, ন সব্বেন সব্বং তস্স নিরোধনং। এৰং সতি অত্তানং অদস্সেত্বা বহিদ্ধা হত্থিং দস্সেন্তো ‘‘পকতিৰণ্ণং ৰিজহিত্বা হত্থিং দস্সেতী’’তি <a name="M2.0035"></a> ৰুচ্চমানে কো এত্থ ৰিরোধো, অত্তনা পন হত্থিৰণ্ণো হুত্বা বহিদ্ধাপি হত্থিং দস্সন্তে ৰত্তব্বমেৰ নত্থি। তেনেৰাহ ‘‘বহিদ্ধাপি হত্থিআদিদস্সনৰসেন ৰুত্ত’’ন্তি। এৰঞ্চ কত্বা ৰিকুব্বনিদ্ধিভাৰেন চ ন কোচি ৰিরোধো।</p>
<p class="bodytext">পাল়িযঞ্চ <span class="bld">কুমারকৰণ্ণং ৰা</span>তিআদীসু অনিযমত্থো ৰা-সদ্দো ৰুত্তো। তেসু একেকস্সেৰ করণদস্সনত্থং। <span class="bld">হত্থিম্পী</span>তিআদীসু পন হত্থিআদীনং বহূনং একজ্ঝং কাতব্বাভাৰদস্সনত্থং সমুচ্চযত্থো পি-সদ্দো ৰুত্তো। তেন ‘‘হত্থিম্পি দস্সেতী’’তিআদীসু দুতিযে ৰুত্তনযেনেৰ অত্থো গহেতব্বো।</p>
<p class="bodytext">ইদ্ধিমতো <a name="V2.0034"></a> অত্তনো কুমারকাকারেন পরেসং দস্সনং কুমারকৰণ্ণনিম্মানং, ন এত্থ কিঞ্চি অপুব্বং পথৰীআদিৰত্থু নিপ্ফাদীযতীতি কসিণনিযমেন পযোজনাভাৰতো <span class="bld">‘‘পথৰীকসিণাদীসু অঞ্ঞতরারম্মণতো’’</span>তি ৰুত্তং। সতিপি ৰা ৰত্থুনিপ্ফাদনে যথারহং তং পথৰীকসিণাদিৰসেনেৰ ইজ্ঝতীতি এৰম্পেত্থ কসিণনিযমেন পযোজনং নত্থেৰ। কুমারকৰণ্ণঞ্হি দস্সেন্তেন নীলৰণ্ণং ৰা দস্সেতব্বং সিযা, পীতাদীসু অঞ্ঞতরৰণ্ণং ৰা। তথা সতি নীলাদিকসিণানি সমাপজ্জিতব্বানীতি আপন্নোৰ কসিণনিযমো। এসেৰ নযো সেসেসুপি। এৰমধিট্ঠিতে যদেকে পথৰীকসিণৰসেন ‘‘একোপি হুত্বা বহুধা হোতী’’তিআদি (দী॰ নি॰ ১.২৩৮; ম॰ নি॰ ১.১৪৭; সং॰ নি॰ ৫.৮৪২; পটি॰ ম॰ ৩.১০) ভাৰোতি এৰং পৰত্তেন কসিণনিদ্দেসেন ইধ ৰিকুব্বনিদ্ধিনিদ্দেসে ‘‘পথৰীকসিণাদীসু অঞ্ঞতরারম্মণতো’’তিআদিৰচনস্স ৰিরোধং আসঙ্কন্তি, সো অনোকাসোৰাতি দট্ঠব্বং। নিম্মিনিতব্বভাৰেন অত্তনা ইচ্ছিতোতি <span class="bld">অত্তনো কুমারকৰণ্ণো,</span> ন পন অত্তনো দহরকালে কুমারকৰণ্ণোতি। <span class="bld">নাগা</span>দিৰণ্ণেসুপি অযং নযো ব্যাপী এৰাতি যদেকে ‘‘নাগাদিনিম্মানে ন যুজ্জতি ৰিযা’’তি ৰদন্তি, তদপোহতং দট্ঠব্বং।</p>
<p class="bodytext"><span class="bld">বহিদ্ধাপী</span>তি <span class="bld">পি</span>-সদ্দেন অজ্ঝত্তং সম্পিণ্ডেতি। অযঞ্হেত্থ অত্থো – <span class="bld">হত্থিম্পি দস্সেতী</span>তিআদি অজ্ঝত্তং, বহিদ্ধাপি হত্থিআদিদস্সনৰসেন ৰুত্তং, ন ‘‘কুমারকৰণ্ণং ৰা’’তিআদি ৰিয অজ্ঝত্তমেৰ কুমারকৰণ্ণাদীনং দস্সনৰসেনাতি। যং এত্থ ৰত্তব্বং অধিট্ঠানৰিধানং, তং হেট্ঠা ৰুত্তমেৰ।</p>
<p class="bodytext"><a name="para399"></a><span class="paranum">৩৯৯</span>. <span class="bld">কায</span>ন্তি <a name="M2.0036"></a> অত্তনো করজকাযং। <span class="bld">ৰুত্তনযেনেৰা</span>তি ‘‘অযং কাযো সুসিরো হোতূ’’তি পরিকম্মং কত্বা পুন ‘‘পাদকজ্ঝানং সমাপজ্জিত্বা ৰুট্ঠাযা’’তি ইমং হেট্ঠা ৰুত্তনযানুসারমাহ। <span class="bld">অঞ্ঞং কায</span>ন্তি যং মনোমযং কাযং নিম্মিনিতুকামো, তং। <span class="bld">মুঞ্জম্হা</span>তি মুঞ্জতিণতো। <span class="bld">ঈসিক</span>ন্তি তস্স কণ্ডং। <span class="bld">কোসিযা</span>তি অসিকোসতো। <span class="bld">করণ্ডাযা</span>তি পেল়ায, নিম্মোকতোতি চ ৰদন্তি। <span class="bld">অব্বাহতী</span>তি উদ্ধরতি। <span class="bld">পৰাহেয্যা</span>তি আকড্ঢেয্য।</p>
<p class="centered">ইদ্ধিৰিধনিদ্দেসৰণ্ণনা নিট্ঠিতা।</p>
<p class="centered">ইতি দ্বাদসমপরিচ্ছেদৰণ্ণনা।</p></div>
<p class="chapter">১৩. অভিঞ্ঞানিদ্দেসৰণ্ণনা</p>
<div class="chaptxt">
<p class="subhead">দিব্বসোতধাতুকথাৰণ্ণনা</p>
<p class="bodytext"><a name="para400"></a><span class="paranum">৪০০</span>. <span class="bld">তত্থা</span>তি <a name="M2.0037"></a> <a name="V2.0035"></a> দিব্বসোতধাতুযা নিদ্দেসে। অভিঞ্ঞাপাল়িযা হি নিদ্দেসমুখেন অভিঞ্ঞানং নিব্বত্তনৰিধি ৰিধীযতি। অভিঞ্ঞাসীসেনেত্থ অভিঞ্ঞাপাল়ি ৰুত্তা। তেনাহ <span class="bld">‘‘ততো পরাসু চ তীসু অভিঞ্ঞাসূ’’</span>তি। <span class="bld">ততো পরাসূ</span>তি চ সত্থুনো দেসনাক্কমং, অত্তনো চ উদ্দেসক্কমং সন্ধায ৰুত্তং, ন পটিপত্তিক্কমং। ন হি পটিপজ্জন্তা ইমিনাৰ কমেন পটিপজ্জন্তি। <span class="bld">সব্বত্থা</span>তি দিব্বসোতধাতুপাল়িযং, সেসাভিঞ্ঞাপাল়িযঞ্চাতি সব্বত্থ। <span class="bld">তত্রা</span>তি ৰাক্যোপঞ্ঞাসে নিপাতমত্তং, <span class="bld">তত্র</span> ৰা যথাৰুত্তপাঠে। <span class="bld">দিব্বসদিসত্তা</span>তি দিব্বে ভৰাতি দিব্বা, দেৰানং সোতধাতু, তায দিব্বায সদিসত্তা। ইদানি তং দিব্বসদিসতং ৰিভাৰেতুং <span class="bld">‘‘দেৰানং হী’’</span>তিআদি ৰুত্তং। তত্থ <span class="bld">সুচরিতকম্মনিব্বত্তা</span>তি সদ্ধাবহুলতাৰিসুদ্ধদিট্ঠিতানিসংসদস্সাৰিতাদিসম্পত্তিযা সুট্ঠু চরিতত্তা সুচরিতেন দেৰূপপত্তিজনকেন পুঞ্ঞকম্মেন নিব্বত্তা। <span class="bld">পিত্তসেম্হরুহিরাদীহী</span>তি <span class="bld">আদি</span>-সদ্দেন ৰাতরোগাদীনং সঙ্গহো। <span class="bld">অপলিবুদ্ধা</span>তি অনুপদ্দুতা। পিত্তাদীহি অনুপদ্দুতত্তা, কম্মস্স চ উল়ারতায <span class="bld">উপক্কিলেসৰিমুত্তি</span> ৰেদিতব্বা। উপক্কিলেসদোসরহিতং হি কম্মং তিণাদিদোসরহিতং ৰিয সস্সং উল়ারফলং অনুপক্কিলিট্ঠং হোতি। কারণূপচারেন চস্স ফলং তথা ৰোহরীযতি, যথা ‘‘সুক্কং সুক্কৰিপাক’’ন্তি (দী॰ নি॰ ৩.৩১২; ম॰ নি॰ ২.৮১; অ॰ নি॰ ৪.২৩৩)। <span class="bld">দূরেপী</span>তি <span class="bld">পি</span>-সদ্দেন সুখুমস্সাপি আরম্মণস্স সম্পটিচ্ছনসমত্থতং সঙ্গণ্হাতি। <span class="bld">পসাদসোতধাতূ</span>তি চতুমহাভূতানং পসাদলক্খণা সোতধাতু।</p>
<p class="bodytext">ৰীরিযারম্ভৰসেনেৰ ইজ্ঝনতো সব্বাপি কুসলভাৰনা ৰীরিযভাৰনা, পধানসঙ্খারসমন্নাগতা ৰা ইদ্ধিপাদভাৰনাপি ৰিসেসতো ৰীরিযভাৰনা, তস্সা আনুভাৰেন নিব্বত্তা <span class="bld">ৰীরিযভাৰনাবলনিব্বত্তা</span>। ঞাণমযা সোতধাতু ঞাণসোতধাতু। <span class="bld">তাদিসাযেৰা</span>তি উপক্কিলেসৰিমুত্ততায, দূরেপি সুখুমস্সপি আরম্মণস্স সম্পটিচ্ছনসমত্থতায চ তংসদিসা এৰ <a name="V2.0036"></a>। <span class="bld">দিব্বৰিহারৰসেন পটিলদ্ধত্তা</span>তি দিব্বৰিহারসঙ্খাতানং চতুন্নং ভূমীনং ৰসেন পটিলদ্ধত্তা, ইমিনা কারণৰসেনস্সা দিব্বভাৰমাহ। যং চেত্থ ৰত্তব্বং, তং হেট্ঠা ৰুত্তমেৰ। <span class="bld">দিব্বৰিহারসন্নিস্সিতত্তা</span>তি <a name="M2.0038"></a> অট্ঠঙ্গসমন্নাগমেন উক্কংসগতং পাদকজ্ঝানসঙ্খাতং দিব্বৰিহারং সন্নিস্সায পৰত্তত্তা, দিব্বৰিহারপরিযাপন্নং ৰা অত্তনা সম্পযুত্তং রূপাৰচরচতুত্থজ্ঝানং নিস্সযপচ্চযভূতং সন্নিস্সিতত্তাতি এৰম্পেত্থ অত্থো দট্ঠব্বো। <span class="bld">সৰনট্ঠেনা</span>তি সদ্দগহণট্ঠেন। যাথাৰতো হি সদ্দূপলদ্ধি সদ্দসভাৰাৰবোধো সৰনং। সন্তেসুপি অঞ্ঞেসু সভাৰধারণাদীসু ধাতুঅত্থেসু অত্তসুঞ্ঞতাসন্দস্সনত্থা সত্থু ধাতুদেসনাতি আহ <span class="bld">‘‘নিজ্জীৰট্ঠেন চা’’</span>তি। <span class="bld">সোতধাতুকিচ্চং</span> সদ্দসম্পটিচ্ছনং, সদ্দসন্নিট্ঠানপচ্চযতা চ।</p>
<p class="bodytext">ঞাণস্স পরিসুদ্ধি উপক্কিলেসৰিগমেনেৰাতি আহ <span class="bld">‘‘নিরুপক্কিলেসাযা’’</span>তি। <span class="bld">মানুসিকা</span> মনুস্স সন্তকা, মংসসোতধাতু, দিব্বৰিদূরাদিৰিসযগ্গহণসঙ্খাতেন অত্তনো কিচ্চৰিসেসেন অতিক্কন্তং মানুসিকং এতাযাতি <span class="bld">অতিক্কন্তমানুসিকা</span>। তেনাহ <span class="bld">‘‘মনুস্সূপচারং অতিক্কমিত্বা সদ্দসৰনেনা’’</span>তি। তত্থ <span class="bld">মনুস্সূপচার</span>ন্তি মনুস্সেহি উপচরিতব্বট্ঠানং, পকতিযা সোতদ্বারেন গহেতব্বং ৰিসযন্তি অধিপ্পাযো। তেনাহ <span class="bld">‘‘সদ্দসৰনেনা’’</span>তি। <span class="bld">দিব্বে</span>তি দেৰলোকপরিযাপন্নে। তে পন ৰিসেসতো দেৰানং কথা সদ্দা হোন্তীতি আহ <span class="bld">‘‘দেৰানং সদ্দে’’</span>তি। মনুস্সানং এতেতি মানুসা, তে <span class="bld">মানুসে</span>। এৰং দেৰমনুস্সসদ্দানংযেৰ গহিতত্তা ৰুত্তং <span class="bld">‘‘পদেসপরিযাদান’’</span>ন্তি, একদেসগ্গহণন্তি অত্থো। <span class="bld">সদেহসন্নিস্সিতা</span> অত্তনো সরীরে সন্নিস্সিতা। <span class="bld">নিপ্পদেসপরিযাদানং</span> ঠানভেদগ্গহণমুখেন সৰিঞ্ঞাণকাদিভেদভিন্নস্স সদ্দস্স অনৰসেসেন সঙ্গণ্হনতো।</p>
<p class="bodytext"><span class="bld">অযং</span> দিব্বসোতধাতু। <span class="bld">পরিকম্মসমাধিচিত্তেনা</span>তি পরিকম্মভূতাৰেণিকসমাধিচিত্তেন, দিব্বসোতঞাণস্স পরিকম্মৰসেন পৰত্তক্খণিকসমাধিনা সমাহিতচিত্তেনাতি অত্থো। <span class="bld">পরিকম্মসমাধি</span> নাম দিব্বসোতধাতুযা উপচারাৰত্থাতিপি ৰদন্তি। সা পন নানাৰজ্জনৰসেন ৰুত্তাতি দট্ঠব্বা। সব্বোল়ারিকসদ্দদস্সনত্থং সীহাদীনং সদ্দো পঠমং গহিতো। তিযোজনমত্থকেপি কির কেসরসীহস্স সীহনাদসদ্দো সুয্যতি। <span class="bld">আদি</span>-সদ্দেন মেঘসদ্দব্যগ্ঘসদ্দাদীনং সঙ্গহো দট্ঠব্বো। এত্থ চ যথা ওল়ারিকসদ্দাৰজ্জনং যাৰদেৰ সুখুমসদ্দাৰজ্জনূপাযদস্সনত্থং, তথা সদ্দগ্গহণভাৰনাবলেন সুখুমতরসদ্দগ্গহণসংসিদ্ধিতো।</p>
<p class="bodytext">এৰং <a name="M2.0039"></a> আসন্নসদ্দগ্গহণানুসারেন দূরদূরতরসদ্দগ্গহণম্পি সমিজ্ঝতীতি দস্সেতুং <span class="bld">‘‘পুরত্থিমায</span> <a name="V2.0037"></a> <span class="bld">দিসাযা’’</span>তিআদিনা দিসাসম্বন্ধৰসেন সদ্দানং মনসিকারৰিধি আরদ্ধো। তত্থ <span class="bld">সদ্দনিমিত্ত</span>ন্তি ঞাণুপ্পত্তিহেতুভাৰতো সদ্দো এৰ সদ্দনিমিত্তং, যো ৰা যথাৰুত্তো উপাদাযুপাদায লব্ভমানো সদ্দানং ওল়ারিকসুখুমাকারো, তং সদ্দনিমিত্তং। তেনেৰাহ <span class="bld">‘‘সদ্দানং সদ্দনিমিত্ত’’</span>ন্তি। যং পন ৰুত্তং <span class="bld">‘‘ওল়ারিকানম্পি সুখুমানম্পি সদ্দানং সদ্দনিমিত্তং মনসি কাতব্ব’’</span>ন্তি, তং ওল়ারিকসুখুমসম্মতেসুপি ওল়ারিকসুখুমসব্ভাৰদস্সনত্থং। তঞ্চ সব্বং সুখুমে ঞাণপরিচযদস্সনত্থং দট্ঠব্বং। সদ্দনিমিত্তস্স অপচ্চুপ্পন্নসভাৰত্তা ‘‘সদ্দোৰ সদ্দনিমিত্ত’’ন্তি অযমেৰ পক্খো ঞাযাগতোতি কেচি, তং ন ওল়ারিকসুখুমানং সদ্দানং ৰণ্ণারম্মণেন ঞাণেন নীলপীতাদিৰণ্ণানং ৰিয তত্থেৰ গহেতব্বতো। ওল়ারিকসুখুমভাৰো চেত্থ সদ্দনিমিত্তন্তি অধিপ্পেতন্তি। <span class="bld">তস্সা</span>তি যথাৰুত্তেন ৰিধিনা পটিপজ্জন্তস্স যোগিনো। <span class="bld">তে সদ্দা</span>তি যে সব্বোল়ারিকতো পভুতি আৰজ্জন্তস্স অনুক্কমেন সুখুমসুখুমা সদ্দা আৰজ্জিতা, তে। <span class="bld">পাকতিকচিত্তস্সাপী</span>তি পাদকজ্ঝানসমাপজ্জনতো পুব্বে পৰত্তচিত্তস্সাপি। <span class="bld">পরিকম্মসমাধিচিত্তস্সা</span>তি দিব্বসোতধাতুযা উপ্পাদনত্থং পাদকজ্ঝানং সমাপজ্জিত্বা ৰুট্ঠিতস্স সদ্দং আরব্ভ পরিকম্মকরণৰসেন পৰত্তক্খণিকসমাধিচিত্তস্স। পুব্বেপি ঞাণেন পরিমদ্দিতত্তা অতিৰিয পাকটা হোন্তীতি সম্বন্ধো।</p>
<p class="bodytext"><span class="bld">তেসু সদ্দেসূ</span>তি যে পরিকম্মস্স ৰিসযদস্সনত্থং বহূ সদ্দা ৰুত্তা, তেসু সদ্দেসু। <span class="bld">অঞ্ঞতর</span>ন্তি যত্থস্স পরিকম্মকরণৰসেন অভিণ্হং মনসিকারো পৰত্তো, তং একং সদ্দং। <span class="bld">ততো পর</span>ন্তি ততো অপ্পনুপ্পত্তিতো পরং। <span class="bld">তস্মিং সোতে</span>তি তস্মিং ঞাণসোতে। <span class="bld">পতিতো হোতী</span>তি দিব্বসোতধাতু অন্তোগধা হোতি অপ্পনাচিত্তস্স উপ্পত্তিতো পভুতি দিব্বসোতঞাণলাভী নাম হোতি, ন দানিস্স তদত্থং ভাৰনাভিযোগো ইচ্ছিতব্বোতি অত্থো। <span class="bld">ত</span>ন্তি দিব্বসোতধাতুং। <span class="bld">থামজাত</span>ন্তি জাতথামং দল়্হভাৰপ্পত্তং। <span class="bld">ৰড্ঢেতব্বং</span> পাদকজ্ঝানারম্মণং। কিন্তি কিত্তকন্তি আহ <span class="bld">‘‘এত্থন্তরে সদ্দং সুণামীতি একঙ্গুলমত্তং পরিচ্ছিন্দিত্বা’’</span>তি। পাদকজ্ঝানস্স হি আরম্মণভূতং কসিণনিমিত্তং ‘‘এত্তকং ঠানং ফরতূ’’তি মনসি করিত্বা পাদকজ্ঝানং সমাপজ্জন্তস্স কসিণনিমিত্তং তত্তকং ঠানং ফরিত্বা তিট্ঠতি <a name="M2.0040"></a>। সো সমাপত্তিতো ৰুট্ঠায তত্থ গতে সদ্দে আৰজ্জতি, সুভাৰিতভাৰনত্তা তত্থ অঞ্ঞতরং সদ্দং আরব্ভ উপ্পন্নাৰজ্জনানন্তরং চত্তারি, পঞ্চ ৰা জৰনানি উপ্পজ্জন্তি। তেসু পচ্ছিমং ইদ্ধিচিত্তং, ইতরস্স পুনপি পাদকজ্ঝানং সমাপজ্জিতব্বমেৰ। ততো এৰ হি পাদকজ্ঝানারম্মণেন ফুট্ঠোকাসব্ভন্তরগতেপি সদ্দে সুণাতিযেৰাতি সাসঙ্কং ৰদতি। <span class="bld">একঙ্গুলদ্বঙ্গুলা</span>দিগ্গহণঞ্চেত্থ সুখুমসদ্দাপেক্খায কতং।</p>
<p class="bodytext"><span class="bld">এৰং</span> <a name="V2.0038"></a> <span class="bld">সুণন্তোৰা</span>তি এৰং পরিচ্ছিন্দিত্বা পরিচ্ছিন্দিত্বা সৰনেন ৰসীকতাভিঞ্ঞো হুত্বা যথাৰজ্জিতে সদ্দে সুণন্তো এৰ। <span class="bld">পাটিযেক্ক</span>ন্তি একজ্ঝং পৰত্তমানেপি তে সদ্দে পচ্চেকং ৰত্থুভেদেন ৰৰত্থপেতুকামতায সতি।</p>
<p class="centered">দিব্বসোতধাতুকথাৰণ্ণনা নিট্ঠিতা।</p>
<p class="subhead">চেতোপরিযঞাণকথাৰণ্ণনা</p>
<p class="bodytext"><a name="para401"></a><span class="paranum">৪০১</span>. <span class="bld">পরিযাতী</span>তি সরাগাদিৰিভাগেন পরিচ্ছিজ্জ জানাতি। তেনাহ <span class="bld">‘‘পরিচ্ছিন্দতীতি অত্থো’’</span>তি। যেসঞ্হি ধাতূনং গতি অত্থো, বুদ্ধিপি তেসং অত্থো। ‘‘পরসত্তান’’ন্তি এত্থ পর-সদ্দো অঞ্ঞত্থোতি আহ <span class="bld">‘‘অত্তানং ঠপেত্বা সেসসত্তান’’</span>ন্তি, যথা হি যো পরো ন হোতি, সো অত্তা। যো অত্তা ন হোতি, সো পরোতি। <span class="bld">সত্তান</span>ন্তি চেত্থ রূপাদীসু সত্তাতি সত্তা। তস্সা পন পঞ্ঞত্তিযা সৰিঞ্ঞাণকসন্তানে নিরুল়্হত্তা নিচ্ছন্দরাগাপি সত্তাত্বেৰ ৰুচ্চন্তি, ভূতপুব্বগতিযা ৰা। ‘‘পু’’ন্তি নরকং, তত্থ গলন্তি পপতন্তীতি <span class="bld">পুগ্গলা,</span> পাপকারিনো। ইতরেপি সংসারে সংসারিনো তংসভাৰানাতিৰত্তনতো পুগ্গলাত্বেৰ ৰুচ্চন্তি। তংতংসত্তনিকাযস্স ৰা তত্থ তত্থ উপপত্তিযা পূরণতো, অনিচ্চতাৰসেন গলনতো চ <span class="bld">পুগ্গলা</span>তি নেরুত্তা।</p>
<p class="bodytext"><span class="bld">এতঞ্হী</span>তি এত্থ <span class="bld">হি</span>-সদ্দো হেতুঅত্থো। যস্মা ‘‘এতং চেতোপরিযঞাণং দিব্বচক্খুঞাণৰসেন ইজ্ঝতী’’তি <span class="bld">তং</span> দিব্বচক্খুঞাণং, <span class="bld">এতস্স</span> চেতোপরিযঞাণস্স উপ্পাদনে <span class="bld">পরিকম্মং,</span> তস্মা তেন চেতোপরিযঞাণং উপ্পাদেতুকামেন অধিগতদিব্বচক্খুঞাণেন ভিক্খুনাতি এৰং যোজনা কাতব্বা <a name="M2.0041"></a>। <span class="bld">হদযরূপ</span>ন্তি ন হদযৰত্থু, অথ খো হদযমংসপেসি। যং বহি কমলমকুল়সণ্ঠানং, অন্তো কোসাতকীফলসদিসন্তি ৰুচ্চতি, তঞ্হি নিস্সায দানি ৰুচ্চমানং লোহিতং তিট্ঠতি। হদযৰত্থু পন ইমং লোহিতং নিস্সায পৰত্ততীতি। কথং পন দিব্বচক্খুনা লোহিতস্স ৰণ্ণদস্সনেন অরূপং চিত্তং পরিযেসতীতি আহ <span class="bld">‘‘যদা হী’’</span>তিআদি। কথং পন সোমনস্সসহগতাদিচিত্তৰুত্তিযা কম্মজস্স লোহিতস্স ৰিৰিধৰণ্ণভাৰাপত্তীতি? কো ৰা এৰমাহ ‘‘কম্মজমেৰ তং লোহিত’’ন্তি চতুসন্ততিরূপস্সাপি তত্থ লব্ভমানত্তা। তেনেৰাহ <span class="bld">‘‘ইদং রূপং সোমনস্সিন্দ্রিযসমুট্ঠান’’</span>ন্তিআদি। এৰম্পি যং তত্থ অচিত্তজং, তস্স যথাৰুত্তৰণ্ণভেদেন <a name="V2.0039"></a> ন ভৰিতব্বন্তি? ভৰিতব্বং, সেসতিসন্ততিরূপানং তদনুৰত্তনতো। যথা হি গমনাদীসু চিত্তজরূপানি উতুকম্মাহারসমুট্ঠানরূপেহি অনুৰত্তীযন্তি, অঞ্ঞথা কাযস্স দেসন্তরুপ্পত্তিযেৰ ন সিযা, এৰমিধাপি চিত্তজরূপং সেসতিসন্ততিরূপানি অনুৰত্তমানানি পৰত্তন্তি। পসাদকোধৰেলাসু চক্খুস্স ৰণ্ণভেদাপত্তিযেৰ চ তদত্থস্স নিদস্সনং দট্ঠব্বং।</p>
<p class="bodytext"><span class="bld">পরিযেসন্তেনা</span>তি পঠমং তাৰ অনুমানতো ঞাণং পেসেত্বা গৰেসন্তেন। চেতোপরিযঞাণঞ্হি উপ্পাদেতুকামেন যোগিনা হেট্ঠা ৰুত্তনযেন রূপাৰচরচতুত্থজ্ঝানং অট্ঠঙ্গসমন্নাগতং অভিনীহারক্খমং কত্বা দিব্বচক্খুঞাণস্স লাভী সমানো আলোকং ৰড্ঢেত্বা দিব্বেন চক্খুনা পরস্স হদযমংসপেসিং নিস্সায পৰত্তমানস্স লোহিতস্স ৰণ্ণদস্সনেন ‘‘ইদানি ইমস্স চিত্তং সোমনস্সসহগত’’ন্তি ৰা ‘‘দোমনস্সসহগত’’ন্তি ৰা ‘‘উপেক্খাসহগত’’ন্তি ৰা নযগ্গাহৰসেনপি ৰৰত্থপেত্বা পাদকজ্ঝানং সমাপজ্জিত্বা ৰুট্ঠায ‘‘ইমস্স চিত্তং জানামী’’তি পরিকম্মং কাতব্বং। কালসতম্পি কালসহস্সম্পি পুনপ্পুনং পাদকজ্ঝানং সমাপজ্জিত্বা ৰুট্ঠায তথেৰ পটিপজ্জিতব্বং। তস্সেৰং দিব্বচক্খুনা হদযলোহিতৰণ্ণদস্সনাদিৰিধিনা পটিপজ্জন্তস্স ইদানি চেতোপরিযঞাণং উপ্পজ্জিস্সতীতি যং তদা পৰত্ততীতি ৰৰত্থাপিতং চিত্তং, তং আরম্মণং কত্বা মনোদ্বারাৰজ্জনং উপ্পজ্জতি, তস্মিং নিরুদ্ধে চত্তারি, পঞ্চ ৰা জৰনানি জৰন্তি। তেসং পুরিমানি তীণি, চত্তারি ৰা পরিকম্মাদিসমঞ্ঞানি কামাৰচরানি, চতুত্থং, পঞ্চমং ৰা অপ্পনাচিত্তং রূপাৰচরচতুত্থজ্ঝানিকং। তত্থ যং অন্তেন অপ্পনাচিত্তেন সদ্ধিং উপ্পন্নং ঞাণং, ইদং <span class="bld">চেতোপরিযঞাণং</span>। তঞ্হি যত্থানেন পরিকম্মং কতং, তং পরস্স চিত্তং পচ্চক্খতো পটিৰিজ্ঝন্তং ৰিভাৰেন্তমেৰ হুত্বা <a name="M2.0042"></a> পৰত্ততি রূপং ৰিয চ দিব্বচক্খুঞাণং, সদ্দং ৰিয চ দিব্বসোতঞাণং। ততো পরং পন কামাৰচরচিত্তেহি সরাগাদিৰৰত্থাপনং হোতি নীলাদিৰৰত্থাপনং ৰিয। এৰমধিগতস্স পন চেতোপরিযঞাণস্স থামগমনৰিধানম্পি অধিগমনৰিধানসদিসমেৰাতি তং দস্সেতুং <span class="bld">‘‘তস্মা তেন…পে॰… থামগতং কাতব্ব’’</span>ন্তি ৰুত্তং।</p>
<p class="bodytext"><span class="bld">এৰং থামগতে হী</span>তিআদি থামগতানিসংসদস্সনং। <span class="bld">সব্বম্পি কামাৰচরচিত্ত</span>ন্তি চতুপণ্ণাসৰিধম্পি কামাৰচরচিত্তং। <span class="bld">‘‘সব্বম্পী’’</span>তি পদং ‘‘রূপাৰচরারূপাৰচরচিত্ত’’ন্তি এত্থাপি আনেত্বা সম্বন্ধিতব্বং। তেন পঞ্চদসৰিধম্পি রূপাৰচরচিত্তং, দ্বাদসৰিধম্পি অরূপাৰচরচিত্তন্তি ৰুত্তং হোতি। <span class="bld">পজানাতী</span>তি সরাগাদিপকারেহি জানাতি, পচ্চক্খতো পটিৰিজ্ঝতীতি অধিপ্পাযো। পুথুজ্জনৰসেনাযং অভিঞ্ঞাকথাতি লোকুত্তরং চিত্তং ইধ অনুদ্ধটং। তম্পি <a name="V2.0040"></a> হি উপরিমো, সদিসো ৰা অরিযো হেট্ঠিমস্স, সদিসস্স চ চিত্তম্পি পজানাতি এৰ। তেনাহ <span class="bld">‘‘অনুত্তরং ৰা চিত্ত’’</span>ন্তিআদি। <span class="bld">সঙ্কমন্তো</span>তি ঞাণেন উপসঙ্কমন্তো। একচ্চঞ্হি চিত্তং ঞত্বা পরিকম্মেন ৰিনা তদঞ্ঞং চিত্তং জানন্তো <span class="bld">‘‘চিত্তা চিত্তং সঙ্কমন্তো’’</span>তি ৰুত্তো। তেনাহ <span class="bld">‘‘ৰিনাপি হদযরূপদস্সনেনা’’</span>তি। হদযরূপদস্সনাদিৰিধানং হি আদিকম্মিকৰসেন ৰুত্তং। তেনাহ <span class="bld">‘‘ৰুত্তম্পি চেত’’</span>ন্তিআদি। <span class="bld">যত্থ কত্থচী</span>তি পঞ্চৰোকারভৰে, চতুৰোকারভৰেপি ৰা। ন কতো অভিঞ্ঞানুযোগসঙ্খাতো অভিনিৰেসো এতেনাতি <span class="bld">অকতাভিনিৰেসো,</span> তস্স, আদিকম্মিকস্সাতি অত্থো। <span class="bld">অযং কথা</span>তি ‘‘আলোকং ৰড্ঢেত্বা’’তিআদিনা ৰুত্তপরিকম্মকথা।</p>
<p class="bodytext"><span class="bld">অৰসেস</span>ন্তি ৰুত্তাৰসেসং। এৰং অৰিভাগেন ৰুত্তং ৰিভাগতো দস্সেতুং <span class="bld">‘‘চতুভূমকং কুসলাব্যাকতং চিত্তং ৰীতরাগ’’</span>ন্তি আহ। তঞ্হি যোনিসোমনসিকারপ্পচ্চযতংহেতুকতাহি রাগেন সম্পযোগাসঙ্কাভাৰতো ‘‘ৰীতরাগ’’ন্তি ৰত্তব্বতং লভতি। সেসাকুসলচিত্তানং রাগেন সম্পযোগাভাৰতো নত্থেৰ সরাগতা, তংনিমিত্তকতায পন সিযা তংসহিততালেসোতি নত্থেৰ ৰীতরাগতাপীতি দুকৰিনিমুত্ততাৰ যুত্তাতি ৰুত্তং <span class="bld">‘‘ইমস্মিং দুকে সঙ্গহং ন গচ্ছন্তী’’</span>তি। যদি এৰং পদেসিকং চেতোপরিযঞাণং আপজ্জতীতি? নাপজ্জতি, দুকন্তরপরিযাপন্নত্তা তেসং। যে পন ‘‘পটিপক্খভাৰে অসতিপি সম্পযোগাভাৰো এৰেত্থ পমাণং একচ্চঅব্যাকতানং ৰিযা’’তি সেসাকুসলচিত্তানম্পি ৰীতরাগতং পটিজানন্তি <a name="M2.0043"></a>, তে সন্ধাযাহ <span class="bld">‘‘কেচি পন থেরা তানিপি সঙ্গণ্হন্তী’’</span>তি। সদোসদুকেপি ইমিনাৰ নযেন অত্থো ৰেদিতব্বো।</p>
<p class="bodytext"><span class="bld">পাটিপুগ্গলিকনযেনা</span>তি আৰেণিকনযেন, তদঞ্ঞাকুসলচিত্তেসু ৰিয লোভদোসেহি অমিস্সিতস্স মোহস্সেৰ সব্ভাৰতোতি অত্থো। অকুসলমূলসঙ্খাতেসু সহ মোহেনেৰাতি <span class="bld">সমোহং</span> পঠমনযে, দুতিযনযে পন সহেৰ মোহেনাতি <span class="bld">সমোহ</span>ন্তি এৰং উত্তরপুরিমপদাৰধারণতো দ্বীসু নযেসু ভেদো ৰেদিতব্বো। অত্তনা সম্পযুত্তং থিনমিদ্ধং অনুৰত্তনৰসেন গতং পৰত্তং <span class="bld">থিনমিদ্ধানুগতং</span> পঞ্চৰিধং সসঙ্খারিকাকুসলচিত্তং <span class="bld">সংখিত্তং,</span> আরম্মণে সঙ্কোচনৰসেন পৰত্তনতো। ৰুত্তনযেন <span class="bld">উদ্ধচ্চানুগতং</span> ৰেদিতব্বং, তং পন উদ্ধচ্চসহগতং চিত্তং, যত্থ ৰা উদ্ধচ্চং পচ্চযৰিসেসেন থামজাতং হুত্বা পৰত্ততি। কিলেসৰিক্খম্ভনসমত্থতায, ৰিপুলফলতায, দীঘসন্তানতায চ মহন্তভাৰং গতং, মহন্তেহি ৰা উল়ারচ্ছন্দৰীরিযচিত্তপঞ্ঞেহি গতং পটিপন্নন্তি <span class="bld">মহগ্গতং। অৰসেস</span>ন্তি পরিত্তঅপ্পমাণং। অত্তানং উত্তরিতুং সমত্থেহি সহ উত্তরেহীতি <span class="bld">সউত্তরং</span>। উত্তিণ্ণন্তি উত্তরং, লোকে অপরিযাপন্নভাৰেন লোকতো উত্তরন্তি <span class="bld">লোকুত্তরং</span>। ততো এৰ নত্থি <a name="V2.0041"></a> এতস্স উত্তরন্তি <span class="bld">অনুত্তরং</span>। উপনিজ্ঝানলক্খণপ্পত্তেন সমাধিনা সম্মদেৰ আহিতন্তি <span class="bld">সমাহিতং। তদঙ্গৰিমুত্তিপ্পত্তং</span> কামাৰচরকুসলচিত্তং। <span class="bld">ৰিক্খম্ভনৰিমুত্তিপ্পত্তং</span> মহগ্গতচিত্তং। <span class="bld">সমুচ্ছেদৰিমুত্তিপ্পত্তং</span> মগ্গচিত্তং। <span class="bld">পটিপ্পস্সদ্ধিৰিমুত্তিপ্পত্তং</span> ফলচিত্তং। <span class="bld">নিস্সরণৰিমুত্তিপ্পত্ত</span>ম্পি তদুভযমেৰ। কামং কানিচি পচ্চৰেক্খণচিত্তাদীনি নিব্বানারম্মণানি হোন্তি, নিস্সরণৰিমুত্তিপ্পত্তানি পন ন হোন্তি তাদিসকিচ্চাযোগতো। <span class="bld">পাল়িযং</span> আগতসরাগাদিভেদৰসেন চেৰ তেসং অন্তরভেদৰসেন চ <span class="bld">সব্বপ্পকারম্পি</span>।</p>
<p class="centered">চেতোপরিযঞাণকথাৰণ্ণনা নিট্ঠিতা।</p>
<p class="subhead">পুব্বেনিৰাসানুস্সতিঞাণকথাৰণ্ণনা</p>
<p class="bodytext"><a name="para402"></a><span class="paranum">৪০২</span>. পুব্বেনিৰাসং অনুস্সরতি, তস্স ৰা অনুস্সরণং <span class="bld">পুব্বেনিৰাসানুস্সতি,</span> তং নিস্সযাদিপচ্চযভূতং পটিচ্চ উপ্পজ্জনতো ‘‘পুব্বেনিৰাসানুস্সতিম্হি যং ঞাণং, তদত্থাযা’’তি সঙ্খেপেন ৰুত্তমত্থং ৰিৰরন্তো <a name="M2.0044"></a> পুব্বেনিৰাসং তাৰ দস্সেত্বা তত্থ সতিঞাণানি দস্সেতুং <span class="bld">‘‘পুব্বেনিৰাসো’’</span>তিআদিমাহ। তত্থ ‘‘পুব্বে’’তি ইদং পদং ‘‘একম্পি জাতি’’ন্তিআদিৰচনতো অতীতভৰৰিসযং ইধাধিপ্পেতন্তি আহ <span class="bld">‘‘অতীতজাতীসূ’’</span>তি নিৰাস-সদ্দো কম্মসাধনো, খন্ধৰিনিমুত্তো চ নিৰসিতধম্মো নত্থীতি আহ <span class="bld">‘‘নিৰুত্থক্খন্ধা’’</span>তি। নিৰুত্থতা চেত্থ সসন্তানে পৰত্ততা, তথাভূতা চ তে অনু অনু ভূতা জাতা পৰত্তা তত্থ উপ্পজ্জিত্বা ৰিগতাৰ হোন্তীতি আহ <span class="bld">‘‘নিৰুত্থাতি অজ্ঝাৰুত্থা অনুভূতা অত্তনো সন্তানে উপ্পজ্জিত্বা নিরুদ্ধা’’</span>তি। এৰং সসন্ততিপরিযাপন্নধম্মৰসেন নিৰাস-সদ্দস্স অত্থং ৰত্বা ইদানি অৰিসেসেন ৰত্তুং ‘‘নিৰুত্থধম্মা ৰা নিৰুত্থা’’তি ৰত্বা তং ৰিৰরিতুং <span class="bld">‘‘গোচরনিৰাসেনা’’</span>তিআদি ৰুত্তং। গোচরভূতাপি হি গোচরাসেৰনায আসেৰিতা আরম্মণকরণৰসেন অনুভূতা নিৰুত্থা নাম হোন্তীতি। তে পন দুৰিধা সপরৰিঞ্ঞাণগোচরতাযাতি উভযেপি তে দস্সেতুং <span class="bld">‘‘অত্তনো’’</span>তিআদি ৰুত্তং।</p>
<p class="bodytext">তত্থ ‘‘অত্তনো ৰিঞ্ঞাণেন ৰিঞ্ঞাতা’’তি ৰত্বা ‘‘পরিচ্ছিন্না’’তি ৰচনং যে তে গোচরনিৰাসেন নিৰুত্থধম্মা, তে ন কেৰলং ৰিঞ্ঞাণেন ৰিঞ্ঞাণমত্তা, অথ খো যথা পুব্বে জাতিনামগোত্তৰণ্ণলিঙ্গাহারাদিৰিসেসেহি পরিচ্ছেদকারিকায পঞ্ঞায পরিচ্ছিজ্জ গহিতা, তথেৰেতং <a name="V2.0042"></a> ঞাণং পরিচ্ছিজ্জ গণ্হাতীতি ইমস্স অত্থস্স দীপনত্থং ৰুত্তং। পরৰিঞ্ঞাণৰিঞ্ঞাতাপি ৰা নিৰুত্থাতি সম্বন্ধো। ন কেৰলং অত্তনোৰ ৰিঞ্ঞাণেন, অথ খো পরেসং ৰিঞ্ঞাণেন ৰিঞ্ঞাতাপি ৰাতি অত্থো। ইধাপি ‘‘পরিচ্ছিন্না’’তি পদং আনেত্বা সম্বন্ধিতব্বং ‘‘পরেসম্পি ৰা ৰিঞ্ঞাণেন ৰিঞ্ঞাতা পরিচ্ছিন্না’’তি। তস্স চ গহণে পযোজনং ৰুত্তনযেনেৰ ৰত্তব্বং। তে চ খো যস্মা অভীতাসু এৰ জাতীসু অঞ্ঞেহি ৰিঞ্ঞাতা পরিচ্ছিন্না, তে চ পরিনিব্বুতাপি হোন্তি। যে হি তে ৰিঞ্ঞাতা, তেসং তদা ৰত্তমানসন্তানানুসারেন তেসম্পি অতীতে পৰত্তি ঞাযতীতি সিখাপ্পত্তং পুব্বেনিৰাসানুস্সতিঞাণস্স ৰিসযভূতং পুব্বেনিৰাসং দস্সেতুং <span class="bld">‘‘ছিন্নৰটুমকানুস্সরণাদীসূ’’</span>তি ৰুত্তং। ছিন্নৰটুমকা সম্মাসম্বুদ্ধা, তেসং অনুস্সরণা <span class="bld">ছিন্নৰটুমকানুস্সরণং। আদি</span>-সদ্দেন পচ্চেকসম্বুদ্ধবুদ্ধসাৰকানুস্সরণানি গয্হন্তীতি ৰদন্তি। ছিন্নৰটুমকা পন সব্বেৰ অনুপাদিসেসায নিব্বানধাতুযা <a name="M2.0045"></a> পরিনিব্বুতা। তেসং অনুস্সরণং নাম তেসং পটিপত্তিযা অনুস্সরণং, সা পন পটিপত্তি সঙ্খেপতো ছল়ারম্মণগ্গহণলক্খণাতি তানি ইধ পরৰিঞ্ঞাণৰিঞ্ঞাতগ্গহণেন গহিতানি, তে পনেতে সম্মাসম্বুদ্ধানংযেৰ ৰিসযা, ন অঞ্ঞেসন্তি আহ <span class="bld">‘‘তে বুদ্ধানংযেৰ লব্ভন্তী’’</span>তি। ন হি অতীতে বুদ্ধা ভগৰন্তো এৰং ৰিপস্সিংসু, এৰং মগ্গং ভাৰেসুং, এৰং ফলনিব্বানানি সচ্ছাকংসু, এৰং ৰেনেয্যে ৰিনেসুন্তি এত্থ সব্বদা অঞ্ঞেসং ঞাণস্স গতি অত্থীতি। যায সতিযা পুব্বেনিৰাসং অনুস্সরতি, সা পুব্বেনিৰাসানুস্সতীতি আনেত্বা সম্বন্ধিতব্বং।</p>
<p class="bodytext"><span class="bld">অনেকৰিধ</span>ন্তি নানাভৰযোনিগতিৰিঞ্ঞাণট্ঠিতিসত্তাৰাসাদিৰসেন বহুৰিধং। <span class="bld">পকারেহী</span>তি নামগোত্তাদিআকারেহি সদ্ধিং, সহযোগে চেতং করণৰচনং। <span class="bld">পৰত্তিতং</span> দেসনাৰসেন। তেনাহ <span class="bld">‘‘সংৰণ্ণিত’’</span>ন্তি, ৰিত্থারিতন্তি অত্থো। <span class="bld">‘‘নিৰাস’’</span>ন্তি অন্তোগধভেদসামঞ্ঞৰচনমেতন্তি তে ভেদে ব্যাপনিচ্ছাৰসেন সঙ্গহেত্বা দস্সেন্তো <span class="bld">‘‘তত্থ তত্থ নিৰুত্থসন্তান’’</span>ন্তি আহ। সাৰকস্সেৰেতং অনুস্সরণং, ন সত্থুনোতি ৰুত্তং <span class="bld">‘‘খন্ধপটিপাটিৰসেন চুতিপটিসন্ধিৰসেন ৰা’’</span>তি। <span class="bld">খন্ধপটিপাটি</span> খন্ধানং অনুক্কমো। সা চ খো চুতিতো পট্ঠায উপ্পটিপাটিৰসেন। কেচি পনেত্থ ‘‘ইরিযাপথপটিপাটি খন্ধপটিপাটী’’তি ৰদন্তি। <span class="bld">অনুগন্ত্বা অনুগন্ত্বা</span>তি ঞাণগতিযা অনুগন্ত্বা অনুগন্ত্বা। <span class="bld">তিত্থিযা</span>তি অঞ্ঞতিত্থিযা, তে পন কম্মৰাদিনো কিরিযৰাদিনো তাপসাদযো। ঠপেত্বা অগ্গসাৰকমহাসাৰকে ইতরে সত্থু সাৰকা <span class="bld">পকতিসাৰকা</span>।</p>
<p class="bodytext">যস্মা তিত্থিযানং ব্রহ্মজালাদীসু চত্তালীসায এৰ সংৰট্টৰিৰট্টানং অনুস্সরণং আগতং, তস্মা <a name="V2.0043"></a> ‘‘ন ততো পর’’ন্তি ৰত্বা তং কারণং ৰদন্তো <span class="bld">‘‘দুব্বলপঞ্ঞত্তা’’</span>তিআদিমাহ, তেন ৰিপস্সনাভিযোগো পুব্বেনিৰাসানুস্সতিঞাণস্স ৰিসেসকারণন্তি দস্সেতি। <span class="bld">বলৰপঞ্ঞত্তা</span>তি এত্থ নামরূপপরিচ্ছেদাদিযেৰ পঞ্ঞায বলৰকারণং দট্ঠব্বং। তঞ্হেত্থ নেসং সাধারণকারণং। <span class="bld">এত্তকো</span>তি কপ্পানং লক্খং, তদধিকং একং, দ্বে চ অসঙ্খ্যেয্যানীতি কালৰসেন এৰংপরিমাণো যথাক্কমং তেসং মহাসাৰকঅগ্গসাৰকপচ্চেকবুদ্ধানং পুঞ্ঞঞাণাভিনীহারো সাৰকপচ্চেকবোধিপারমিতা সমিতা। যদি বোধিসম্ভারসম্ভরণকালপরিচ্ছিন্নো তেসং তেসং অরিযানং অভিঞ্ঞাঞাণৰিভাগো, এৰং সন্তে <a name="M2.0046"></a> বুদ্ধানম্পি ৰিসযপরিচ্ছেদতা আপন্নাতি আহ <span class="bld">‘‘বুদ্ধানং পন পরিচ্ছেদো নাম নত্থী’’</span>তি। ‘‘যাৰতকং ঞেয্যং, তাৰতকং ঞাণ’’ন্তি (মহানি॰ ১৫৬; চূল়নি॰ মোঘরাজমাণৰপুচ্ছানিদ্দেস ৮৫; পটি॰ ম॰ ৩.৫) ৰচনতো সব্বঞ্ঞুতঞ্ঞাণস্স ৰিয বুদ্ধানং অভিঞ্ঞাঞাণানম্পি ৰিসযে পরিচ্ছেদো নাম নত্থি। তত্থ যং যং ঞাতুং ইচ্ছন্তি, তং তং জানন্তি এৰ। অথ ৰা সতিপি কালপরিচ্ছেদে কারণূপাযকোসল্লপরিগ্গহাদিনা সাতিসযত্তা মহাবোধিসম্ভারানং পঞ্ঞাপারমিতায পৰত্তিআনুভাৰস্স পরিচ্ছেদো নাম নত্থি, কুতো তন্নিব্বত্তানং অভিঞ্ঞাঞাণানন্তি আহ <span class="bld">‘‘বুদ্ধানং পন পরিচ্ছেদো নাম নত্থী’’</span>তি। অতীতে এত্তকানি কপ্পানং অসঙ্খ্যেয্যানীতি এৰং কালপরিচ্ছেদো নাম নত্থি, অনাগতে অনাগতংসঞাণস্স ৰিয।</p>
<p class="bodytext">এৰং ছন্নং জনানং পুব্বেনিৰাসানুস্সরণং কালৰিভাগতো দস্সেত্বা ইদানি আরম্মণগ্গহণতো আনুভাৰৰিসেসতো, পৰত্তিআকারতো চ দস্সেতুং <span class="bld">‘‘তিত্থিযা চা’’</span>তিআদি ৰুত্তং। <span class="bld">চুতিপটিসন্ধিৰসেনা</span>তি অত্তনো, পরস্স ৰা তস্মিং তস্মিং অত্তভাৰে চুতিং দিস্বা অন্তরা কিঞ্চি অনামসিত্বা পটিসন্ধিযা এৰ গহণৰসেন। ৰুত্তমেৰত্থং ব্যতিরেকতো, অন্বযতো চ ৰিভাৰেতুং <span class="bld">‘‘তেসঞ্হী’’</span>তিআদি ৰুত্তং। পকতিসাৰকা চুতিপটিসন্ধিৰসেনপি সঙ্কমন্তীতি অযমত্থো হেট্ঠা ৰুত্তনযেন ‘‘বলৰপঞ্ঞত্তা’’তি হেতুনা ৰিভাৰেতব্বো, চুতিপটিসন্ধিৰসেন সঙ্কমনং ৰেমজ্ঝদস্সনে পযোজনাভাৰতো। ঞাণবলদস্সনত্থং পনেত্থ ৰুত্তং।</p>
<p class="bodytext"><span class="bld">তং তং পাকটমেৰা</span>তি যথা নাম সরদসমযে ঠিতমজ্ঝন্হিকৰেলাযং চতুরতনিকে গেহে চক্খুমতো পুরিসস্স রূপগতং সুপাকটমেৰ হোতীতি লোকসিদ্ধমেতং, সিযা পন তস্স সুখুমতরতিরোহিতাদিভেদস্স রূপগতস্স অগোচরতা। নত্থেৰ বুদ্ধানং ঞাতুং ইচ্ছিতস্স ঞেয্যস্স অগোচরতা, অথ খো তং ঞাণালোকেন ওভাসিতং হত্থতলে আমলকং ৰিয সুপাকটং সুৰিভূতমেৰ <a name="V2.0044"></a> হোতি তথা ঞেয্যাৰরণস্স সুপহীনত্তা। <span class="bld">পেয্যালপাল়িং ৰিয সঙ্খিপিত্বা</span>তি যথা পেয্যালপাল়িং পঠন্তা ‘‘পঠমং ঝানং…পে॰… পঞ্চমং ঝান’’ন্তি আদিপরিযোসানমেৰ গণ্হন্তা সঙ্খিপিত্বা সজ্ঝাযন্তি, ন অনুপদং, এৰং অনেকাপি কপ্পকোটিযো সঙ্খিপিত্বা। <span class="bld">যং যং ইচ্ছন্তী</span>তি যস্মিং কপ্পে, যস্মিং ভৰে যং <a name="M2.0047"></a> যং জানিতুং ইচ্ছন্তি, তত্থ তত্থেৰ ঞাতুং ইচ্ছিতে এৰ ঞাণেন <span class="bld">ওক্কমন্তা। সীহোক্কন্তৰসেন</span> সীহগতিপতনৰসেন ঞাণগতিযা <span class="bld">গচ্ছন্তি</span>। সতধা ভিন্নস্স ৰাল়স্স কোটিযা কোটিপটিপাদনৰসেন <span class="bld">কতৰালৰেধপরিচযস্স। সরভঙ্গসদিসস্সা</span>তি সরভঙ্গবোধিসত্তসদিসস্স (জা॰ ২.১৭.৫০ আদযো)। লক্খট্ঠানস্স অপ্পত্তৰসেন <span class="bld">ন সজ্জতি</span>। অতিক্কমনপস্সগমনৰসেন <span class="bld">ন ৰিরজ্ঝতি</span>।</p>
<p class="bodytext"><span class="bld">খজ্জুপনকপ্পভাসদিসং হুত্বা উপট্ঠাতী</span>তি ঞাণস্স অতিৰিয অপ্পানুভাৰতায খজ্জোতোভাসসমং হুত্বা পুব্বেনিৰাসানুস্সতিঞাণং উপট্ঠাতি। এস নযো সেসেসুপি। <span class="bld">দীপপ্পভাসদিস</span>ন্তি পাকতিকদীপালোকসদিসং। <span class="bld">উক্কাপভা</span> মহাউম্মুকালোকো। <span class="bld">ওসধিতারকপ্পভা</span>তি উস্সন্না পভা এতায ধীযতীতি ওসধি, ওসধীনং ৰা অনুবলপ্পদাযিকত্তা ওসধীতি এৰং লদ্ধনামায তারকায পভা। <span class="bld">সরদসূরিযমণ্ডলসদিসং</span> সৰিসযে সব্বসো অন্ধকারৰিধমনতো।</p>
<p class="bodytext"><span class="bld">যট্ঠিকোটিগমনং ৰিয</span> খন্ধপটিপাটিযা অমুঞ্চনতো। কুন্নদীনং অতিক্কমনায একেনেৰ রুক্খদণ্ডেন কতসঙ্কমো <span class="bld">দণ্ডকসেতু</span>। চতূহি, পঞ্চহি ৰা জনেহি গন্তুং সক্কুণেয্যো ফলকে অত্থরিত্বা আণিযো কোট্টেত্বা কতসঙ্কমো <span class="bld">জঙ্ঘসেতু</span>। জঙ্ঘসত্থস্স গমনযোগ্গো সঙ্কমো জঙ্ঘসেতু জঙ্ঘমগ্গো ৰিয। সকটস্স গমনযোগ্গো সঙ্কমো <span class="bld">সকটসেতু</span> সকটমগ্গো ৰিয। মহতা জঙ্ঘসত্থেন গন্তব্বমগ্গো <span class="bld">মহাজঙ্ঘমগ্গো</span>। বহূহি ৰীসায ৰা তিংসায ৰা সকটেহি একজ্ঝং গন্তব্বমগ্গো <span class="bld">মহাসকটমগ্গো</span>।</p>
<p class="bodytext"><span class="bld">ইমস্মিং পন অধিকারে</span>তি ‘‘চিত্তং পঞ্ঞঞ্চ ভাৰয’’ন্তি (সং॰ নি॰ ১.২৩, ১৯২; পেটকো॰ ২২; মি॰ প॰ ২.১.৯) চিত্তসীসেন সাৰকস্স নিদ্দিট্ঠসমাধিভাৰনাধিকারে।</p>
<p class="bodytext"><a name="para403"></a><span class="paranum">৪০৩</span>. <span class="bld">তস্মা</span>তি যস্মা সাৰকানং পুব্বেনিৰাসানুস্সরণং ইধাধিপ্পেতং, তস্মা। <span class="bld">এৰ</span>ন্তি যথা তে অনুস্সরন্তি, এৰং অনুস্সরিতুকামেন। হেট্ঠা তীসু ঝানেসু যথারহং পীতিসুখেহি কাযচিত্তানং <a name="V2.0045"></a> সম্পীননায <span class="bld">‘‘চত্তারি ঝানানি সমাপজ্জিত্বা’’</span>তি ৰুত্তং, অঞ্ঞথা পাদকজ্ঝানমেৰ সমাপজ্জিতব্বং সিযা। যায নিসজ্জায নিসিন্নস্স অনুস্সরণারম্ভো, সা ইধ <span class="bld">সব্বপচ্ছিমা নিসজ্জা। ততো আসনপঞ্ঞাপন</span>ন্তি ততো নিসজ্জায পুরিমকং আসনপঞ্ঞাপনং আৰজ্জিতব্বন্তি সম্বন্ধো। এস নযো সেসেসুপি <a name="M2.0048"></a>। <span class="bld">ভোজনকালো</span>তিআদীসু কালসীসেন তস্মিং তস্মিং কালে কতকিচ্চমাহ। <span class="bld">চেতিযঙ্গণবোধিযঙ্গণৰন্দনকালো</span>তি চেতিযঙ্গণবোধিযঙ্গণেসু চেতিযবোধীনং ৰন্দনকালো। <span class="bld">সকলং রত্তিন্দিৰ</span>ন্তি অচ্চন্তসংযোগে উপযোগৰচনং।</p>
<p class="bodytext"><span class="bld">কিঞ্চি</span> কিচ্চং। <span class="bld">এত্তকেনা</span>তি পাদকজ্ঝানসমাপজ্জনেন। পাদকজ্ঝানঞ্হি সত্থকস্স ৰিয নিসানসিলা সতিপঞ্ঞানম্পি নিসিতভাৰাৰহং। যং তস্স, তা তং সমাপজ্জনেন পরমনেপক্কপ্পত্তা হোন্তি। তেনাহ <span class="bld">‘‘দীপে জলিতে ৰিয পাকটং হোতী’’</span>তি, অন্ধকারট্ঠানেতি অধিপ্পাযো। <span class="bld">পুরিমভৰে</span>তি ইমস্স ভৰস্স অনন্তরে পুরিমস্মিং ভৰে। <span class="bld">পৰত্তিতনামরূপ</span>ন্তি অত্তনো পচ্চযেহি পৰত্তিতনামরূপং। তঞ্চ খো পঠমং রূপং আৰজ্জিত্বা নামং আৰজ্জিতব্বং। পঠমং নামং আৰজ্জিত্বা পচ্ছা রূপন্তি অপরে। <span class="bld">পহোতী</span>তি সক্কোতি। <span class="bld">পণ্ডিতো</span> নাম ইমিস্সা অভিঞ্ঞাভাৰনায কতাধিকারো।</p>
<p class="bodytext"><span class="bld">‘‘অঞ্ঞং উপ্পন্ন’’</span>ন্তি ইদং অঞ্ঞস্মা কম্মভৰা অঞ্ঞো উপপত্তিভৰো উপ্পন্নোতি কত্বা ৰুত্তং অদ্ধাপচ্চুপ্পন্নন্তরভাৰতো। অঞ্ঞথা একভৰেপি অঞ্ঞমঞ্ঞমেৰ নামরূপং উপ্পজ্জতি, নিরুদ্ধঞ্চ অপ্পটিসন্ধিকং। তেনেৰাহ –</p>
<p class="gatha1">‘‘যে নিরুদ্ধা মরন্তস্স, তিট্ঠমানস্স ৰা ইধ।</p>
<p class="gathalast">সব্বেপি সদিসা খন্ধা, গতা অপ্পটিসন্ধিকা’’তি॥ (মহানি॰ ৩৯)।</p>
<p class="bodytext"><span class="bld">তং ঠান</span>ন্তি তং নিক্খেপট্ঠানং। <span class="bld">আহুন্দরিক</span>ন্তি সমন্ততো, উপরি চ ঘনসঞ্ছন্নং সম্বাধট্ঠানং। <span class="bld">অন্ধতমমিৰা</span>তি অন্ধকারতিমিসা ৰিয।</p>
<p class="bodytext"><span class="bld">কূটাগারকণ্ণিকত্থাযা</span>তি কূটাগারস্স কূটত্থায। কূটাগারস্স কণ্ণিকা ৰিয পুব্বেনিৰাসানুস্সতিঞাণং, মহারুক্খো ৰিয পুরিমভৰে চুতিক্খণে পৰত্তনামরূপং, সাখাপলাসা ৰিয তেন সম্বন্ধং ইমস্মিং ভৰে পটিসন্ধিচিত্তং, ফরসুধারা ৰিয পরিকম্মভাৰনা <a name="V2.0046"></a>, কম্মারসালা ৰিয পাদকজ্ঝানন্তি এৰং উপমাসংসন্দনং ৰেদিতব্বং। <span class="bld">কট্ঠফালকোপমাপি</span> ‘‘যথা নাম বলৰা পুরিসো ওদনপচনাদিঅত্থং মহন্তং দারুং ফালেন্তো তস্স তচফেগ্গুমত্তফালনে ফরসুধারায ৰিপন্নায মহন্তং দারুং ফালেতুং অসক্কোন্তো ধুরনিক্খেপং অকত্বা’’তিআদিনা ৰুত্তনযানুসারেন ৰেদিতব্বা। তথা <span class="bld">কেসোহারকূপমা</span>।</p>
<p class="bodytext"><span class="bld">পুব্বেনিৰাসঞাণং</span> <a name="M2.0049"></a> <span class="bld">নাম ন হোতি</span> অতীতাসু জাতীসু নিৰুত্থধম্মারম্মণত্তাভাৰা। <span class="bld">ত</span>ন্তি পচ্ছিমনিসজ্জতো পভুতি যাৰ পটিসন্ধি পৰত্তং ঞাণং পুব্বেনিৰাসানুস্সতিঞাণস্স পরিকম্মভাৰেন পৰত্তসমাধিনা সম্পযুত্তঞাণং <span class="bld">পরিকম্মসমাধিঞাণং। তং রূপাৰচরং সন্ধায ন যুজ্জতী</span>তি তং তেসং ৰচনং অতীতংসঞাণং চে, রূপাৰচরং অধিপ্পেতং ন যুজ্জতি পরিকম্মসমাধিঞাণস্স কামাৰচরভাৰতো। ন হি অনন্তরচুতিচিত্তস্স ওরতো পৰত্তিক্খন্ধে আরব্ভ রূপাৰচরং চিত্তং উপ্পজ্জতীতি পাল়িযং, অট্ঠকথাযং ৰা আগতং অত্থি। যেসং জৰনানং পুরিমানীতি যোজনা। যদা পন অপ্পনাচিত্তং হোতি, তদাস্সাতি সম্বন্ধো। <span class="bld">ইদং পুব্বেনিৰাসানুস্সতিঞাণং নামা</span>তি কামং অনন্তরস্স ভৰস্স চুতিক্খণে পৰত্তিতনামরূপং আরম্মণং কত্বা পৰত্তঞাণং দস্সিতং, তং পন নিদস্সনমত্তং দট্ঠব্বং ঞাণসামঞ্ঞস্স জোতিতভাৰতো। যথেৰ হি ততো নামরূপতো পভুতি সব্বে অতীতা খন্ধা, খন্ধপটিবদ্ধা চ সব্বো পুব্বেনিৰাসো, এৰং তস্স পটিৰিজ্ঝনৰসেন পৰত্তঞাণং পুব্বেনিৰাসানুস্সতিঞাণং। তেনাহ <span class="bld">‘‘তেন ঞাণেন সম্পযুত্তায সতিযা অনেকৰিহিতং পুব্বেনিৰাসং অনুস্সরতী’’</span>তি।</p>
<p class="bodytext"><a name="para404"></a><span class="paranum">৪০৪</span>. <span class="bld">একম্পি জাতি</span>ন্তি একম্পি ভৰং। সো হি এককম্মনিব্বত্তো আদাননিক্খেপপরিচ্ছিন্নো অন্তোগধধম্মপ্পভেদো খন্ধপ্পবন্ধো ইধ জাতীতি অধিপ্পেতো। তেনাহ <span class="bld">‘‘একম্পি…পে॰… খন্ধসন্তান’’</span>ন্তি। <span class="bld">পরিহাযমানো</span>তি খীযমানো ৰিনস্সমানো। <span class="bld">কপ্পো</span>তি অসঙ্খ্যেয্যকপ্পো। সো পন অত্থতো কালো, তদা পৰত্তমানসঙ্খারৰসেনস্স পরিহানি ৰেদিতব্বা। <span class="bld">ৰড্ঢমানো ৰিৰট্টকপ্পো</span>তি এত্থাপি এসেৰ নযো। যো পন ‘‘কালং খেপেতী’’তি, ‘‘কালো ঘসতি ভূতানি, সব্বানেৰ সহত্তনা’’তি (জা॰ ১.২.১৯০) চ আদীসু কালস্সাপি খযো ৰুচ্চতি, সো ইধ নাধিপ্পেতো অনিট্ঠপ্পসঙ্গতো। সংৰট্টনং ৰিনস্সনং সংৰট্টো, সংৰট্টতো উদ্ধং তথা ঠাযী <span class="bld">সংৰট্টট্ঠাযী। তংমূলকত্তা</span>তি তংপুব্বকত্তা। ৰিৰট্টনং নিব্বত্তনং, ৰড্ঢনং ৰা <span class="bld">ৰিৰট্টো</span>।</p>
<p class="bodytext">তেজোসংৰট্টো আপোসংৰট্টো ৰাযোসংৰট্টোতি এৰং সংৰট্টসীমানুক্কমেন সংৰট্টেসু ৰত্তব্বেসু তথা <a name="V2.0047"></a> অৰত্বা <span class="bld">‘‘আপোসংৰট্টো</span> <span class="bld">তেজোসংৰট্টো</span> <a name="M2.0050"></a> <span class="bld">ৰাযোসংৰট্টো’’</span>তি ৰচনং সংৰট্টকমহাভূতদেসনানুপুব্বিযাতি কেচি। সংৰট্টানুপুব্বিযাতি অপরে। আপেন সংৰট্টো <span class="bld">আপোসংৰট্টো। সংৰট্টসীমা</span>তি সংৰট্টমরিযাদা।</p>
<p class="bodytext"><span class="bld">সংৰট্টতী</span>তি ৰিনস্সতি। <span class="bld">সদা</span>তি সব্বকালং, তীসুপি সংৰট্টকালেসূতি অত্থো।</p>
<p class="bodytext">‘‘একং বুদ্ধখেত্ত’’ন্তি ইধ যং সন্ধায ৰুত্তং, তং নিযমেত্বা দস্সেতুং <span class="bld">‘‘বুদ্ধখেত্তং নাম তিৰিধ’’</span>ন্তিআদি ৰুত্তং। যত্তকে ঠানে তথাগতস্স পটিসন্ধিঞাণানুভাৰো পুঞ্ঞফলসমুত্তেজিতো সরসেনেৰ পথৰী ৰিজম্ভতি, তং সব্বম্পি বুদ্ধঙ্কুরস্স নিব্বত্তনখেত্তং নামাতি আহ <span class="bld">‘‘জাতিখেত্তং দসসহস্সচক্কৰাল়পরিযন্ত’’</span>ন্তি। <span class="bld">আনুভাৰো ৰত্ততী</span>তি ইধ ইদ্ধিমা চেতোৰসিপ্পত্তো আণাখেত্তপরিযাপন্নে যত্থ কত্থচি চক্কৰাল়ে ঠত্বা অত্তনো অত্থায পরিত্তং কত্বা তত্থেৰ অঞ্ঞং চক্কৰাল়ং গতোপি কতপরিত্তো এৰ হোতি। অথ ৰা তত্থ একচক্কৰাল়ে ঠত্বা সব্বসত্তানং অত্থায পরিত্তে কতে আণাখেত্তে সব্বসত্তানং অভিসম্ভুণাত্বেৰ পরিত্তানুভাৰো তত্থ দেৰতাহি পরিত্তাণায সম্পটিচ্ছিতব্বতো। যং ৰিসযখেত্তং সন্ধায একস্মিংযেৰ খণে সরেন অভিৰিঞ্ঞাপনং, অত্তনো রূপদস্সনঞ্চ পটিজানন্তেন ভগৰতা ‘‘যাৰতা ৰা পন আকঙ্খেয্যা’’তি (অ॰ নি॰ ৩.৮১) ৰুত্তং। <span class="bld">যত্থা</span>তি যস্মিং অনন্তাপরিমাণে ৰিসযখেত্তে। <span class="bld">যং যং তথাগতো আকঙ্খতি, তং তং জানাতি</span> আকঙ্খামত্তপটিবদ্ধৰুত্তিতায বুদ্ধঞাণস্স। <span class="bld">সণ্ঠহন্ত</span>ন্তি ৰিৰট্টমানং জাযমানং।</p>
<p class="bodytext"><a name="para405"></a><span class="paranum">৪০৫</span>. <span class="bld">গোখাযিতকমত্তেসূ</span>তি গোহি খাদিতব্বপ্পমাণেসু। <span class="bld">য</span>ন্তি যস্মিং সমযে। পুপ্ফফলূপজীৰিনিযো চ দেৰতা ব্রহ্মলোকে নিব্বত্তন্তীতি সম্বন্ধো।</p>
<p class="bodytext"><span class="bld">এতেস</span>ন্তি ‘‘ৰস্সূপজীৰিনো’’তিআদিনা ৰুত্তসত্তানং। <span class="bld">তত্থা</span>তি ব্রহ্মলোকে। সো চ খো পরিত্তাভাদিব্রহ্মলোকো ৰেদিতব্বো। ‘‘পটিলদ্ধজ্ঝানৰসেনা’’তি ৰত্বা ঝানপ্পটিলাভস্স সম্ভৰং দস্সেতুং <span class="bld">‘‘তদা হী’’</span>তিআদি ৰুত্তং। লোকং ব্যূহেন্তি সম্পিণ্ডেন্তীতি <span class="bld">লোকব্যূহা</span>। তে কির দিস্বা মনুস্সা তত্থ তত্থ ঠিতাপি নিসিন্নাপি সংৰেগজাতা, সম্ভমপ্পত্তা <a name="M2.0051"></a> চ হুত্বা তেসং আসন্নে ঠানে সন্নিপতন্তি। সিখাবন্ধস্স মুত্ততায <span class="bld">মুত্তসিরা</span>। ইতো চিতো চ ৰিধূযমানকেসতায <span class="bld">ৰিকিণ্ণকেসা</span>। লোকৰিনাসভযেন সোকৰন্তচিত্ততায <span class="bld">অতিৰিয ৰিরূপৰেসধারিনো। মারিসা</span>তি দেৰানং <a name="V2.0048"></a> পিযসমুদাচারো। কথং পনেতে কপ্পৰুট্ঠানং জানন্তীতি? ধম্মতায সঞ্চোদিতাতি আচরিযা। তাদিসনিমিত্তদস্সনেনাতি একে। ব্রহ্মদেৰতাহি উয্যোজিতাতি অপরে।</p>
<p class="bodytext"><span class="bld">মেত্তাদীনী</span>তি মেত্তামনসিকারাদীনি কামাৰচরপুঞ্ঞানি। <span class="bld">দেৰলোকে</span>তি কামদেৰলোকে। দেৰানং কির সুখসম্ফস্সৰাতগ্গহণপরিচযেন ৰাযোকসিণে ঝানানি সুখেনেৰ ইজ্ঝন্তি। তেন ৰুত্তং <span class="bld">‘‘ৰাযোকসিণে পরিকম্মং কত্বা ঝানং পটিলভন্তী’’</span>তি। <span class="bld">তদঞ্ঞে পনা</span>তি আপাযিকে সন্ধাযাহ। <span class="bld">তত্থা</span>তি দেৰলোকে।</p>
<p class="bodytext"><span class="bld">দুতিযো সূরিযো</span>তি দুতিযং সূরিযমণ্ডলং। <span class="bld">সত্তসূরিয</span>ন্তি সত্তসূরিযপাতুভাৰসুত্তং। <span class="bld">পকতিসূরিযে</span>তি কপ্পৰুট্ঠানকালতো পুব্বে উপ্পন্নসূরিযৰিমানে। কপ্পৰুট্ঠানকালে পন যথা অঞ্ঞে কামাৰচরদেৰা, এৰং সূরিযদেৰপুত্তোপি ঝানং নিব্বত্তেত্বা ব্রহ্মলোকং উপপজ্জতি, সূরিযমণ্ডলং পন পভস্সরতরঞ্চেৰ তেজৰন্ততরঞ্চ হুত্বা পৰত্ততি। তং অন্তরধাযিত্বা অঞ্ঞমেৰ উপ্পজ্জতীতি অপরে। গঙ্গা যমুনা সরভূ অচিরৰতী মহীতি ইমা <span class="bld">পঞ্চ মহানদিযো</span>।</p>
<p class="bodytext"><span class="bld">পভৰা</span>তি উপ্পত্তিট্ঠানভূতা। <span class="bld">হংসপাতনো</span>তি মন্দাকিনিমাহ।</p>
<p class="bodytext"><span class="bld">ন সণ্ঠাতী</span>তি ন তিট্ঠতি।</p>
<p class="bodytext"><span class="bld">পরিযাদিন্নসিনেহ</span>ন্তি পরিক্খীণসিনেহং। যায আপোধাতুযা তত্থ তত্থ পথৰীধাতু আবন্ধত্তা সম্পিণ্ডতা হুত্বা তিট্ঠতি, সা ছসূরিযপাতুভাৰেন পরিক্খযং গচ্ছতি। <span class="bld">যথা চিদ</span>ন্তি যথা চ ইদং চক্কৰাল়ং। <span class="bld">এৰং কোটিসতসহস্সচক্কৰাল়ানিপী</span>তি ৰিপত্তিমহামেঘুপ্পত্তিতো পট্ঠায ইধ ৰুত্তং সব্বং কপ্পৰুট্ঠানং, তং তত্থ অতিদিসতি।</p>
<p class="bodytext"><span class="bld">পলুজ্জিত্বা</span>তি ছিজ্জিত্বা। <span class="bld">সঙ্খারগত</span>ন্তি ভূতুপাদাযপ্পভেদং সঙ্খারজাতং। <span class="bld">সব্বসঙ্খারপরিক্খযা</span>তি ঝাপেতব্বসঙ্খারপরিক্খযা। সযম্পি সঙ্খারগতং সমানং ইন্ধনাভাৰতো ছারিকম্পি অসেসেত্বা নিড্ডহিত্বা ৰূপসমতীতি আহ <span class="bld">‘‘সপ্পি…পে॰… নিব্বাযতী’’</span>তি।</p>
<p class="bodytext"><a name="para406"></a><span class="paranum">৪০৬</span>. <span class="bld">দীঘস্স</span> <a name="M2.0052"></a> <span class="bld">অদ্ধুনো</span>তি সংৰট্টট্ঠাযীঅসঙ্খ্যেয্যকপ্পসঙ্খাতস্স দীঘস্স কালস্স অচ্চযেন <a name="V2.0049"></a>। <span class="bld">তালক্খন্ধাদী</span>তি <span class="bld">আদি</span>-সদ্দেন সাকসালাদিরুক্খে সঙ্গণ্হাতি। <span class="bld">ঘনং করোতী</span>তি ৰিসরিতুং অদত্বা পিণ্ডিতং করোতি। তেনাহ <span class="bld">‘‘পরিৰটুম’’</span>ন্তি, ৰট্টভাৰেন পরিচ্ছিন্নং। <span class="bld">ত</span>ন্তি উদকং। <span class="bld">অস্সা</span>তি ৰাতস্স। <span class="bld">ৰিৰরং দেতী</span>তি যথা ঘনং করোতি সম্পিণ্ডেতি, এৰং তত্থ অন্তরং দেতি। <span class="bld">পরিক্খযমান</span>ন্তি পুব্বে যাৰ ব্রহ্মলোকা একোঘভূতেন ৰাতেন পরিসোসিযমানতায পরিক্খযং গচ্ছন্তং। ব্রহ্মলোকো পাতুভৰতীতি যোজনা। <span class="bld">ব্রহ্মলোকো</span>তি চ পঠমজ্ঝানভূমিমাহ। <span class="bld">উপরি চতুকামাৰচরদেৰলোকট্ঠানে</span>তি যামদেৰলোকাদীনং চতুন্নং পতিট্ঠানট্ঠানে। চাতুমহারাজিকতাৰতিংসভৰনানং পন পতিট্ঠানট্ঠানানি পথৰীসম্বন্ধতায ন তাৰ পাতুভৰন্তি।</p>
<p class="bodytext"><span class="bld">রুন্ধন্তী</span>তি যথা হেট্ঠা ন ভস্সতি, এৰং নিরোধেন্তি।</p>
<p class="bodytext"><span class="bld">‘‘পঠমতরাভিনিব্বত্তা’’</span>তি ইদং আযুক্খযস্স সম্ভৰদস্সনং, তেন দ্বিন্নং, চতুন্নং, অট্ঠন্নং ৰা কপ্পানং আদিম্হি নিব্বত্তাতি দস্সেতি। <span class="bld">ততো</span>তি আভস্সরব্রহ্মলোকতো। পরিত্তাভঅপ্পমাণাভাপি হি আভস্সরগ্গহণেনেৰ সঙ্গহং গচ্ছন্তি। <span class="bld">‘‘তে হোন্তি সযংপভা অন্তলিক্খচরা’’</span>তি ইদং উপচারজ্ঝানপুঞ্ঞস্স মহানুভাৰতায ৰুত্তং। <span class="bld">আলুপ্পকারক</span>ন্তি আলোপং কত্বা কত্বাতি ৰদন্তি, আলুপ্পনং ৰিলোপং কত্বাতি অত্থো।</p>
<p class="bodytext"><span class="bld">হট্ঠতুট্ঠা</span>তি অতিৰিয হট্ঠা উপ্পিলাৰিতচিত্তা। <span class="bld">নামং করোন্তী</span>তি তথা ৰোহরন্তি।</p>
<p class="bodytext"><span class="bld">সিনেরুচক্কৰাল়হিমৰন্তপব্বতা</span>তি এত্থ দীপসমুদ্দাপীতি ৰত্তব্বং। তথা হি ৰক্খতি ‘‘নিন্ননিন্নট্ঠানে সমুদ্দা, সমসমট্ঠানে দীপা’’তি। <span class="bld">থূপথূপা</span>তি উন্নতুন্নতা।</p>
<p class="bodytext"><span class="bld">অতিমঞ্ঞন্তী</span>তি অতিক্কমিত্বা মঞ্ঞন্তি, হীল়েন্তীতি অত্থো। <span class="bld">তেনেৰ নযেনা</span>তি ‘‘একচ্চে ৰণ্ণৰন্তো হোন্তী’’তিআদিনা (দী॰ নি॰ ৩.১২৩) ৰুত্তেন নযেনেৰ। <span class="bld">পদালতা</span>তি এৰংনামিকা লতাজাতি। তস্সা কির পারাসৰজাতি গল়োচীতি ৰদন্তি। অকট্ঠে এৰ ভূমিপ্পদেসে পচ্চনকো <span class="bld">অকট্ঠপাকো। অকণো</span>তি কুণ্ডকরহিতো।</p>
<p class="bodytext">সুমনসঙ্খাতজাতিপুপ্ফসদিসো <a name="M2.0053"></a> <span class="bld">সুমনজাতিপুপ্ফসদিসো</span>। যো যো রসো এতস্সাতি যংযংরসো, ওদনো, তং <span class="bld">যংযংরসং,</span> যাদিসরসৰন্তন্তি অত্থো। রসপথৰী, ভূমিপপ্পটকো, পদালতা চ <a name="V2.0050"></a> পরিভুত্তা সুধাহারো ৰিয খুদ্দং ৰিনোদেত্বা রসহরণীহি রসমেৰ ব্রূহেন্তা তিট্ঠন্তি, ন ৰত্থুনো সুখুমভাৰেন নিস্সন্দা, সুখুমভাৰেনেৰ গহণিন্ধনমেৰ চ হোন্তি। ওদনো পন পরিভুত্তো রসং ৰড্ঢেন্তোপি ৰত্থুনো ওল়ারিকভাৰেন নিস্সন্দং ৰিস্সজ্জেন্তো পস্সাৰং, কসটঞ্চ উপ্পাদেতীতি আহ <span class="bld">‘‘ততো পভুতি মুত্তকরীসং সঞ্জাযতী’’</span>তি। পুরিমত্তভাৰেসু পৰত্তউপচারজ্ঝানানুভাৰেন যাৰ সত্তসন্তানে কামরাগৰিক্খম্ভনৰেগো ন সমিতো, ন তাৰ বলৰকামরাগূপনিস্সযানি ইত্থিপুরিসিন্দ্রিযানি পাতুরহেসুং। যদা পনস্স ৰিচ্ছিন্নতায বলৰকামরাগো লদ্ধাৰসরো অহোসি, তদা তদুপনিস্সযানি তানি সত্তানং অত্তভাৰেসু সঞ্জাযিংসু। তেন ৰুত্তং <span class="bld">‘‘পুরিসস্স…পে॰… পাতুভৰতী’’</span>তি। তেনেৰাহ <span class="bld">‘‘তত্র সুদ’’</span>ন্তিআদি।</p>
<p class="bodytext"><span class="bld">অলসজাতিকস্সা</span>তি সজ্জুকমেৰ তণ্ডুলং অগ্গহেত্বা পরদিৰসস্সত্থায গহণেন অলসপকতিকস্স।</p>
<p class="bodytext"><span class="bld">অনুত্থুনন্তী</span>তি অনুসোচন্তি। <span class="bld">সম্মন্নেয্যামা</span>তি সমনুজানেয্যাম। <span class="bld">নো</span>তি অম্হেসু। <span class="bld">সম্মা</span>তি সম্মদেৰ যথারহং। <span class="bld">খীযিতব্ব</span>ন্তি খীযনারহং নিন্দনীযং। <span class="bld">গরহিতব্ব</span>ন্তি হীল়েতব্বং।</p>
<p class="bodytext">অযমেৰ ভগৰা পটিবলো পগ্গহনিগ্গহং কাতুন্তি যোজনা। <span class="bld">রঞ্জেতী</span>তি সঙ্গহৰত্থূহি সম্মদেৰ রমেতি পীণেতি।</p>
<p class="bodytext"><span class="bld">ৰিৰট্টট্ঠাযীঅসঙ্খ্যেয্যং</span> চতুসট্ঠিঅন্তরকপ্পসঙ্গহং। ৰীসতিঅন্তরকপ্পসঙ্গহন্তি কেচি। সেসাসঙ্খ্যেয্যানি কালতো তেন সমপ্পমাণানেৰ।</p>
<p class="bodytext"><a name="para407"></a><span class="paranum">৪০৭</span>. <span class="bld">মহাধারাহী</span>তি তালসালক্খন্ধপ্পমাণাহি মহতীহি খারুদকধারাহি। <span class="bld">সমন্ততো</span>তি সব্বসো। <span class="bld">পথৰিতো</span>তি পথৰিযা হেট্ঠিমন্ততো পভুতি। তেন হি খারুদকেন ফুট্ঠফুট্ঠা পথৰীপব্বতাদযো উদকে <a name="M2.0054"></a> পক্খিত্তলোণসক্খরা ৰিয ৰিলীযন্তেৰ, তস্মা পথৰীসন্ধারুদকেন সদ্ধিং একূদকমেৰ তং হোতীতি কেচি। অপরে ‘‘পথৰীসন্ধারকং উদকক্খন্ধঞ্চ উদকসন্ধারকং ৰাযুক্খন্ধঞ্চ অনৰসেসতো ৰিনাসেত্বা সব্বত্থ সযমেৰ একোঘভূতং তিট্ঠতী’’তি ৰদন্তি, তং যুত্তং। <span class="bld">তযোপি ব্রহ্মলোকে</span>তি পরিত্তাভঅপ্পমাণাভআভস্সরব্রহ্মলোকে, তযিদং ‘‘অযং পন ৰিসেসো’’তি আরদ্ধত্তা ৰুত্তং, অঞ্ঞথা ‘‘ছপি ব্রহ্মলোকে’’তি ৰত্তব্বং সিযা। <span class="bld">সুভকিণ্হে</span>তি উক্কট্ঠনিদ্দেসেন <a name="V2.0051"></a> ততিযজ্ঝানভূমিযা উপলক্খণং। পরিত্তাসুভঅপ্পমাণাসুভেপি হি আহচ্চ উদকং তিট্ঠতি। হেট্ঠা ‘‘আভস্সরে আহচ্চ তিট্ঠতী’’তি এত্থাপি এসেৰ নযো। <span class="bld">ত</span>ন্তি তং কপ্পৰিনাসকউদকং। <span class="bld">উদকানুগত</span>ন্তি উদকেন অনুগতং ফুট্ঠং। <span class="bld">অভিভৰিত্বা</span>তি ৰিলীযাপেত্বা।</p>
<p class="bodytext"><span class="bld">ইদমেকং অসঙ্খ্যেয্য</span>ন্তি ইদং সংৰট্টসঙ্খাতং কপ্পস্স একং অসঙ্খ্যেয্যং।</p>
<p class="bodytext"><a name="para408"></a><span class="paranum">৪০৮</span>. থূলরজে অপগতে এৰ পথৰীনিস্সিতং সণ্হরজং অপগচ্ছতীতি ৰুত্তং <span class="bld">‘‘ততো সণ্হরজ’’</span>ন্তি। সমুট্ঠাপেতীতি সম্বন্ধো। <span class="bld">‘‘ৰিসমট্ঠানে ঠিতমহারুক্খে’’</span>তি ইদং পঠমং সমুট্ঠাপেতব্বতং সন্ধায ৰুত্তং।</p>
<p class="bodytext"><span class="bld">চক্কৰাল়পব্বতম্পি সিনেরুপব্বতম্পী</span>তি মহাপথৰিযা ৰিপরিৰত্তনেনেৰ ৰিপরিৰত্তিতং চক্কৰাল়পব্বতম্পি সিনেরুপব্বতম্পি ৰাতো উক্খিপিত্বা আকাসে খিপতি। <span class="bld">তে</span> চক্কৰাল়পব্বতাদযো। <span class="bld">অভিহন্ত্বা</span>তি ঘট্টেত্বা। <span class="bld">অঞ্ঞমঞ্ঞ</span>ন্তি একিস্সা লোকধাতুযা চক্কৰাল়হিমৰন্তসিনেরুং অঞ্ঞিস্সা লোকধাতুযা চক্কৰাল়াদীহীতি এৰং অঞ্ঞমঞ্ঞং সমাগমৰসেন ঘট্টেত্বা। <span class="bld">সব্বসঙ্খারগত</span>ন্তি পথৰীসন্ধারকউদকং, তংসন্ধারকৰাতন্তি সব্বং সঙ্খারগতং ৰিনাসেত্বা সযম্পি ৰিনস্সতি অৰট্ঠানস্স কারণাভাৰতো।</p>
<p class="bodytext"><a name="para409"></a><span class="paranum">৪০৯</span>. যদিপি সঙ্খারানং অহেতুকো সরসনিরোধো ৰিনাসকাভাৰতো, সন্তাননিরোধো পন হেতুৰিরহিতো নত্থি যথা তং সত্তকাযেসূতি। ভাজনলোকস্সাপি সহেতুকেন ৰিনাসেন ভৰিতব্বন্তি হেতুং পুচ্ছতি <span class="bld">‘‘কিং কারণা এৰং লোকো ৰিনস্সতী’’</span>তি। ইতরো যথা তত্থ নিব্বত্তনকসত্তানং পুঞ্ঞবলেন পঠমং লোকো ৰিৰট্টতি, এৰং তেসং পাপবলেন সংৰট্টতীতি দস্সেন্তো <span class="bld">‘‘অকুসলমূলকারণা’’</span>তি আহ। যথা হি রাগদোসমোহানং অধিকভাৰেন যথাক্কমং রোগন্তরকপ্পো, সত্থন্তরকপ্পো, দুব্ভিক্খন্তরকপ্পোতি ইমে তিৰিধা <a name="M2.0055"></a> অন্তরকপ্পা ৰিৰট্টট্ঠাযিম্হি অসঙ্খ্যেয্যকপ্পে জাযন্তি, এৰমেতে যথাৰুত্তা তযো সংৰট্টা রাগাদীনং অধিকভাৰেনেৰ হোন্তীতি দস্সেন্তো <span class="bld">‘‘অকুসলমূলেসু হী’’</span>তিআদিমাহ। <span class="bld">উস্সন্নতরে</span>তি অতিৰিয উস্সন্নে। দোসে উস্সন্নতরে অধিকতরদোসেন ৰিয তিক্খতরেন খারুদকেন ৰিনাসো যুত্তোতি ৰুত্তং <span class="bld">‘‘দোসে উস্সন্নতরে উদকেন ৰিনস্সতী’’</span>তি। পাকটসত্তুসদিসস্স দোসস্স অগ্গিসদিসতা, অপাকটসত্তুসদিসস্স রাগস্স খারুদকসদিসতা চ যুত্তাতি অধিপ্পাযেন <span class="bld">‘‘দোসে উস্সন্নতরে অগ্গিনা, রাগে উস্সন্নতরে উদকেনা’’</span>তি <a name="V2.0052"></a> কেচিৰাদস্স অধিপ্পাযো ৰেদিতব্বো। রাগো সত্তানং বহুলং পৰত্ততীতি রাগৰসেন বহুসো লোকৰিনাসো।</p>
<p class="bodytext"><a name="para410"></a><span class="paranum">৪১০</span>. এৰং পসঙ্গেন সংৰট্টাদিকে পকাসেত্বা ইদানি যথাধিকতং নেসং অনুস্সরণাকারং দস্সেতুং <span class="bld">‘‘পুব্বেনিৰাসং অনুস্সরন্তোপী’’</span>তিআদি আরদ্ধং।</p>
<p class="bodytext"><span class="bld">‘‘অমুম্হি সংৰট্টকপ্পে’’</span>তি ইদং সংৰট্টকপ্পস্স আদিতো <span class="bld">পাল়িযং</span> (দী॰ নি॰ ১.২৪৪) গহিতত্তা ৰুত্তং। তত্থাপি হি ইমস্স কতিপযং কালং ভৰাদীসু সংসরণং উপলব্ভতীতি। সংৰট্টকপ্পে ৰা ৰট্টমানেসু ভৰাদীসু ইমস্স উপপত্তি অহোসি, তংদস্সনমেতং দট্ঠব্বং। অথ ৰা <span class="bld">অমুম্হি সংৰট্টকপ্পে</span>তি এত্থ <span class="bld">ৰা</span>-সদ্দো লুত্তনিদ্দিট্ঠো দট্ঠব্বো, তেন চ অনিযমত্থেন ইতরাসঙ্খ্যেয্যানম্পি সঙ্গহো সিদ্ধো হোতি। <span class="bld">ভৰে ৰা</span>তিআদীসু কামাদিভৰে ৰা অণ্ডজাদি<span class="bld">যোনিযা ৰা</span> দেৰাদি <span class="bld">গতিযা ৰা</span> নানত্তকাযনানত্তসঞ্ঞীআদি<span class="bld">ৰিঞ্ঞাণট্ঠিতিযা ৰা সত্তাৰাসে ৰা</span> খত্তিযাদি <span class="bld">সত্তনিকাযে ৰা। আসি</span>ন্তি অহোসিং। <span class="bld">ৰণ্ণসম্পত্তিং ৰা</span>তি <span class="bld">ৰা</span>-সদ্দেন ৰণ্ণৰিপত্তিং ৰাতি দস্সেতি।</p>
<p class="bodytext"><span class="bld">সালিমংসোদনাহারো ৰা</span> গিহিকালে। <span class="bld">পৰত্তফলভোজনো ৰা</span> তাপসাদিকালে। <span class="bld">সামিসা</span> গেহস্সিতা সোমনস্সাদযো। <span class="bld">নিরামিসা</span> নেক্খম্মস্সিতা। <span class="bld">আদি</span>-সদ্দেন ৰিৰেকজসমাধিজসুখাদীনং সঙ্গহো।</p>
<p class="bodytext">‘‘অমুত্রাসি’’ন্তিআদিনা সব্বং যাৰদিচ্ছকং অনুস্সরণং দস্সেত্বা ইদানি অঞ্ঞথা অত্থং দস্সেতুং <span class="bld">‘‘অপিচা’’</span>তিআদি ৰুত্তং। তত্থ <span class="bld">অমুত্রাসি</span>ন্তি সামঞ্ঞনিদ্দেসোযং, ব্যাপনিচ্ছালোপো ৰা, অমুত্র অমুত্রাসিন্তি ৰুত্তং হোতি। <span class="bld">অনুপুব্বেন আরোহন্তস্স যাৰদিচ্ছকং অনুস্সরণ</span>ন্তি এত্থ <a name="M2.0056"></a> <span class="bld">আরোহন্তস্সা</span>তি পটিলোমতো ঞাণেন পুব্বেনিৰাসং আরোহন্তস্স। <span class="bld">পচ্চৰেক্খণ</span>ন্তি অনুস্সরিতানুস্সরিতস্স পচ্চৰেক্খণং, ন অনুস্সরণং। <span class="bld">ইতী</span>তি ৰুত্তত্থনিদস্সনং। তঞ্চ খো যথারহতো, ন যথানুপুব্বতোতি দস্সেন্তো <span class="bld">‘‘নামগোত্তৰসেনা’’</span>তিআদিমাহ। <span class="bld">ৰণ্ণাদীহী</span>তি ৰণ্ণাহারৰেদযিতাযুপরিচ্ছেদেহি। <span class="bld">ওদাতোতী</span>তি এত্থ <span class="bld">ইতি</span>-সদ্দো আদিঅত্থো, পকারত্থো ৰা, তেন এৰমাদি এৰংপকার<span class="bld">নানত্ততো</span>তি দস্সিতং হোতি।</p>
<p class="centered">পুব্বেনিৰাসানুস্সতিঞাণকথাৰণ্ণনা নিট্ঠিতা।</p>
<p class="subhead">চুতূপপাতঞাণকথাৰণ্ণনা</p>
<p class="bodytext"><a name="para411"></a><span class="paranum">৪১১</span>. <span class="bld">চুতিযা</span>তি <a name="V2.0053"></a> চৰনে। <span class="bld">উপপাতে</span>তি উপপজ্জনে। সমীপত্থে চেতং ভুম্মৰচনং, চুতিক্খণসামন্তা, উপপত্তিক্খণসামন্তা চাতি ৰুত্তং হোতি। তথা হি ৰক্খতি ‘‘যে পন আসন্নচুতিকা’’তিআদি (ৰিসুদ্ধি॰ ২.৪১১)। দিব্বচক্খুঞাণেনেৰ সত্তানং চুতি চ উপপত্তি চ ঞাযতীতি আহ <span class="bld">‘‘দিব্বচক্খুঞাণত্থন্তি ৰুত্তং হোতী’’</span>তি। <span class="bld">দিব্বসদিসত্তা</span>তিআদীসু যং ৰত্তব্বং, তং হেট্ঠা ৰুত্তমেৰ। অযং পন ৰিসেসো – তত্থ ‘‘সোতধাতূ’’তি পদং অপেক্খিত্বা ইত্থিলিঙ্গৰসেন ৰুত্তং, ইধ নপুংসকলিঙ্গৰসেন ৰত্তব্বং। তত্থ চ আলোকপরিগ্গহেন পযোজনং নত্থি, ইধ অত্থীতি ৰুত্তং <span class="bld">‘‘আলোকপরিগ্গহেন মহাজুতিকত্তাপি দিব্ব’’</span>ন্তি, কসিণালোকানুগ্গহেন পত্তব্বত্তা, সযং ঞাণালোকফরণভাৰেন চ মহাজুতিকভাৰতোতি অত্থো। মহাজুতিকম্পি হি ‘‘দিব্ব’’ন্তি ৰুচ্চতি ‘‘দিব্বমিদং ব্যম্হ’’ন্তিআদীসু। <span class="bld">মহাগতিকত্তা</span>তি মহনীযগমনত্তা, ৰিম্হযনীযপৰত্তিকত্তাতি অত্থো। ৰিম্হযনীযা হিস্স পৰত্তি তিরোকুট্টাদিগতরূপদস্সনতো। ‘‘দিব্বসদিসত্তা’’তি চ হীনূপমাদস্সনং দেৰতানং দিব্বচক্খুতোপি ইমস্স মহানুভাৰত্তা। তেন দিব্বচক্খুলাভায যোগিনো পরিকম্মকরণং তপ্পটিপক্খাভিভৰস্স অত্থতো তস্স ৰিজযিচ্ছা নাম হোতি, দিব্বচক্খুলাভী চ ইদ্ধিমা দেৰতানং ৰচনগ্গহণক্খমনধম্মদানৰসেন মহামোগ্গল্লানত্থেরাদযো ৰিয দানগ্গহণলক্খণে, ৰোহারে চ পৰত্তেয্যাতি এৰং ৰিহারৰিজযিচ্ছাৰোহারজুতিগতিসঙ্খাতানং অত্থানং ৰসেন ইমস্স অভিঞ্ঞাঞাণস্স দিব্বচক্খুভাৰসিদ্ধিতো <a name="M2.0057"></a>। সদ্দৰিদূ চ তেসু এৰ অত্থেসু দিৰু-সদ্দং ইচ্ছন্তীতি ৰুত্তং <span class="bld">‘‘তং সব্বং সদ্দসত্থানুসারেন ৰেদিতব্ব’’</span>ন্তি।</p>
<p class="bodytext"><span class="bld">দস্সনট্ঠেনা</span>তি রূপদস্সনভাৰেন। চক্খুনা হি সত্তা রূপং পস্সন্তি। যথা মংসচক্খু ৰিঞ্ঞাণাধিট্ঠিতং সমৰিসমং আচিক্খন্তং ৰিয পৰত্ততি, ন তথা ইদং। ইদং পন সযমেৰ ততো সাতিসযং চক্খুকিচ্চকারীতি আহ <span class="bld">‘‘চক্খুকিচ্চকরণেন চক্খুমিৰাতিপি চক্খূ’’</span>তি। ‘‘দিট্ঠিৰিসুদ্ধিহেতুত্তা’’তি সঙ্খেপতো ৰুত্তমত্থং ৰিৰরিতুং <span class="bld">‘‘যো হী’’</span>তিআদি ৰুত্তং। <span class="bld">উচ্ছেদদিট্ঠিং গণ্হাতি</span> পরতো উপপত্তিযা অদস্সনতো এত্থেৰাযং সত্তো উচ্ছিন্নো, এৰমিতরেপীতি। <span class="bld">নৰসত্তপাতুভাৰদিট্ঠিং গণ্হাতি</span> লাভী অধিচ্চসমুপ্পত্তিকো ৰিয। <span class="bld">বুদ্ধপুত্তা পস্সন্তিযেৰা</span>তি উত্তরপদাৰধারণং, ন পুরিমপদাৰধারণং। এৰং হি <span class="bld">জযদ্দিসজাতকা</span>দীহি অৰিরোধো সিদ্ধো হোতি।</p>
<p class="bodytext">মনুস্সানং <a name="V2.0054"></a> ইদন্তি মানুসকং, মনুস্সানং গোচরভূতং রূপারম্মণং। তদঞ্ঞস্স পন দিব্বতিরোহিতাতিসুখুমাদিভেদস্স রূপস্স দস্সনতো <span class="bld">অতিক্কন্তমানুসকং</span>। এৰরূপঞ্চ মনুস্সূপচারং অতিক্কন্তং নাম হোতীতি আহ <span class="bld">‘‘মনুস্সূপচারং অতিক্কমিত্বা রূপদস্সনেনা’’</span>তি। এৰং ৰিসযমুখেন দস্সেত্বা ইদানি ৰিসযীমুখেন দস্সেতুং <span class="bld">‘‘মানুসকং ৰা’’</span>তিআদি ৰুত্তং। তত্থাপি মংসচক্খাতিক্কমো তস্স কিচ্চাতিক্কমেনেৰ দট্ঠব্বো।</p>
<p class="bodytext"><span class="bld">দিব্বচক্খুনা</span>তি দিব্বচক্খুঞাণেনপি। <span class="bld">দট্ঠুং ন সক্কা</span> খণস্স অতিইত্তরতায অতিসুখুমতায কেসঞ্চি রূপস্স। অপিচ দিব্বচক্খুস্স পচ্চুপ্পন্নং রূপারম্মণং, তঞ্চ পুরেজাতপচ্চযভূতং, ন চ আৰজ্জনপরিকম্মেহি ৰিনা মহগ্গতস্স পৰত্তি অত্থি, নাপি উপ্পজ্জমানমেৰ রূপং আরম্মণপচ্চযো ভৰিতুং সক্কোতি, ভিজ্জমানং ৰা। তস্মা ‘‘চুতূপপাতক্খণে রূপং দিব্বচক্খুনা দট্ঠুং ন সক্কা’’তি সুৰুত্তমেতং। যদি দিব্বচক্খুঞাণং রূপারম্মণমেৰ, অথ কস্মা ‘‘সত্তে পস্সতী’’তি ৰুত্তন্তি? যেভুয্যেন সত্তসন্তানগতরূপদস্সনতো এৰং ৰুত্তং। সত্তগহণস্স ৰা কারণভাৰতো ৰোহারৰসেন ৰুত্তন্তিপি কেচি। তে চৰমানাতি অধিপ্পেতাতি সম্বন্ধো। <span class="bld">এৰরূপে</span>তি ন চুতূপপাতক্খণসমঙ্গিনোতি অধিপ্পাযো।</p>
<p class="bodytext">মোহূপনিস্সযং নাম কম্মং নিহীনং নিহীনফলং হোতীতি আহ <span class="bld">‘‘মোহনিস্সন্দযুত্তত্তা’’</span>তি। <span class="bld">তব্বিপরীতে</span>তি তস্স হীল়িতাদিভাৰস্স ৰিপরীতে <a name="M2.0058"></a>, অহীল়িতে অনোহীল়িতে অনোঞ্ঞাতে অনৰঞ্ঞাতে চিত্তীকতেতি অত্থো। <span class="bld">সুৰণ্ণে</span>তি সুন্দরৰণ্ণে। <span class="bld">দুব্বণ্ণে</span>তি অসুন্দরৰণ্ণে। সা পনাযং সুৰণ্ণদুব্বণ্ণতা যথাক্কমং কম্মস্স অদোসদোসূপনিস্সযতায হোতীতি আহ <span class="bld">‘‘অদোসনিস্সন্দযুত্তত্তা’’</span>তিআদি। সুন্দরং গতিং গতা সুগতাতি আহ <span class="bld">‘‘সুগতিগতে’’</span>তি, সুগতিং উপপন্নেতি অত্থো। অলোভজ্ঝাসযা সত্তা ৰদঞ্ঞূ ৰিগতমচ্ছেরা অলোভূপনিস্সযেন কম্মুনা সুভগা সমিদ্ধা হোন্তীতি আহ <span class="bld">‘‘অলোভনিস্সন্দযুত্তত্তা ৰা অড্ঢে মহদ্ধনে’’</span>তি। দুক্খং গতিং গতা দুগ্গতাতি আহ <span class="bld">‘‘দুগ্গতিগতে’’</span>তি। লোভজ্ঝাসযা সত্তা লুদ্ধা মচ্ছরিনো লোভূপনিস্সযেন কম্মুনা দুগ্গতা দুরুপেতা হোন্তীতি আহ <span class="bld">‘‘লোভনিস্সন্দযুত্তত্তা ৰা দলিদ্দে অপ্পন্নপানে’’</span>তি।</p>
<p class="bodytext"><span class="bld">উপচিত</span>ন্তি ফলাৰহভাৰেন কতং। যথা কতং হি কম্মং ফলদানসমত্থং হোতি, তথা কতং উপচিতং। <span class="bld">চৰমানেতিআদীহি দিব্বচক্খুকিচ্চং ৰুত্ত</span>ন্তি ৰিসযমুখেন ৰিসযীব্যাপারমাহ। <span class="bld">পুরিমেহী</span>তি ৰা ‘‘দিব্বেন চক্খুনা’’তিআদীনি পদানি সন্ধায ৰুত্তং। <span class="bld">আদীহী</span>তি এত্থ <span class="bld">চ</span>-সদ্দো লুত্তনিদ্দিট্ঠো <a name="V2.0055"></a>। তস্মা ‘‘দিব্বেন…পে॰… পস্সতী’’তি ইমেহি, ‘‘চৰমানে’’তিআদীহি চ দিব্বচক্খুকিচ্চং ৰুত্তন্তি অত্থো।</p>
<p class="bodytext"><span class="bld">ইমিনা পন পদেনা</span>তি ‘‘যথাকম্মূপগে সত্তে পজানাতী’’তি ইমিনা ৰাক্যেন। <span class="bld">ইধ ভিক্খূ</span>তি ইমস্মিং সাসনে ভিক্খু, দিব্বচক্খুঞাণলাভীতি অধিপ্পাযো। <span class="bld">সো</span> চ দিব্বচক্খুঞাণলাভী নেরযিকে চ সত্তে পচ্চক্খতো দিস্বা ঠিতো। <span class="bld">এৰং মনসি করোতী</span>তি তেসং নেরযিকানং নিরযসংৰত্তনিযস্স কম্মস্স ঞাতুকামতাৰসেন পাদকজ্ঝানং সমাপজ্জিত্বা ৰুট্ঠায পরিকম্মৰসেন মনসি করোতি। <span class="bld">কিং নু খো</span>তিআদি মনসিকারৰিধিদস্সনং। এৰং পন পরিকম্মং কত্বা পাদকজ্ঝানং সমাপজ্জিত্বা ৰুট্ঠিতস্স তং কম্মং আরম্মণং কত্বা আৰজ্জনং উপ্পজ্জতি, তস্মিং নিরুদ্ধে চত্তারি, পঞ্চ ৰা জৰনানি জৰন্তীতিআদি সব্বং ৰুত্তনযমেৰ। <span class="bld">‘‘ৰিসুং পরিকম্মং নাম নত্থী’’</span>তি ইদং পন দিব্বচক্খুঞাণেন ৰিনা যথাকম্মূপগঞাণস্স ৰিসুং পরিকম্মং নত্থীতি অধিপ্পাযেন ৰুত্তং। এৰঞ্চেতং ইচ্ছিতব্বং, অঞ্ঞথা যথাকম্মূপগঞাণস্স মহগ্গতভাৰো এৰ ন সিযা। দেৰানং দস্সনেপি এসেৰ নযো। নেরযিকদেৰগ্গহণং চেত্থ নিদস্সনমত্তং দট্ঠব্বং। আকঙ্খমানো হি দিব্বচক্খুলাভী <a name="M2.0059"></a> অঞ্ঞগতিকেসুপি এৰং পটিপজ্জতিযেৰ। তথা হি ৰক্খতি ‘‘অপাযগ্গহণেন তিরচ্ছানযোনিং দীপেতী’’তি (ৰিসুদ্ধি॰ ২.৪১১), ‘‘সুগতিগ্গহণেন মনুস্সগতিপি সঙ্গয্হতী’’তি (ৰিসুদ্ধি॰ ২.৪১১) চ। তং নিরযসংৰত্তনিযং কম্মং আরম্মণং এতস্সাতি <span class="bld">তংকম্মারম্মণং। ফারুসকৰনাদীসূ</span>তি <span class="bld">আদি</span>-সদ্দেন চিত্তলতাৰনাদীনং সঙ্গহো।</p>
<p class="bodytext"><span class="bld">যথা চিমস্সা</span>তি যথা চ ইমস্স যথাকম্মূপগঞাণস্স ৰিসুং পরিকম্মং নত্থি, এৰং অনাগতংসঞাণস্সপীতি ৰিসুং পরিকম্মাভাৰং নিদস্সেতি। তত্থ কারণমাহ <span class="bld">‘‘দিব্বচক্খুপাদকানেৰ হি ইমানী’’</span>তি। তত্রাযমধিপ্পাযো – যথা দিব্বচক্খুলাভী নিরযাদিঅভিমুখং আলোকং ৰড্ঢেত্বা, নেরযিকাদিকে সত্তে দিস্বা তেহি পুব্বে আযূহিতং নিরযসংৰত্তনিযাদিকং কম্মং তাদিসেন সমাদানেন, তজ্জেন চ মনসিকারেন পরিক্খতে চিত্তে যাথাৰতো জানাতি, এৰং যস্স যস্স সত্তস্স সমনন্তরা অনাগতং অত্তভাৰং ঞাতুকামো তং তং ওদিস্স আলোকং ৰড্ঢেত্বা তেন তেন অতীতে, এতরহি ৰা আযূহিতং তস্স নিব্বত্তকং কম্মং যথাকম্মূপগঞাণেন দিস্বা তেন নিব্বত্তেতব্বং অনাগতং অত্তভাৰং ঞাতুকামো তাদিসেন সমাদানেন, তজ্জেন চ মনসিকারেন পরিক্খতে চিত্তে যাথাৰতো জানাতি। এসেৰ নযো ততো পরেসুপি <a name="V2.0056"></a> অত্তভাৰেসু। এতং <span class="bld">অনাগতংসঞাণং</span> নাম। যস্মা এতং দ্বযং দিব্বচক্খুঞাণে সতিযেৰ সিজ্ঝতি, নাসতি। তেন ৰুত্তং <span class="bld">‘‘ইমানি দিব্বচক্খুনা সহেৰ ইজ্ঝন্তী’’</span>তি।</p>
<p class="bodytext">কাযেন দুট্ঠু চরিতং, কাযতো ৰা উপ্পন্নং কিলেসপূতিকত্তা দুট্ঠং চরিতং কাযদুচ্চরিতন্তি এৰং যোজেতব্বো। <span class="bld">কাযো</span>তি চেত্থ চোপনকাযো অধিপ্পেতো। কাযৰিঞ্ঞত্তিৰসেন পৰত্তং অকুসলং কাযকম্মং <span class="bld">কাযদুচ্চরিত</span>ন্তি। <span class="bld">ইতরেসূ</span>তি ৰচীমনোদুচ্চরিতেসু। যস্মিং সন্তানে কম্মং কতূপচিতং, অসতিস্স অন্তরুপচ্ছেদে ৰিপাকারহভাৰস্স অৰিগচ্ছনতো সো তেন সহিতোযেৰাতি ৰত্তব্বোতি আহ <span class="bld">‘‘সমন্নাগতাতি সমঙ্গীভূতা’’</span>তি। <span class="bld">‘‘অনত্থকামা হুত্বা’’</span>তি এতেন মাতাপিতরো ৰিয পুত্তানং, আচরিযুপজ্ঝাযা ৰিয চ নিস্সিতকানং অত্থকামা হুত্বা গরহকা উপৰাদকা ন হোন্তীতি দস্সেতি। <span class="bld">গুণপরিধংসনেনা</span>তি ৰিজ্জমানানং গুণানং ৰিদ্ধংসনেন, ৰিনাসনেনাতি অত্থো। ননু চ <a name="M2.0060"></a> অন্তিমৰত্থুনাপি উপৰাদো গুণপরিধংসনমেৰাতি? সচ্চমেতং। গুণাতি পনেত্থ ঝানাদিৰিসেসা উত্তরিমনুস্সধম্মা অধিপ্পেতাতি সীলপরিধংসনং ৰিসুং গহিতং। তেনাহ <span class="bld">‘‘নত্থি ইমেসং সমণধম্মো’’</span>তিআদি। <span class="bld">সমণধম্মো</span>তি চ সীলসংযমং সন্ধায ৰদতি। <span class="bld">জানং ৰা</span>তি যং উপৰদতি, তস্স অরিযভাৰং জানন্তো ৰা। <span class="bld">অজানং ৰা</span>তি অজানন্তো ৰা। জাননং অজাননং চেত্থ অপ্পমাণং, অরিযভাৰো এৰ পমাণং। তেনাহ <span class="bld">‘‘উভযথাপি অরিযূপৰাদোৰ হোতী’’</span>তি। ‘‘অরিযো’’তি পন অজানতো অদুট্ঠচিত্তস্সেৰ তত্থ অরিযগুণাভাৰং পৰেদেন্তস্স গুণপরিধংসনং ন হোতীতি তস্স অরিযূপৰাদো নত্থীতি ৰদন্তি। <span class="bld">সতেকিচ্ছং পন হোতি</span> খমাপনেন, ন অনন্তরিযং ৰিয অতেকিচ্ছং।</p>
<p class="bodytext"><span class="bld">রুজ্ঝতী</span>তি তুদতি, দুক্খং ৰেদনং উপ্পাদেতীতি অত্থো। <span class="bld">ত</span>ন্তি তং থেরং, <span class="bld">তং</span> ৰা কিরিযং। জানন্তো এৰ থেরো ‘‘অত্থি তে, আৰুসো, পতিট্ঠা’’তি পুচ্ছি। ইতরোপি সচ্চাভিসমযো সাসনে পতিট্ঠাতি আহ <span class="bld">‘‘সোতাপন্নো অহ’’</span>ন্তি। থেরো তং করুণাযমানো <span class="bld">‘‘খীণাসৰো তযা উপৰদিতো’’</span>তি অত্তানং আৰিকাসি।</p>
<p class="bodytext"><span class="bld">সচে নৰকতরা হোন্তি</span> তস্মিং ৰিহারে ভিক্খূ। <span class="bld">সম্মুখা অখমাপেন্তেপী</span>তি পুরতো খমাপনে অসম্ভৰন্তেপি। ‘‘অখমন্তে’’তি ৰা পাঠো। তং সোতাপন্নস্স ৰসেন ৰেদিতব্বং।</p>
<p class="bodytext"><span class="bld">পরিনিব্বুতমঞ্চট্ঠান</span>ন্তি পূজাকরণট্ঠানং সন্ধাযাহ।</p>
<p class="bodytext">সমাদাতব্বট্ঠেন <a name="V2.0057"></a> সমাদানানি, কম্মানি সমাদানানি যেসং, তে কম্মসমাদানা, মিচ্ছাদিট্ঠিৰসেন কম্মসমাদানা, হেতুঅত্থং ৰা অন্তোগধং কত্বা মিচ্ছাদিট্ঠিৰসেন পরে কম্মেসু সমাদাপকা <span class="bld">মিচ্ছাদিট্ঠিকম্মসমাদানা</span>। তযিমমত্থং দস্সেন্তো <span class="bld">‘‘মিচ্ছাদিট্ঠিৰসেনা’’</span>তিআদিমাহ। <span class="bld">সীলসম্পন্নো</span>তিআদি পরিপক্কিন্দ্রিযস্স মগ্গসমঙ্গিনো ৰসেন ৰুত্তং। অগ্গমগ্গট্ঠে পন ৰত্তব্বমেৰ নত্থি। <span class="bld">অঞ্ঞ</span>ন্তি অরহত্তং। <span class="bld">এৰংসম্পদ</span>ন্তি যথা তং অৰস্সম্ভাৰী, এৰমিদম্পীতি অত্থো। <span class="bld">তং ৰাচং অপ্পহাযা</span>তিআদীসু অরিযূপৰাদং সন্ধায ‘‘পুন এৰরূপিং ৰাচং ন ৰক্খামী’’তি ৰদন্তো ৰাচং পজহতি নাম, ‘‘পুন এৰরূপং চিত্তং ন উপ্পাদেস্সামী’’তি চিন্তেন্তো চিত্তং পজহতি নাম, ‘‘পুন এৰরূপিং দিট্ঠিং ন গণ্হিস্সামী’’তি পজহন্তো দিট্ঠিং পজহতি নাম, তথা অকরোন্তো নেৰ পজহতি, ন পটিনিস্সজ্জতি। <span class="bld">যথাভতং</span> <a name="M2.0061"></a> <span class="bld">নিক্খিত্তো, এৰং নিরযে</span>তি যথা নিরযপালেহি আহরিত্বা নিরযে ঠপিতো, এৰং নিরযে ঠপিতোযেৰাতি অত্থো। মিচ্ছাদিট্ঠিৰসেন অকত্তব্বং নাম পাপং নত্থি, যতো সংসারখাণুভাৰোপি নাম হোতীতি আহ <span class="bld">‘‘মিচ্ছাদিট্ঠিপরমানি, ভিক্খৰে, ৰজ্জানী’’</span>তি।</p>
<p class="bodytext">‘‘উচ্ছিন্নভৰনেত্তিকো, ভিক্খৰে, তথাগতস্স কাযো তিট্ঠতি, অযঞ্চেৰ কাযো, বহিদ্ধা চ নামরূপ’’ন্তি (দী॰ নি॰ ১.১৪৭) এৰমাদীসু ৰিয ইধ কায-সদ্দো খন্ধপঞ্চকৰিসযোতি আহ <span class="bld">‘‘কাযস্স ভেদাতি উপাদিন্নক্খন্ধপরিচ্চাগা’’</span>তি। অৰীতরাগস্স মরণতো পরং নাম ভৰন্তরূপাদানমেৰাতি আহ <span class="bld">‘‘পরং মরণাতি তদনন্তরং অভিনিব্বত্তিক্খন্ধগ্গহণে’’</span>তি। যেন তিট্ঠতি, তস্স উপচ্ছেদেনেৰ কাযো ভিজ্জতীতি আহ <span class="bld">‘‘কাযস্স ভেদাতি জীৰিতিন্দ্রিযস্স উপচ্ছেদা’’</span>তি।</p>
<p class="bodytext">এতি ইমস্মা সুখন্তি অযো, পুঞ্ঞন্তি আহ <span class="bld">‘‘পুঞ্ঞসম্মতা অযা’’</span>তি। অযন্তি এতস্মা সুখানীতি আযো, পুঞ্ঞকম্মাদিসুখসাধনং। তেনাহ <span class="bld">‘‘সুখানং ৰা আযস্স অভাৰা’’</span>তি। ইযতি অস্সাদিযতীতি অযো, অস্সাদোতি আহ <span class="bld">‘‘অস্সাদসঞ্ঞিতো অযো’’</span>তি।</p>
<p class="bodytext"><span class="bld">নাগরাজাদীন</span>ন্তি <span class="bld">আদি</span>-সদ্দেন সুপণ্ণাদীনং সঙ্গহো। <span class="bld">অসুরসদিস</span>ন্তি পেতাসুরসদিসং। <span class="bld">সো</span>তি অসুরকাযো। <span class="bld">সব্বসমুস্সযেহী</span>তি সব্বেহি সম্পত্তিসমুস্সযেহি। <span class="bld">ৰুত্তৰিপরিযাযেনা</span>তি ‘‘সুট্ঠু চরিতং, সোভনং ৰা চরিতং অনৰজ্জত্তা’’তিআদিনা ‘‘কাযদুচ্চরিতেনা’’তিআদীনং পদানং ৰুত্তস্স অত্থস্স ৰিপরিযাযেন।</p>
<p class="bodytext"><span class="bld">নিগমনৰচনং</span> <a name="V2.0058"></a> ৰুত্তস্সেৰত্থস্স পুন ৰচনন্তি কত্বা। <span class="bld">অযমেত্থ সঙ্খেপত্থো</span>তি ‘‘দিব্বেন চক্খুনা…পে॰… পস্সতী’’তি এত্থ অযং যথাৰুত্তো সঙ্খেপত্থো।</p>
<p class="bodytext"><a name="para412"></a><span class="paranum">৪১২</span>. <span class="bld">কসিণারম্মণ</span>ন্তি অট্ঠন্নম্পি কসিণানং ৰসেন কসিণারম্মণং। <span class="bld">সব্বাকারেনা</span>তি ‘‘চুদ্দসৰিধেন চিত্তপরিদমনেন অট্ঠঙ্গসমন্নাগমেন ভূমিপাদপদমূলসম্পাদনেনা’’তি ইমিনা সব্বপ্পকারেন। <span class="bld">অভিনীহারক্খমং</span> দিব্বচক্খুঞাণাভিমুখং পেসনারহং পেসনযোগ্গং <span class="bld">কত্বা। আসন্নং কাতব্ব</span>ন্তি দিব্বচক্খুঞাণুপ্পত্তিযা সমীপভূতং কাতব্বং। তত্থ উপচারজ্ঝানং পগুণতরং কত্বা আরম্মণঞ্চ ৰড্ঢেতব্বং। তেনাহ <span class="bld">‘‘উপচারজ্ঝানগোচরং কত্বা</span> <a name="M2.0062"></a> <span class="bld">ৰড্ঢেত্বা ঠপেতব্ব’’</span>ন্তি। <span class="bld">তত্থা</span>তি তস্মিং ৰড্ঢিতে কসিণারম্মণে। <span class="bld">অপ্পনা</span>তি ঝানৰসেন অপ্পনা। ন হি অকতপরিকম্মস্স অভিঞ্ঞাৰসেন অপ্পনা ইজ্ঝতি। তেনাহ <span class="bld">‘‘পাদকজ্ঝাননিস্সযং হোতী’’</span>তি, পাদকজ্ঝানারম্মণং হোতীতি অত্থো। <span class="bld">ন পরিকম্মনিস্সয</span>ন্তি পরিকম্মস্স তং কসিণারম্মণং অপস্সযো ন হোতি। তথা সতি রূপদস্সনং ন সিযা। <span class="bld">ইমেসূ</span>তি যথাৰুত্তেসু তেজোকসিণাদীসু তীসু কসিণেসু। <span class="bld">উপ্পাদেত্বা</span>তি উপচারজ্ঝানুপ্পাদনেন উপ্পাদেত্বা। উপচারজ্ঝানপৰত্তিযা হি সদ্ধিং পটিভাগনিমিত্তুপ্পত্তি। <span class="bld">তত্থা</span>তি কসিণনিদ্দেসে।</p>
<p class="bodytext"><span class="bld">অন্তোযেৰ রূপগতং পস্সিতব্বং</span> ন বহিদ্ধা ৰিক্খেপাপত্তিহেতুভাৰতো। <span class="bld">পরিকম্মস্স ৰারো অতিক্কমতী</span>তি ইধ পরিকম্মং নাম যথাৰুত্তকসিণারম্মণং উপচারজ্ঝানং, তং রূপগতং পস্সতো ন পৰত্ততি। কসিণালোকৰসেন চ রূপগতদস্সনং, কসিণালোকো চ পরিকম্মৰসেনাতি তদুভযম্পি পরিকম্মস্স অপ্পৰত্তিযা ন হোতি। তেনাহ <span class="bld">‘‘ততো আলোকো অন্তরধাযতি, তস্মিং অন্তরহিতে রূপগতম্পি ন দিস্সতী’’</span>তি। রূপগতং পস্সতো পরিকম্মস্স ৰারো অতিক্কমতি, পরিকম্মমতিক্কন্তস্স কসিণারম্মণং ঞাণং ন হোতীতি রূপগতং ন দিস্সতি, কথং পন পটিপজ্জিতব্বন্তি আহ <span class="bld">‘‘অথানেনা’’</span>তিআদি। <span class="bld">এৰং অনুক্কমেনা</span>তি পুনপ্পুনং পাদকজ্ঝানং সমাপজ্জিত্বা ততো ততো ৰুট্ঠায অভিণ্হং আলোকস্স ফরণৰসেন আলোকো থামগতো হোতি চিরট্ঠাযী। তথা চ সতি তত্থ সুচিরম্পি রূপগতং পস্সতেৰ। তেন ৰুত্তং <span class="bld">‘‘এত্থ আলোকো…পে॰… হোতী’’</span>তি।</p>
<p class="bodytext">স্বাযমত্থো তিণুক্কূপমায ৰিভাৰেতব্বোতি দস্সেন্তো আহ <span class="bld">‘‘রত্তিং তিণুক্কাযা’’</span>তিআদি। তত্থ <span class="bld">পুনপ্পুনং পৰেসন</span>ন্তি পুনপ্পুনং পাদকজ্ঝানসমাপজ্জনং। <span class="bld">থামগতালোকস্স</span> <a name="V2.0059"></a> <span class="bld">যথাপরিচ্ছেদেন ঠান</span>ন্তি যত্তকং ঠানং পরিচ্ছিন্দিত্বা কসিণং ৰড্ঢিতং, থামগতস্স আলোকস্স তত্তকং ফরিত্বা অৰট্ঠানং।</p>
<p class="bodytext"><span class="bld">অনাপাথগত</span>ন্তি আপাথগমনযোগ্যস্স ৰসেন ৰুত্তং। অন্তোকুচ্ছিগতাদি পন তদভাৰতো তেন ৰিসেসিতব্বমেৰ। <span class="bld">তদেৰা</span>তি দিব্বচক্খুমেৰ <a name="M2.0063"></a>। <span class="bld">এত্থা</span>তি এতেসু রূপমারব্ভ পৰত্তচিত্তেসু। <span class="bld">রূপদস্সনসমত্থ</span>ন্তি রূপং সভাৰতো ৰিভাৰনসমত্থং চক্খুৰিঞ্ঞাণং ৰিয। <span class="bld">পুব্বভাগচিত্তানী</span>তি আৰজ্জনপরিকম্মসঙ্খাতানি পুব্বভাগচিত্তানি। তানি হি আরম্মণং করোন্তানিপি ন যাথাৰতো তং ৰিভাৰেত্বা পৰত্তন্তি আৰজ্জনসম্পটিচ্ছনচিত্তানি ৰিয।</p>
<p class="bodytext"><span class="bld">তং পনেতং</span> দিব্বচক্খু। <span class="bld">পরিপন্থো</span>তি অন্তরাযিকো। <span class="bld">ঝানৰিব্ভন্তকো</span>তি ঝানুম্মত্তকো ঝানভাৰনামুখেন উম্মাদপ্পত্তো। <span class="bld">অপ্পমত্তেন ভৰিতব্ব</span>ন্তি ‘‘দিব্বচক্খু মযা অধিগত’’ন্তি সন্তোসং অনাপজ্জিত্বা ৰিপস্সনানুযোগৰসেন ৰা সচ্চাভিসমযৰসেন ৰা অপ্পমত্তেন ভৰিতব্বং।</p>
<p class="bodytext">‘‘এৰং পস্সিতুকামেনা’’তিআদিনা দিব্বচক্খুস্স নানাৰজ্জনপরিকম্মঞ্চেৰ দিব্বচক্খুঞাণঞ্চ দস্সিতং, ন তস্স উপ্পত্তিক্কমোতি তং দস্সেতুং <span class="bld">‘‘তত্রায’’</span>ন্তিআদি ৰুত্তং। তং হেট্ঠা ৰুত্তনযত্তা সুৰিঞ্ঞেয্যমেৰ।</p>
<p class="centered">চুতূপপাতঞাণকথাৰণ্ণনা নিট্ঠিতা।</p>
<p class="subhead">পকিণ্ণককথাৰণ্ণনা</p>
<p class="bodytext"><a name="para413"></a><span class="paranum">৪১৩</span>. <span class="bld">ইতী</span>তি এৰং ৰুত্তপ্পকারেনাতি অত্থো। তেন ‘‘সো এৰং সমাহিতে চিত্তে’’তিআদিনা (দী॰ নি॰ ১.২৪৪-২৪৫; ম॰ নি॰ ১.৩৮৪, ৪৩১-৪৩৩; পারা॰ ১২-১৪) যথাদস্সিতপাল়িগতিং, তস্সা অত্থৰিৰরণনযঞ্চ পচ্চামসতি। সচ্চেসু ৰিয অরিযসচ্চানি খন্ধেসু উপাদানক্খন্ধা অন্তোগধা। তদুভযে চ সভাৰতো, সমুদযতো, অত্থঙ্গমতো, অস্সাদতো, আদীনৰতো, নিস্সরণতো চ যথাভূতং সযম্ভুঞাণেন অৰেদি অঞ্ঞাসি <a name="V2.0060"></a> পটিৰিজ্ঝি পৰেদেসি ৰাতি সাতিসযেন পঞ্চক্খন্ধাৰবোধেন ভগৰাৰ থোমেতব্বোতি আহ <span class="bld">‘‘পঞ্চক্খন্ধৰিদূ’’</span>তি। ঞত্বা ৰিঞ্ঞেয্যাতি সম্বন্ধো। <span class="bld">তাসূ</span>তি পঞ্চসু অভিঞ্ঞাসু। তগ্গহণেনেৰ চ পরিভণ্ডঞাণানং গহিতত্তা ‘‘পঞ্চা’’তি ৰুত্তং। তেনাহ <span class="bld">‘‘এতাসু হী’’</span>তিআদি।</p>
<p class="bodytext">তত্থ <span class="bld">পরিভণ্ডঞাণানী</span>তি পরিৰারঞাণানি। যথা হি সিনেরুস্স পরিৰারট্ঠানানি যানি তংসিদ্ধিযা সিদ্ধানি মেখলট্ঠানানি পরিভণ্ডানীতি ৰুচ্চন্তি, এৰং ইমানিপি দিব্বচক্খুসিদ্ধিযা সিদ্ধানি তস্স পরিভণ্ডানীতি ৰুত্তানি। <span class="bld">ইধাগতানী</span>তি এত্থ <span class="bld">ইধা</span>তি যথাদস্সিতানি সুত্তপদানি সন্ধায ৰুত্তং। ততো <a name="M2.0064"></a> অঞ্ঞেসু পন সামঞ্ঞফলাদীসু মনোমযঞাণম্পি ৰিসুং অভিঞ্ঞাঞাণভাৰেন আগতং।</p>
<p class="bodytext"><span class="bld">‘‘তেসূ’’</span>তি ইদং পচ্চামসনং কিং তিকানং, উদাহু আরম্মণানন্তি? কিঞ্চেত্থ যদি তিকানং, তদযুত্তং। ন হি তিকেসু অভিঞ্ঞাঞাণানি পৰত্তন্তি। অথ আরম্মণানং, তম্পি অযুত্তং। ন হি অঞ্ঞং উদ্দিসিত্বা অঞ্ঞস্স পচ্চামসনং যুত্তন্তি। যথা ইচ্ছতি, তথা ভৰতু তাৰ তিকানং, ননু ৰুত্তং ‘‘ন হি তিকেসু অভিঞ্ঞাঞাণানি পৰত্তন্তী’’তি? নাযং ৰিরোধো তিকৰোহারেন আরম্মণানংযেৰ গয্হমানত্তা। অথ ৰা পন হোতু আরম্মণানং, ননু ৰুত্তং ‘‘ন হি অঞ্ঞং উদ্দিসিত্বা অঞ্ঞস্স পচ্চামসনং যুত্ত’’ন্তি? অযম্পি ন দোসো যথাৰুত্তকারণেনেৰাতি।</p>
<p class="bodytext"><a name="para414"></a><span class="paranum">৪১৪</span>. অসতিপি ৰত্থুভেদে ভূমিকালসন্তানভেদৰসেন ভিন্নেসু <span class="bld">সত্তসু আরম্মণেসু</span>। তিকৰসেন হেস ভেদো গহিতো। ইদ্ধিৰিধঞাণস্স মগ্গারম্মণতায অভাৰতো ইধ মগ্গারম্মণতিকো ন লব্ভতি। <span class="bld">ত</span>ন্তি ইদ্ধিৰিধঞাণং। <span class="bld">কাযং চিত্তসন্নিস্সিতং কত্বা</span>তিআদীসু যং ৰত্তব্বং, তং হেট্ঠা ৰুত্তমেৰ। <span class="bld">উপযোগলদ্ধ</span>ন্তি লদ্ধউপযোগৰচনং। দুতিযাৰিভত্তিৰসেন ৰুত্তং <span class="bld">‘‘কাযং পরিণামেতী’’</span>তি। তেনাহ <span class="bld">‘‘রূপকাযারম্মণতো’’</span>তি, রূপকাযস্স ৰণ্ণারম্মণতোতি অত্থো।</p>
<p class="bodytext"><span class="bld">তদেৰ চিত্ত</span>ন্তি যদেৰ কাযৰসেন চিত্তপরিণামনে ৰুত্তং পাদকজ্ঝানচিত্তং, তদেৰ। রামগামে চেতিযং ঠপেত্বা সেসেসু সত্তসু চেতিযেসু ধাতুযো ইদ্ধিযা আহরিত্বা রাজগহে ভূমিঘরমণ্ডপে কতং <span class="bld">মহাধাতুনিধানং। ‘‘ইমে গন্ধা’’</span>তিআদিনা পচ্চুপ্পন্নে গন্ধাদিকে গহেত্বাপি অসুস্সনাদিৰিসেসযুত্তং <a name="V2.0061"></a> অনাগতমেৰ নেসং রূপং অধিট্ঠানচিত্তস্স আরম্মণং হোতি অনাগতাধিট্ঠানত্তা। <span class="bld">ৰত্তনিযসেনাসনং</span> নাম ৰিঞ্ঝাটৰিযং ৰিহারো। <span class="bld">দধিরস</span>ন্তি দধিমণ্ডো, তং অধিট্ঠহন্তস্স অনাগতং দধিৰণ্ণং আরম্মণং হোতি। <span class="bld">পচ্চুপ্পন্নারম্মণং হোতি</span> পচ্চুপ্পন্নস্স রূপকাযস্স আরম্মণকরণতো।</p>
<p class="bodytext"><span class="bld">সকাযচিত্তান</span>ন্তি অত্তনো কাযস্স, চিত্তস্স চ।</p>
<p class="bodytext"><a name="para415"></a><span class="paranum">৪১৫</span>. <span class="bld">সদ্দো চ পরিত্তো</span> সব্বস্স রূপস্স কামাৰচরভাৰতো। <span class="bld">ৰিজ্জমানমেৰা</span>তি ৰত্তমানংযেৰ।</p>
<p class="bodytext"><a name="para416"></a><span class="paranum">৪১৬</span>. <span class="bld">সোতাপন্নস্স</span> <a name="M2.0065"></a> <span class="bld">চিত্ত</span>ন্তি সোতাপন্নস্স আৰেণিকং চিত্তং। <span class="bld">সকদাগামিস্সা</span>তিআদীসুপি এসেৰ নযো। <span class="bld">যাৰ অরহতো নেতব্ব</span>ন্তি ‘‘সকদাগামী অনাগামিনো চিত্তং ন জানাতি, অনাগামী অরহতো’’তি এৰং নেতব্বং। <span class="bld">সব্বেস</span>ন্তি সব্বেসং অরিযানং জানাতি, কো পন ৰাদো অনরিযানং। অঞ্ঞোপি চ উপরিমো অনাগামিআদি হেট্ঠিমস্স সকদাগামিআদিকস্স চিত্তং জানাতীতি সম্বন্ধো।</p>
<p class="bodytext">অতীতস্স, অনাগতস্স চ পরস্স চিত্তস্স জাননং সম্ভৰতি, পচ্চুপ্পন্নস্স পন ন সম্ভৰতীতি অধিপ্পাযেন পুচ্ছতি <span class="bld">‘‘কথং পচ্চুপ্পন্নং আরম্মণং হোতী’’</span>তি। ইতরো যত্থ সম্ভৰতি, তংদস্সনত্থং পচ্চুপ্পন্নং তাৰ ৰিভজিত্বা দস্সেন্তো <span class="bld">‘‘পচ্চুপ্পন্নং নাম তিৰিধ’’</span>ন্তিআদিমাহ। তত্থ <span class="bld">উপ্পাদট্ঠিতিভঙ্গপ্পত্ত</span>ন্তি উপ্পাদং, ঠিতিং, ভঙ্গঞ্চ পত্তং, খণত্তযপরিযাপন্নন্তি অত্থো। <span class="bld">এত্থন্তরে একদ্বেসন্ততিৰারা ৰেদিতব্বা</span>তি এত্থন্তরে পৰত্তা রূপসন্ততিৰারা একদ্বেসন্ততিৰারা নামাতি ৰেদিতব্বাতি অত্থো। আলোকট্ঠানতো ওৰরকং পৰিট্ঠস্স পগেৰ তত্থ নিসিন্নস্স ৰিয যাৰ রূপগতং পাকটং হোতি। তত্থ উপড্ঢৰেলা অৰিভূতৰারা, উপড্ঢৰেলা ৰিভূতৰারা, তদুভযং গহেত্বা <span class="bld">‘‘দ্বে সন্ততিৰারা’’</span>তি ৰুত্তং। তযিদং ন সব্বসাধারণং, একচ্চস্স সীঘম্পি পাকটং হোতীতি ‘‘একদ্বেসন্ততিৰারা’’তি একগ্গহণম্পি কতং, অতিপরিত্তসভাৰউতুআদিসমুট্ঠানা ৰা একদ্বেসন্ততিৰারা ৰেদিতব্বা।</p>
<p class="bodytext"><span class="bld">তীরে অক্কন্তউদকলেখা</span> নাম কালুস্সিযং গতা তীরসমীপে উদকরাজি। <span class="bld">যাৰ ন ৰিপ্পসীদতী</span>তি <a name="V2.0062"></a> কালুস্সিযৰিগমেন যাৰ ৰিপ্পসন্না ন হোতি। কেচি পন ‘‘অতিন্তে তীরে অল্লপাদেন অক্কন্তে যাৰ পাদে উদকলেখা ন ৰিপ্পসীদতি, ন সংসীদতি, ন ৰূপসম্মতী’’তি এৰমেত্থ অত্থং ৰদন্তি। তে পনেতে কিরিযাভেদেন ৰুত্তা কালৰিসেসা, ন অঞ্ঞমঞ্ঞং সমসমা, ঊনাধিকভাগৰন্তোৰ দট্ঠব্বা। <span class="bld">দ্বে তযো জৰনৰারা</span> কামাৰচরজৰনৰসেন ৰেদিতব্বা, ন ইতরজৰনৰসেন। ন হি তে পরিমিতকালা, অনন্তরা পৰত্তভৰঙ্গাদযোপি তদন্তোগধাৰ দট্ঠব্বা। <span class="bld">তদুভয</span>ন্তি রূপারূপসন্ততিদ্বযং।</p>
<p class="bodytext"><span class="bld">একভৰপরিচ্ছিন্ন</span>ন্তি পটিসন্ধিচুতিপরিচ্ছিন্নং। একভৰপরিযাপন্নং ধম্মজাতং এতরহীতি ৰত্তব্বং <span class="bld">অদ্ধাপচ্চুপ্পন্নং নাম। মনো</span>তি সসম্পযুত্তং ৰিঞ্ঞাণমাহ। <span class="bld">ধম্মা</span>তি আরম্মণধম্মা। <span class="bld">মনো</span>তি ৰা মনাযতনং। <span class="bld">ধম্মা</span>তি ৰেদনাদযো <a name="M2.0066"></a> অরূপক্খন্ধা। <span class="bld">উভযমেতং পচ্চুপ্পন্ন</span>ন্তি অদ্ধাপচ্চুপ্পন্নং হোন্তং এতং উভযং হোতীতি অত্থো। <span class="bld">ৰিঞ্ঞাণ</span>ন্তি নিকন্তিৰিঞ্ঞাণং। তঞ্হি তস্মিং পচ্চুপ্পন্নে ছন্দরাগৰসেন পটিবদ্ধং হোতি। <span class="bld">অভিনন্দতী</span>তি তণ্হাদিট্ঠাভিনন্দনাহি অভিনন্দতি। তথাভূতো চ ৰত্থুপরিঞ্ঞায অভাৰতো তেসু পচ্চুপ্পন্নেসু ধম্মেসু <span class="bld">সংহীরতি</span> তণ্হাদিট্ঠীহি আকড্ঢীযতি। এত্থ চ দ্বাদসাযতনানং ‘‘এতং পচ্চুপ্পন্ন’’ন্তি (ম॰ নি॰ ৩.২৮৪) আগতত্তা তত্থ পৰত্তো ছন্দরাগো অদ্ধাপচ্চুপ্পন্নারম্মণো, ন খণপচ্চুপ্পন্নারম্মণোতি ৰিঞ্ঞাযতীতি দস্সেন্তো <span class="bld">‘‘যং সন্ধায ভদ্দেকরত্তসুত্তে…পে॰… সংহীরতীতি ৰুত্ত’’</span>ন্তি আহ। ‘‘পচ্চুপ্পন্নঞ্চ যো ধম্মং, তত্থ তত্থ ৰিপস্সতী’’তি (ম॰ নি॰ ৩.২৭২, ২৮৫) এত্থাপি ৰিপস্সনাচিত্তং খণপচ্চুপ্পন্নং, ৰিপস্সিতব্বধম্মা অদ্ধাপচ্চুপ্পন্নাতি গহেতব্বং। অঞ্ঞথা ৰিপস্সনাৰ ন সম্ভৰেয্য। ‘‘খণপচ্চুপ্পন্নং পাল়িযং আগত’’ন্তি ন ৰুত্তং তস্স ৰসেন আরম্মণকরণস্স অট্ঠকথাযং অনাগতত্তা।</p>
<p class="bodytext"><span class="bld">কেচী</span>তি অভযগিরিৰাসিনো। <span class="bld">একক্খণে চিত্তং উপ্পজ্জতী</span>তি ইদ্ধিচিত্তস্স উপ্পত্তিসমকালমেৰ পরচিত্তস্সপি উপ্পত্তিসম্ভৰতোতি যুত্তিদস্সনং। <span class="bld">যথা আকাসে</span>তিআদি সদিসূদাহরণং। <span class="bld">তং পন তেসং ৰচনং অযুত্তং</span>। কস্মা? মগ্গফলৰীথিতো অঞ্ঞত্থ অনিট্ঠে ঠানে আৰজ্জনজৰনানং নানারম্মণভাৰপ্পত্তিদোসতোতি যুত্তিৰচনং।</p>
<p class="bodytext">যদি এৰং কথং চেতোপরিযঞাণং পচ্চুপ্পন্নারম্মণং হোতীতি আহ <span class="bld">‘‘সন্ততিপচ্চুপ্পন্নং পনা’’</span>তিআদি <a name="V2.0063"></a>। <span class="bld">অদ্ধাপচ্চুপ্পন্নং পন জৰনৰারেন দীপেতব্বং,</span> ন সকলেন পচ্চুপ্পন্নদ্ধুনাতি অধিপ্পাযো।</p>
<p class="bodytext"><span class="bld">তত্রাযং দীপনা</span>তিআদি জৰনৰারস্স অদ্ধাপচ্চুপ্পন্নভাৰদীপনমুখেন ইদ্ধিচিত্তস্স পৰত্তিআকারদীপনং। <span class="bld">ইতরানী</span>তি আৰজ্জনপরিকম্মচিত্তানি। এত্থ চ ‘‘কেচী’’তি যদিপি অভযগিরিৰাসিনো অধিপ্পেতা, তে পন চিত্তস্স ঠিতিক্খণং ন ইচ্ছন্তীতি ‘‘ঠিতিক্খণে ৰা পটিৰিজ্ঝতী’’তি ন ৰত্তব্বং সিযা। তথা যে ‘‘ইদ্ধিমস্স চ পরস্স চ একক্খণে চিত্তং উপ্পজ্জতী’’তি ৰদন্তি, তেসং ‘‘ঠিতিক্খণে ৰা ভঙ্গক্খণে ৰা পটিৰিজ্ঝতী’’তি ৰচনং ন সমেতি। ন হি তস্মিং খণদ্বযে উপ্পজ্জমানং পরচিত্তেন সহ একক্খণে উপ্পজ্জতি নামাতি। ঠিতিভঙ্গক্খণেসু চ উপ্পজ্জমানং একদেসং পচ্চুপ্পন্নারম্মণং, একদেসং অতীতারম্মণং আপজ্জতি। যঞ্চ ৰুত্তং ‘‘পরস্স চিত্তং জানিস্সামীতি রাসিৰসেন মহাজনস্স <a name="M2.0067"></a> চিত্তে আৰজ্জিতে’’তি, এত্থ চ মহাজনো অত্থতো পরে অনেকপুগ্গলাতি ‘‘পরেসং চিত্তং জানিস্সামী’’তি আৰজ্জনপ্পৰত্তি ৰত্তব্বা সিযা। অথাপি পরস্সাতি মহাজনস্সাতি অত্থো সম্ভৰেয্য, তথাপি তস্স একপুগ্গলস্সেৰ ৰা চিত্তরাসিং আৰজ্জিত্বা একস্স পটিৰিজ্ঝনং অযুত্তং। ন হি রাসিআৰজ্জনং একদেসাৰজ্জনং হোতীতি, তস্মা তেহি ‘‘মহাজনস্স চিত্তে আৰজ্জিতে’’তিআদি ন ৰত্তব্বং।</p>
<p class="bodytext">যং পন তে ৰদন্তি ‘‘যস্মা ইদ্ধিমস্স চ পরস্স চ একক্খণে চিত্তং উপ্পজ্জতী’’তি। তত্থাযং অধিপ্পাযো যুত্তো সিযা, চেতোপরিযঞাণলাভী পরস্স চিত্তং ঞাতুকামো পাদকজ্ঝানং সমাপজ্জিত্বা ৰুট্ঠায অতীতাদিৰিভাগং অকত্বা চিত্তসামঞ্ঞেন ‘‘ইমস্স চিত্তং জানামি, ইমস্স চিত্তং জানামী’’তি পরিকম্মং কত্বা পুন পাদকজ্ঝানং সমাপজ্জিত্বা ৰুট্ঠায সামঞ্ঞেনেৰ চিত্তং আৰজ্জিত্বা তিণ্ণং, চতুন্নং ৰা পরিকম্মানং অনন্তরা চেতোপরিযঞাণেন পরচিত্তং পটিৰিজ্ঝতি ৰিভাৰেতি রূপং ৰিয দিব্বচক্খুনা। ততো পরং পন কামাৰচরচিত্তেহি সরাগাদিৰৰত্থানং হোতি নীলাদিৰৰত্থানং ৰিয। তত্থ দিব্বচক্খুনা দিট্ঠহদযৰত্থুরূপস্স সত্তস্স অভিমুখীভূতস্স চিত্তসামঞ্ঞেন চিত্তং আৰজ্জযমানং আৰজ্জনং অভিমুখীভূতং ৰিজ্জমানং চিত্তং আরম্মণং কত্বা চিত্তং আৰজ্জেতি। পরিকম্মানি চ তং তং ৰিজ্জমানং চিত্তং চিত্তসামঞ্ঞেনেৰ আরম্মণং কত্বা চিত্তজাননপরিকম্মানি <a name="V2.0064"></a> হুত্বা পৰত্তন্তি। চেতোপরিযঞাণং পন ৰিজ্জমানং চিত্তং পটিৰিজ্ঝন্তং ৰিভাৰেন্তং তেন সহ একক্খণে এৰ উপ্পজ্জতি।</p>
<p class="bodytext">তত্থ যস্মা সন্তানস্স সন্তানগ্গহণতো একত্তৰসেন আৰজ্জনাদীনি ‘‘চিত্ত’’ন্ত্বেৰ পৰত্তানি। তঞ্চ চিত্তমেৰ, যং চেতোপরিযঞাণেন ৰিভাৰিতং। তস্মা সমানাকারপ্পৰত্তিতো ন অনিট্ঠে মগ্গফলৰীথিতো অঞ্ঞস্মিং ঠানে নানারম্মণতা আৰজ্জনজৰনানং হোতি। পচ্চুপ্পন্নারম্মণঞ্চ পরিকম্মং পচ্চুপ্পন্নারম্মণস্স চেতোপরিযঞাণস্স আসেৰনপচ্চযেন পচ্চযোতি সিদ্ধং হোতি। অতীতত্তিকো চ এৰং উপপন্নো হোতি। অঞ্ঞথা সন্ততিপচ্চুপ্পন্নে, অদ্ধাপচ্চুপ্পন্নে চ ‘‘পচ্চুপ্পন্ন’’ন্তি ইধ ৰুচ্চমানে অতীতানাগতানঞ্চ পচ্চুপ্পন্নতা আপজ্জেয্য। তথা চ সতি ‘‘পচ্চুপ্পন্নো ধম্মো পচ্চুপ্পন্নস্স ধম্মস্স অনন্তরপচ্চযেন পচ্চযো’’তি ৰত্তব্বং সিযা, ন চ তং ৰুত্তং। ‘‘অতীতো ধম্মো পচ্চুপ্পন্নস্স ধম্মস্স অনন্তরপচ্চযেন পচ্চযো। পুরিমা পুরিমা অতীতা খন্ধা পচ্ছিমানং পচ্ছিমানং পচ্চুপ্পন্নানং খন্ধানং অনন্তর <a name="M2.0068"></a> …পে॰… অনুলোমং গোত্রভুস্সা’’তিআদি ৰচনতো (পট্ঠা॰ ২.১৮.৫) ন অদ্ধাসন্ততিপচ্চুপ্পন্নেস্বেৰ চ অনন্তরাতীতা চত্তারো খন্ধা অতীতাতি ৰিঞ্ঞাযন্তি। ন চ <span class="bld">অভিধম্মমাতিকাযং</span> (ধ॰ স॰ তিকমাতিকা ১৮-১৯) আগতস্স পচ্চুপ্পন্নপদস্স অদ্ধাসন্ততিপচ্চুপ্পন্নপদত্থতা কত্থচি পাল়িযং ৰুত্তা। তস্মা তেহি ইদ্ধিমস্স চ পরস্স চ একক্খণে চিত্তুপ্পত্তিযা চেতোপরিযঞাণস্স পচ্চুপ্পন্নারম্মণতা ৰুত্তা। যদা পন ‘‘যং ইমস্স চিত্তং পৰত্তং, তং জানামি। যং ভৰিস্সতি, তং জানামী’’তি ৰা আভোগং কত্বা পাদকজ্ঝানসমাপজ্জনাদীনি করোতি, তদা আৰজ্জনপরিকম্মানি, চেতোপরিযঞাণঞ্চ অতীতানাগতারম্মণানেৰ হোন্তি আৰজ্জনেনেৰ ৰিভাগস্স কতত্তা।</p>
<p class="bodytext">যে পন ‘‘ইদ্ধিমা পরস্স চিত্তং জানিতুকামো আৰজ্জেতি, আৰজ্জনং খণপচ্চুপ্পন্নং আরম্মণং কত্বা তেনেৰ সহ নিরুজ্ঝতি। ততো চত্তারি, পঞ্চ ৰা জৰনানি, যেসং পচ্ছিমং ইদ্ধিচিত্তং, সেসানি কামাৰচরানি, তেসং সব্বেসম্পি তদেৰ নিরুদ্ধং চিত্তং আরম্মণং হোতি, ন চ তানি নানারম্মণানি হোন্তি অদ্ধানৰসেন পচ্চুপ্পন্নারম্মণত্তা’’তি ইদং ৰচনং নিস্সায ‘‘আৰজ্জনজৰনানং পচ্চুপ্পন্নাতীতারম্মণভাৰেপি নানারম্মণতাভাৰো ৰিয একদ্বিতিচতুপঞ্চচিত্তক্খণানাগতেসুপি চিত্তেসু আৰজ্জিতেসু আৰজ্জনজৰনানং যথাসম্ভৰং অনাগতপচ্চুপ্পন্নাতীতারম্মণভাৰেপি নানারম্মণতা ন সিযা। তেন চতুপঞ্চচিত্তক্খণানাগতে আৰজ্জিতে <a name="V2.0065"></a> অনাগতারম্মণপরিকম্মানন্তরং খণপচ্চুপ্পন্নারম্মণং চেতোপরিযঞাণং সিদ্ধ’’ন্তি ৰদন্তি। তেসং ৰাদো ‘‘অনাগতারম্মণো ধম্মো পচ্চুপ্পন্নারম্মণস্স ধম্মস্স আসেৰনপচ্চযেন পচ্চযো, পচ্চুপ্পন্নারম্মণো ধম্মো অতীতারম্মণস্স ধম্মস্স আসেৰনপচ্চযেন পচ্চযো’’তি ইমেসং পঞ্হানং অনুদ্ধটত্তা, গণনায চ ‘‘আসেৰনে তীণী’’তি (পট্ঠা॰ ২.১৯.৩৯) ৰুত্তত্তা ন সিজ্ঝতি। ন হি কুসলকিরিযামহগ্গতং অনাসেৰনং অত্থীতি। এতস্স চ ৰাদস্স নিস্সযভাৰো আৰজ্জনজৰনানং খণপচ্চুপ্পন্ননিরুদ্ধারম্মণতাৰচনস্স ন সিজ্ঝতি, ‘‘যং পৰত্তং, পৰত্তিস্সতি চা’’তি ৰিসেসং অকত্বা গহণে আৰজ্জনস্স অনাগতগ্গহণাভাৰং, তদভাৰা জৰনানম্পি ৰত্তমানগ্গহণাভাৰঞ্চ সন্ধাযেৰ তস্স ৰুত্তত্তা। তদা হি ভৰঙ্গচলনানন্তরং অভিমুখীভূতমেৰ চিত্তং আরব্ভ আৰজ্জনা পৰত্ততীতি জাননচিত্তস্সপি ৰত্তমানারম্মণভাৰে আৰজ্জনজাননচিত্তানং সহট্ঠানদোসাপত্তিযা, রাসিএকদেসাৰজ্জনপটিৰেধে <a name="M2.0069"></a> সম্পত্তসম্পত্তাৰজ্জনজাননে চ অনিট্ঠে ঠানে আৰজ্জনজৰনানং নানারম্মণভাৰদোসাপত্তিযা চ যং ৰুত্তং ‘‘খণপচ্চুপ্পন্নং চিত্তং চেতোপরিযঞাণস্স আরম্মণং হোতী’’তি, তং অযুত্তন্তি পটিক্খিপিত্বা যথাৰুত্তদোসাপত্তিং, কালৰসেন চ অদ্ধাসন্ততিপচ্চুপ্পন্নারম্মণত্তা নানারম্মণতাভাৰং দিস্বা আৰজ্জনজৰনানং ৰত্তমানতং নিরুদ্ধারম্মণভাৰো ৰুত্তোতি। তম্পি ৰচনং পুরিমৰাদিনো নানুজানেয্যুং। তস্মিং হি সতি ‘‘আৰজ্জনা কুসলান’’ন্তিআদীসু (পট্ঠা ১.১.৪১৭) ৰিয অঞ্ঞপদসঙ্গহিতস্স অনন্তরপচ্চযৰিধানতো ‘‘পচ্চুপ্পন্নারম্মণআৰজ্জনা অতীতারম্মণানং খন্ধানং অনন্তরপচ্চযেন পচ্চযো’’তি চ ৰত্তব্বং সিযা, ন চ ৰুত্তন্তি।</p>
<p class="bodytext">কস্মা পনেৰং চেতোপরিযঞাণস্স পচ্চুপ্পন্নারম্মণতা ৰিচারিতা, ননু ‘‘অতীতো ধম্মো পচ্চুপ্পন্নস্স ধম্মস্স, অনাগতো ধম্মো পচ্চুপ্পন্নস্স ধম্মস্স আরম্মণপচ্চযেন পচ্চযো’’তি (পট্ঠা॰ ২.১৮.২) এতেসং ৰিভঙ্গেসু ‘‘অতীতা খন্ধা ইদ্ধিৰিধঞাণস্স চেতোপরিযঞাণস্স পুব্বেনিৰাসানুস্সতিঞাণস্স যথাকম্মূপগঞাণস্স আৰজ্জনায আরম্মণপচ্চযেন পচ্চযো, অনাগতা খন্ধা ইদ্ধিৰিধঞাণস্স চেতোপরিযঞাণস্স অনাগতংসঞাণস্স আৰজ্জনায আরম্মণপচ্চযেন পচ্চযো’’তি, উপ্পন্নত্তিকে চ ‘‘অনুপ্পন্না খন্ধা উপ্পাদিনো খন্ধা ইদ্ধিৰিধঞাণস্স চেতোপরিযঞাণস্স অনাগতংসঞাণস্স আৰজ্জনায আরম্মণপচ্চযেন পচ্চযো’’তি (পট্ঠা॰ ২.১৭.৩) চেতোপরিযঞাণগ্গহণং কত্বা ‘‘পচ্চুপ্পন্নো ধম্মো পচ্চুপ্পন্নস্স ধম্মস্সা’’তি (পট্ঠা॰ ২.১৮.৩) এতস্স ৰিভঙ্গে ‘‘পচ্চুপ্পন্না খন্ধা ইদ্ধিৰিধঞাণস্স আৰজ্জনায আরম্মণপচ্চযেন পচ্চযো’’তি (পট্ঠা॰ ২.১৮.৩), উপ্পন্নত্তিকে চ ‘‘উপ্পন্না খন্ধা <a name="V2.0066"></a> ইদ্ধিৰিধঞাণস্স আৰজ্জনায আরম্মণপচ্চযেন পচ্চযো’’তি (পট্ঠা॰ ২.১৭.২) এত্তকস্সেৰ ৰুত্তত্তা পচ্চুপ্পন্নে চিত্তে চেতোপরিযঞাণং নপ্পৰত্ততীতি ৰিঞ্ঞাযতি। যদি হি পৰত্তেয্য, পুরিমেসু ৰিয ইতরেসু চ চেতোপরিযঞাণগ্গহণং কত্তব্বং সিযাতি? সচ্চং কত্তব্বং, নযদস্সনৰসেন পন তং সংখিত্তন্তি অঞ্ঞায পাল়িযা ৰিঞ্ঞাযতি।</p>
<p class="bodytext">‘‘অতীতারম্মণো ধম্মো পচ্চুপ্পন্নারম্মণস্স ধম্মস্স আরম্মণপচ্চযেন পচ্চযো, অনাগতারম্মণো ধম্মো পচ্চুপ্পন্নারম্মণস্স, পচ্চুপ্পন্নারম্মণো <a name="M2.0070"></a> ধম্মো পচ্চুপ্পন্নারম্মণস্সা’’তি (পট্ঠা॰ ২.১৯.২০-২২) এতেসং হি ৰিভঙ্গেসু ‘‘চেতোপরিযঞাণেন অতীতারম্মণপচ্চুপ্পন্নচিত্তসমঙ্গিস্স চিত্তং জানাতি, অতীতারম্মণা পচ্চুপ্পন্না খন্ধা চেতোপরিযঞাণস্স আৰজ্জনায আরম্মণপচ্চযেন পচ্চযো, চেতোপরিযঞাণেন অনাগতারম্মণপচ্চুপ্পন্নচিত্তসমঙ্গিস্স চিত্তং জানাতি, অনাগতারম্মণা পচ্চুপ্পন্না খন্ধা চেতোপরিযঞাণস্স আৰজ্জনায আরম্মণপচ্চযেন পচ্চযো, চেতোপরিযঞাণেন পচ্চুপ্পন্নারম্মণপচ্চুপ্পন্নচিত্তসমঙ্গিস্স চিত্তং জানাতি, পচ্চুপ্পন্নারম্মণা পচ্চুপ্পন্না খন্ধা চেতোপরিযঞাণস্স আৰজ্জনায আরম্মণপচ্চযেন পচ্চযো’’তি (পট্ঠা॰ ২.১৯.২০-২২) চেতোপরিযঞাণস্স পচ্চুপ্পন্নারম্মণে পৰত্তি ৰুত্তাতি। তেনেৰাযং ৰিচারণা কতাতি ৰেদিতব্বা।</p>
<p class="bodytext"><a name="para417"></a><span class="paranum">৪১৭</span>. <span class="bld">তেস</span>ন্তি তেসু দ্বীসু ঞাণেসূতি নিদ্ধারণে সামিৰচনং। <span class="bld">চিত্তমেৰ আরম্মণং</span> চেতোপরিযঞাণত্তাতি অধিপ্পাযো। তেনাহ <span class="bld">‘‘অঞ্ঞং খন্ধং ৰা খন্ধপ্পটিবদ্ধং ৰা ন জানাতী’’</span>তি। তত্থ <span class="bld">খন্ধপ্পটিবদ্ধং</span> নামগোত্তাদি। যদি এৰং কথং মগ্গারম্মণন্তি আহ <span class="bld">‘‘মগ্গসম্পযুত্তচিত্তারম্মণত্তা পন পরিযাযতো মগ্গারম্মণন্তি ৰুত্ত’’</span>ন্তি। <span class="bld">চেতনামত্তমেৰ আরম্মণং,</span> তথা হি তং ‘‘যথাকম্মূপগঞাণ’’ন্তি ৰুচ্চতীতি অধিপ্পাযো। <span class="bld">খন্ধপ্পটিবদ্ধেসূ</span>তি এত্থ নিব্বানম্পি খন্ধপ্পটিবদ্ধমেৰ। খন্ধেহি ৰিসযীকতত্তাতি ৰদন্তি। তথা হি ৰুত্তং <span class="bld">অট্ঠসালিনিযং</span> ‘‘অতীতে বুদ্ধা মগ্গং ভাৰযিংসু, ফলং সচ্ছাকংসু, অনুপাদিসেসায নিব্বানধাতুযা পরিনিব্বাযিংসূতি ছিন্নৰটুমকানুস্সরণৰসেন মগ্গফলনিব্বানপচ্চৰেক্খণতোপি অপ্পমাণারম্মণ’’ন্তি (ধ॰ স॰ অট্ঠ॰ ১৪২১)। তত্থ মগ্গফলপচ্চৰেক্খণানি তাৰ পুব্বেনিৰাসানুস্সতিঞাণেন মগ্গফলেসু ঞাণেসু পৰত্তন্তি। নিব্বানপচ্চৰেক্খণঞ্চ নিব্বানারম্মণেসু অপ্পমাণধম্মেসু ঞাণেসূতি মগ্গাদিপচ্চৰেক্খণানি পুব্বেনিৰাসানুস্সতিঞাণস্স অপ্পমাণারম্মণতং সাধেন্তীতি ৰেদিতব্বানি। ‘‘অপ্পমাণা খন্ধা পুব্বেনিৰাসানুস্সতিঞাণস্স <a name="V2.0067"></a> আরম্মণপচ্চযেন পচ্চযো’’ইচ্চেৰ (পট্ঠা॰ ৯.১২.৫৮) হি ৰুত্তং, ন ৰুত্তং ‘‘নিব্বান’’ন্তি। তস্মা পুব্বেনিৰাসঞাণেন এৰ মগ্গফলপচ্চৰেক্খণকিচ্চে ৰুচ্চমানেপি নিব্বানপচ্চৰেক্খণতা ন সক্কা ৰত্তুং। অট্ঠকথাযং পন নিব্বানারম্মণতা নিদস্সিতা।</p>
<p class="bodytext"><span class="bld">কুসলা</span> <a name="M2.0071"></a> <span class="bld">খন্ধা</span>তি ইদ্ধিৰিধপুব্বেনিৰাসানাগতংসঞাণাপেক্খো বহুৰচননিদ্দেসো, ন চেতোপরিযযথাকম্মূপগঞাণাপেক্খাতি তেসং চতুক্খন্ধারম্মণভাৰস্স অসাধকোতি চে? ন, অঞ্ঞত্থ ‘‘অৰিতক্কৰিচারমত্তা খন্ধা চ ৰিচারো চ চেতোপরিযঞাণস্স পুব্বেনিৰাসানুস্সতিঞাণস্স অনাগতংসঞাণস্স আরম্মণপচ্চযেন পচ্চযো’’তি (পট্ঠা॰ ২.৬.৭২), ‘‘সৰিতক্কসৰিচারা খন্ধা চ ৰিতক্কো চ চেতোপরিযঞাণস্স পুব্বেনিৰাসানুস্সতিঞাণস্স অনাগতংসঞাণস্স আরম্মণপচ্চযেন পচ্চযো’’তি (পট্ঠা॰ ২.৬.৭৩) চ ৰুত্তত্তা চেতোপরিযঞাণাপেক্খাপি বহুৰচননিদ্দেসোতি ইমস্স অত্থস্স সিদ্ধিতো। এৰম্পি যথাকম্মূপগঞাণস্স ‘‘অৰিতক্কৰিচারমত্তা খন্ধা চ ৰিচারো চা’’তিআদীসু অৰুত্তত্তা চতুক্খন্ধারম্মণতা ন সিজ্ঝতীতি? ন, তত্থ অৰচনস্স অঞ্ঞকারণত্তা। যথাকম্মূপগঞাণেন হি কম্মসংসট্ঠা চত্তারো খন্ধা কম্মমুখেন গয্হতি। তঞ্হি যথা চেতোপরিযঞাণং পুরিমপরিকম্মৰসেন অৰিতক্কাদিৰিভাগং, সরাগাদিৰিভাগঞ্চ চিত্তং ৰিভাৰেতি, ন এৰং ৰিভাগং ৰিভাৰেতি। কম্মৰসেনেৰ পন সমুদাযং ৰিভাৰেতি, তস্মা ‘‘অৰিতক্কৰিচারমত্তা খন্ধা চ ৰিচারো চা’’তিআদিকে ৰিভাগকরণে তং ন ৰুত্তং, ন চতুক্খন্ধানারম্মণতোতি। ইদং পনস্স অকারণন্তি কেচি। তত্থাপি ‘‘পুব্বেনিৰাসানুস্সতিঞাণস্স যথাকম্মূপগঞাণস্স অনাগতংসঞাণস্সা’’তি পঠন্তি এৰ। ন হি তং কুসলাকুসলৰিভাগং ৰিয সৰিতক্কাদিৰিভাগং কম্মং ৰিভাৰেতুং অসমত্থং। দুচ্চরিতসুচরিতৰিভাৰনম্পি হি লোভাদিঅলোভাদিসম্পযোগৰিভাগৰিসেসৰিভাৰনং হোতীতি।</p>
<p class="bodytext">‘‘পুব্বেনিৰাসানুস্সতিঞাণং নামগোত্তানুস্সরণকালে ন ৰত্তব্বারম্মণ’’ন্তি এত্তকমেৰ অট্ঠকথাযং ৰুত্তং। নামগোত্তং পন খন্ধূপনিবন্ধো সম্মুতিসিদ্ধো ব্যঞ্জনত্থো, ন ব্যঞ্জনন্তি। <span class="bld">অযমেত্থ অম্হাকং খন্তী</span>তি আচরিযস্সাযং অত্তনো মতি। যং পন ৰুত্তং ‘‘ন ব্যঞ্জন’’ন্তি, তস্স সমত্থনং <span class="bld">‘‘ব্যঞ্জনঞ্হী’’</span>তিআদি।</p>
<p class="bodytext"><a name="para419"></a><span class="paranum">৪১৯</span>. <span class="bld">কামাৰচরে</span> <a name="V2.0068"></a> <span class="bld">নিব্বত্তিস্সতী</span>তি নিব্বত্তিক্খন্ধজাননমাহ।</p>
<p class="bodytext"><a name="para420"></a><span class="paranum">৪২০</span>. <span class="bld">এত্থা</span>তি এতস্মিং অজ্ঝত্তারম্মণত্তিকৰসেন অভিঞ্ঞাঞাণানং, আরম্মণৰিচারে। ‘‘অজ্ঝত্তারম্মণঞ্চেৰ বহিদ্ধারম্মণঞ্চা’’তি একজ্ঝং গহেত্বা <a name="M2.0072"></a> যং ৰুত্তং পোরাণট্ঠকথাযং, তং ‘‘কালেন…পে॰… হোতিযেৰা’’তি ইমিনা অধিপ্পাযেন ৰুত্তন্তি অত্থো। ন হি অজ্ঝত্তবহিদ্ধা নাম ৰিসুং একং অত্থি, নাপি তং একজ্ঝং আরম্মণং করীযতীতি। যদি এৰং তিকো এৰ ন পূরতি পদদ্বযাসঙ্গহিতস্স ততিযস্স অত্থন্তরস্স অভাৰতো, ন, পকারভেদৰিসযত্তা তিকনিদ্দেসস্স। তথা হি অট্ঠকথাযং ‘‘তে এৰ তিপ্পকারেপি ধম্মে’’তি ৰুত্তং। তে এৰ অজ্ঝত্তাদিৰসেন তিৰিধেপি ধম্মেতি অত্থো। এত্থ হি ‘‘তে এৰ ধম্মে’’তি অৰত্বা ‘‘তিপ্পকারে’’তি ৰচনং পকারভেদনিবন্ধনা অযং তিকদেসনাতি দস্সনত্থং। যথা হি কুসলত্তিকাদীনং দেসনা যথারহং ধম্মানং জাতিসম্পযোগপ্পহানসিক্খাভূমিআরম্মণপ্পভেদনিযমকালাদিভেদনিবন্ধনা, ন এৰমযং জাতিআদিভেদনিবন্ধনা, নাপি সনিদস্সনত্তিকহেতুদুকাদিদেসনা ৰিয সভাৰাদিভেদনিবন্ধনা, অথ খো পকারভেদনিবন্ধনা। পঞ্চেৰ হি খন্ধা সসন্ততিপরিযাপন্নতং উপাদায ‘‘অজ্ঝত্তা’’তি ৰুত্তা, পরসন্ততিপরিযাপন্নতং উপাদায ‘‘বহিদ্ধা’’তি, তদুভযং উপাদায ‘‘অজ্ঝত্তবহিদ্ধা’’তি। তেনাহ ‘‘অনিন্দ্রিযবদ্ধরূপঞ্চ নিব্বানঞ্চ ঠপেত্বা সব্বে ধম্মা সিযা অজ্ঝত্তা, সিযা বহিদ্ধা, সিযা অজ্ঝত্তবহিদ্ধা’’তি (ধ॰ স॰ ১৪৩৫)। ননু চেত্থ অত্থন্তরাভাৰতো, পকারন্তরস্স চ অনামট্ঠত্তা ততিযো রাসি নত্থীতি? নযিদমেৰং। যদিপি হি পঠমপদেন অসঙ্গহিতসঙ্গণ্হনৰসেন দুতিযপদস্স পৰত্তত্তা সব্বেপি সভাৰধম্মা পদদ্বযেনেৰ পরিগ্গহিতা, তেহি পন ৰিসুং ৰিসুং গহিতধম্মে একজ্ঝং গহণৰসেন ততিযপদং ৰুত্তন্তি অত্থেৰ ততিযো রাসি। ন হি সমুদাযো অৰযৰো হোতি, ভিন্নৰত্থুকে পন ধম্মে অধিট্ঠানভেদং অমুঞ্চিত্বা একজ্ঝং গহণং ন সম্ভৰতীতি কালেন অজ্ঝত্তং, কালেন বহিদ্ধা জাননকালেতি ৰুত্তন্তি দট্ঠব্বং।</p>
<p class="centered">অভিঞ্ঞানিদ্দেসৰণ্ণনা নিট্ঠিতা।</p>
<p class="centered">ইতি তেরসমপরিচ্ছেদৰণ্ণনা।</p></div>
<p class="chapter">১৪. খন্ধনিদ্দেসৰণ্ণনা</p>
<div class="chaptxt">
<p class="subhead">পঞ্ঞাকথাৰণ্ণনা</p>
<p class="bodytext"><a name="para421"></a><span class="paranum">৪২১</span>. <span class="bld">সব্বাকারেনা</span>তি <a name="M2.0073"></a> <a name="V2.0069"></a> উপচারাকারো, অপ্পনাকারো, ৰসীভাৰাকারো, ৰিতক্কাদিসমতিক্কমাকারো, রূপাদীহি ৰিরজ্জনাকারো, চুদ্দসধা চিত্তস্স পরিদমনাকারো, পঞ্চৰিধআনিসংসাধিগমাকারোতি এৰমাদিনা সব্বেন ভাৰনাকারেন।</p>
<p class="bodytext"><span class="bld">তদনন্তরা</span>তি ‘‘চিত্তং পঞ্ঞ’’ন্তি এৰং দেসনাক্কমেন, পটিপত্তিক্কমেন চ তস্স সমাধিস্স অনন্তরা। পঞ্ঞা ভাৰেতব্বা সমাধিভাৰনায সমন্নাগতেন ভিক্খুনাতি সম্বন্ধো। ‘‘পঞ্ঞঞ্চ ভাৰয’’ন্তি এৰং <span class="bld">অতিসঙ্খেপদেসিতত্তা,</span> গাথাৰণ্ণনাযং ৰা ‘‘সমাধিসিলাযং সুনিসিতং ৰিপস্সনাপঞ্ঞাসত্থ’’ন্তি এৰং অতিৰিয সঙ্খেপেন ভাসিতত্তা অযং সা পঞ্ঞাতি সভাৰতো <span class="bld">ৰিঞ্ঞাতুম্পি তাৰ ন সুকরা</span>। ভাৰনাৰিধানস্স পন অদস্সিতত্তা পগেৰ ভাৰেতুং ন সুকরাতি সম্বন্ধো। পুচ্ছনট্ঠেন পঞ্হা, কম্মং কিরিযা করণং, পঞ্হাৰ কম্মং <span class="bld">পঞ্হাকম্মং,</span> পুচ্ছনপযোগোতি অত্থো।</p>
<p class="bodytext"><span class="bld">কা পঞ্ঞা</span>তি সরূপপুচ্ছা। <span class="bld">কেনট্ঠেন পঞ্ঞা</span>তি কেন অত্থেন পঞ্ঞাতি ৰুচ্চতি, ‘‘পঞ্ঞা’’তি পদং কং অভিধেয্যত্থং নিস্সায পৰত্তন্তি অত্থো। সা পনাযং পঞ্ঞা সভাৰতো, কিচ্চতো, উপট্ঠানাকারতো, আসন্নকারণতো চ কথং জানিতব্বাতি আহ <span class="bld">‘‘কানস্সা লক্খণরসপচ্চুপট্ঠানপদট্ঠানানী’’</span>তি। <span class="bld">কতিৰিধা</span>তি পভেদপুচ্ছা। কস্মা পনেত্থ সংকিলেসৰোদানপুচ্ছা ন গহিতাতি? ৰুচ্চতে – লোকুত্তরায তাৰ পঞ্ঞায নত্থেৰ সংকিলেসো। অসতি চ তস্মিং কুতো ৰোদানপুচ্ছাতি তদুভযং ন গহিতং। লোকিযায পন তানি ভাৰনাৰিধানে এৰ অন্তোগধানীতি কত্বা ৰিসুং ন গহিতানি মগ্গামগ্গঞাণদস্সনৰিসুদ্ধিঅন্তোগধত্তা <a name="V2.0070"></a>, সমাধিভাৰনাযং ৰা ৰুত্তনযানুসারেন ৰেদিতব্বানীতি ন গহিতানি। পটিপত্তি নাম দিট্ঠানিসংসে এৰ হোতীতি আহ <span class="bld">‘‘পঞ্ঞাভাৰনায কো আনিসংসো’’</span>তি।</p>
<p class="bodytext"><a name="para422"></a><span class="paranum">৪২২</span>. <span class="bld">তত্রা</span>তি তস্মিং, তস্স ৰা পঞ্হাকম্মস্স। <span class="bld">ৰিস্সজ্জন</span>ন্তি ৰিৰরণং। পুচ্ছিতো হি অত্থো অৰিভাৰিতত্তা নিগূল়্হো মুট্ঠিযং কতো ৰিয তিট্ঠতি, তস্স <a name="M2.0074"></a> ৰিৰরণং ৰিস্সজ্জনং ৰিভূতভাৰকরণতো। <span class="bld">কা পঞ্ঞা</span>তি কামঞ্চাযং সরূপপুচ্ছা, ৰিভাগৰন্তানং পন সভাৰৰিভাৰনং ৰিভাগদস্সনমুখেনেৰ হোতীতি ৰিভাগো তাৰ অনৰসেসতো দস্সেতব্বো। তংদস্সনেন চ অযমাদীনৰোতি দস্সেতুং <span class="bld">‘‘পঞ্ঞা বহুৰিধা’’</span>তিআদি ৰুত্তং। তত্থ <span class="bld">বহুৰিধা</span>তি কুসলাদিৰসেন অনেকৰিধা। <span class="bld">নানপ্পকারা</span>তি অত্থজাপিকাদিভেদেন, সুতমযঞাণাদিভেদেন চ নানাৰিধা। <span class="bld">তং সব্ব</span>ন্তি তং অনৰসেসং পঞ্ঞাৰিভাগং। <span class="bld">ন সাধেয্যা</span>তি ৰিপস্সনাভাৰনায সদ্ধিং মগ্গভাৰনা ইধ অধিপ্পেতত্থো। তায হি তণ্হাজটাৰিজটনং, তঞ্চ ন সাধেয্য। অনৰসেসতো হি পঞ্ঞাপভেদে ৰিস্সজ্জিযমানে ‘‘একৰিধেন ঞাণৰত্থূ’’তিআদিকো (ৰিভ॰ ৭৫১) সব্বো ঞাণৰত্থু ৰিভঙ্গে, সুত্তন্তেসু চ তত্থ তত্থ আগতো পঞ্ঞাপভেদো। সকলোপি ৰা অভিধম্মনযো আহরিত্বা ৰিস্সজ্জেতব্বো ভৰেয্য, তথা চ সতি য্বাযং ইধ পঞ্ঞাভাৰনাৰিধি অধিপ্পেতো, তস্স ৰিস্সজ্জনায ওকাসোৰ ন ভৰেয্য। কিঞ্চ য্বাযং ঠানাঠানকম্মন্তরৰিপাকন্তরাদিৰিসযে পঞ্ঞায পৰত্তিভেদো, সোপি যথারহং সদ্ধিং ফলাফলভেদেন ৰিভজিত্বা ৰিস্সজ্জেতব্বো সিযা। সো চ পন ৰিস্সজ্জিযমানো অঞ্ঞদত্থু ৰিক্খেপায সংৰত্তেয্য, যথা তং অৰিসযে। তেনাহ <span class="bld">‘‘উত্তরি চ ৰিক্খেপায সংৰত্তেয্যা’’</span>তি। <span class="bld">কুসলচিত্তসম্পযুত্তং ৰিপস্সনাঞাণ</span>ন্তি এত্থ <span class="bld">কুসল</span>-গ্গহণেন দুৰিধম্পি অব্যাকতং নিৰত্তেতি, তথা ‘‘অত্থি সংকিলিট্ঠপঞ্ঞা’’তি এৰং পৰত্তং মিচ্ছাৰাদং পটিসেধেতি। <span class="bld">ৰিপস্সনাঞাণ</span>-গ্গহণেন সেসকুসলপঞ্ঞা।</p>
<p class="bodytext"><a name="para423"></a><span class="paranum">৪২৩</span>. <span class="bld">সঞ্জাননৰিজাননাকারৰিসিট্ঠ</span>ন্তি সঞ্জাননাকারৰিজাননাকারেহি সাতিসযং। যতো <span class="bld">নানপ্পকারতো জাননং</span> জাননভাৰো ৰিসযগ্গহণাকারো। সো হি নেসং সমানো, ন সঞ্জাননাদিআকারো। <span class="bld">পীতকন্তী</span>তি এত্থ <span class="bld">ইতি</span>-সদ্দো আদিঅত্থো, তেন ‘‘লোহিতকং ওদাতং দীঘং রস্স’’ন্তিআদিকে সঞ্ঞায গহেতব্বাকারে সঙ্গণ্হাতি। <span class="bld">সঞ্জাননমত্তমেৰা</span>তি এত্থ <span class="bld">সঞ্জাননং</span> নাম ‘‘নীলং পীত’’ন্তিআদিকং আরম্মণে ৰিজ্জমানং ৰা অৰিজ্জমানং ৰা সঞ্ঞানিমিত্তং কত্বা জাননং। তথা হেসা পুন সঞ্জাননপচ্চযনিমিত্তকরণরসা। <span class="bld">মত্ত</span>-সদ্দেন ৰিসেসনিৰত্তিঅত্থেন ৰিজাননপজাননাকারে নিৰত্তেতি, <span class="bld">এৰ</span>-সদ্দেন কদাচিপি ইমিস্সা তে ৰিসেসা <a name="V2.0071"></a> নত্থেৰাতি অৰধারেতি। তেনাহ <span class="bld">‘‘অনিচ্চং দুক্খ’’</span>ন্তিআদি <a name="M2.0075"></a>। তত্থ ৰিঞ্ঞাণকিচ্চম্পি কাতুং অসক্কোন্তী সঞ্ঞা কুতো পঞ্ঞাকিচ্চং করেয্যাতি <span class="bld">‘‘লক্খণপটিৰেধং পাপেতুং ন সক্কোতি’’</span>চ্চেৰ ৰুত্তং, ন ৰুত্তং ‘‘মগ্গপাতুভাৰ’’ন্তি। আরম্মণে পৰত্তমানং ৰিঞ্ঞাণং ন তত্থ সঞ্ঞা ৰিয নীলপীতাদিকস্স সঞ্জাননৰসেনেৰ পৰত্ততি, অথ খো তত্থ অঞ্ঞঞ্চ ৰিসেসং জানন্তমেৰ পৰত্ততীতি আহ <span class="bld">‘‘ৰিঞ্ঞাণ’’</span>ন্তিআদি। কথং পন ৰিঞ্ঞাণং লক্খণপটিৰেধং পাপেতীতি? পঞ্ঞায দস্সিতমগ্গেন। লক্খণারম্মণিকৰিপস্সনায হি অনেকৰারং লক্খণানি পটিৰিজ্ঝিত্বা পটিৰিজ্ঝিত্বা পৰত্তমানায পগুণভাৰতো পরিচযৰসেন ঞাণৰিপ্পযুত্তচিত্তেনপি ৰিপস্সনা সম্ভৰতি, যথা তং পগুণস্স গন্থস্স সজ্ঝাযনে ঞাযাগতাপি ৰারা ন ৰিঞ্ঞাযন্তি। <span class="bld">লক্খণপটিৰেধ</span>ন্তি চ লক্খণানং আরম্মণকরণমত্তং সন্ধায ৰুত্তং, ন পটিৰিজ্ঝনং। <span class="bld">উস্সক্কিত্বা</span>তি উদযব্বযঞাণপটিপাটিযা আযূহিত্বা। <span class="bld">মগ্গপাতুভাৰং পাপেতুং ন সক্কোতি</span> অসম্বোধসভাৰত্তা। <span class="bld">ৰুত্তনযৰসেনা</span>তি ৰিঞ্ঞাণে ৰুত্তনযৰসেন আরম্মণঞ্চ জানাতি, লক্খণপটিৰেধঞ্চ পাপেতি। অত্তনো পন অনঞ্ঞসাধারণেন আনুভাৰেন <span class="bld">উস্সক্কিত্বা মগ্গপাতুভাৰঞ্চ পাপেতি</span>।</p>
<p class="bodytext">ইদানি যথাৰুত্তমত্থং উপমায পতিট্ঠাপেতুং <span class="bld">‘‘যথা হী’’</span>তিআদি ৰুত্তং। তত্থ <span class="bld">অজাতবুদ্ধী</span>তি অসঞ্জাতব্যৰহারবুদ্ধি। <span class="bld">উপভোগপরিভোগ</span>ন্তি উপভোগপরিভোগারহং, উপভোগপরিভোগৰত্থূনং পটিলাভযোগ্যন্তি অত্থো। <span class="bld">ছেকো</span>তি মহাসারো। <span class="bld">কূটো</span>তি কহাপণপতিরূপকো তম্বকংসাদিমযো। <span class="bld">অদ্ধসারো</span>তি উপড্ঢগ্ঘনকো। <span class="bld">ইতি</span>-সদ্দো আদিঅত্থো, তেন পাদসার সমসারপরোপাদসারাদীনং সঙ্গহো। <span class="bld">তে পকারে</span>তি ইন্দজালাজাতিপুপ্ফাদিপ্পকারে চেৰ ছেকাদিপ্পকারে চ।</p>
<p class="bodytext"><span class="bld">সঞ্ঞা হী</span>তিআদি উপমাসংসন্দনং। <span class="bld">সঞ্ঞা</span> ৰিভাগং অকত্বা পিণ্ডৰসেনেৰ আরম্মণস্স গহণতো দারকস্স কহাপণদস্সনসদিসী ৰুত্তা। তথা হি সা ‘‘যথাউপট্ঠিতৰিসযপদট্ঠানা’’ ৰুচ্চতি। <span class="bld">ৰিঞ্ঞাণং</span> আরম্মণে একচ্চৰিসেসগহণসমত্থতায গামিকপুরিসস্স কহাপণদস্সনসদিসং ৰুত্তং। <span class="bld">পঞ্ঞা</span> আরম্মণে অনৰসেসৰিসেসাৰবোধতো হেরঞ্ঞিকস্স কহাপণদস্সনসদিসী ৰুত্তাতি দট্ঠব্বং। <span class="bld">‘‘নানপ্পকারতো</span> <a name="M2.0076"></a> <span class="bld">জানন’’</span>ন্তি ইমিনা ঞেয্যধম্মা পচ্চেকং নানপ্পকারাতি তেসং যাথাৰতো অৰবোধো পঞ্ঞাতি দস্সেতি। তথা হি ৰুত্তং ‘‘সব্বে ধম্মা সব্বাকারেন বুদ্ধস্স ভগৰতো ঞাণমুখে আপাথমাগচ্ছন্তী’’তি (মহানি॰ ১৫৬; চূল়নি॰ মোঘরাজমাণৰপুচ্ছানিদ্দেস ৮৫)।</p>
<p class="bodytext"><span class="bld">যত্থা</span>তি <a name="V2.0072"></a> যস্মিং চিত্তুপ্পাদে। <span class="bld">ন তত্থ একংসেন হোতী</span>তি তস্মিং চিত্তুপ্পাদে পঞ্ঞা একন্তেন ন হোতি। ন হি দুহেতুকঅহেতুকচিত্তুপ্পাদেসু পঞ্ঞা উপ্পজ্জতি। <span class="bld">অৰিনিব্ভুত্তা</span>তি অৰিযুত্তা। <span class="bld">তেহী</span>তি সঞ্ঞাৰিঞ্ঞাণেহি। যথা হি সুখং পীতিযা ন নিযমতো অৰিযুত্তং, এৰং সঞ্ঞাৰিঞ্ঞাণানি পঞ্ঞায ন নিযমতো অৰিযুত্তাতি। যথা পন পীতি সুখেন নিযমতো অৰিযুত্তা, এৰং পঞ্ঞা সঞ্ঞাৰিঞ্ঞাণেহি নিযমতো অৰিযুত্তা। তস্মা এৰং অৰিনিব্ভুত্তেসু ইমেসু তীসু ধম্মেসু তেসং ৰিনিব্ভোগো দুক্করোতি তিণ্ণং জনানং কহাপণদস্সনং নিদস্সিতন্তি। তেসং দুৰিঞ্ঞেয্যনানত্ততংযেৰ ৰচনন্তরেনপি দস্সেতুং <span class="bld">‘‘তেনাহা’’</span>তিআদি ৰুত্তং। তত্থ রূপধম্মেসুপি তাৰ নানানদীনং উদকস্স, নানাতেলস্স ৰা একস্মিং ভাজনে পক্খিপিত্বা মথিতস্স ‘‘ইদং অসুকায নদিযা উদকং, ইদং অসুকতেল’’ন্তি নিদ্ধারেত্বা সরূপতো দস্সনং দুক্করং, কিমঙ্গং পন অরূপধম্মেসূতি দস্সেন্তো <span class="bld">‘‘যং অরূপীনং চিত্তচেতসিকান’’</span>ন্তিআদিমাহ।</p>
<p class="bodytext"><a name="para424"></a><span class="paranum">৪২৪</span>. ধম্মানং সকো ভাৰো, সমানো চ ভাৰো <span class="bld">ধম্মসভাৰো</span>। তত্থ পঠমেন কক্খল়ফুসনাদিসলক্খণং গহিতং, দুতিযেন অনিচ্চদুক্খতাদিসামঞ্ঞলক্খণং। তদুভযস্স চ যাথাৰতো পটিৰিজ্ঝনলক্খণা পঞ্ঞাতি আহ <span class="bld">‘‘ধম্মসভাৰপটিৰেধলক্খণা পঞ্ঞা’’</span>তি। ঘটপটাদিপটিচ্ছাদকস্স বাহিরন্ধকারস্স দীপালোকাদি ৰিয যথাৰুত্তধম্মসভাৰপটিচ্ছাদকস্স <span class="bld">মোহন্ধকারস্স ৰিদ্ধংসনরসা</span>। উপ্পজ্জমানো এৰ হি পঞ্ঞালোকো হদযন্ধকারং ৰিধমেন্তো এৰং উপ্পজ্জতি, ততো এৰ ধম্মসভাৰেসু অসম্মুয্হনাকারেন পচ্চুপতিট্ঠতীতি <span class="bld">অসম্মোহপচ্চুপট্ঠানা</span>। কারণভূতা ৰা সযং ফলভূতং অসম্মোহং পচ্চুপট্ঠাপেতীতি এৰম্পি <span class="bld">অসম্মোহপচ্চুপট্ঠানা</span>। ৰিপস্সনাপঞ্ঞায ইধ অধিপ্পেতত্তা <span class="bld">‘‘সমাধি তস্সা পদট্ঠান’’</span>ন্তি ৰুত্তং। তথা হি ‘‘সমাহিতো যথাভূতং পজানাতী’’তি সুত্তপদং নিবন্ধনভাৰেন আগতং (সং॰ নি॰ ৩.৫, ৯৯; সং॰ নি॰ ৫.১০৭১; নেত্তি॰ ৪০; মি॰ প॰ ২.১.১৪)।</p>
<p class="subhead">পঞ্ঞাপভেদকথাৰণ্ণনা</p>
<p class="bodytext"><a name="para425"></a><span class="paranum">৪২৫</span>. ধম্মসভাৰপটিৰেধো <a name="M2.0077"></a> নাম পঞ্ঞায আৰেণিকো সভাৰো, ন তেনস্সা কোচি ৰিভাগো লব্ভতীতি আহ <span class="bld">‘‘ধম্মসভাৰপটিৰেধলক্খণেন তাৰ একৰিধা’’</span>তি। লুজ্জনপলুজ্জনট্ঠেন <span class="bld">লোকো</span> ৰুচ্চতি ৰট্টং, তপ্পরিযাপন্নতায লোকে নিযুত্তা, তত্থ ৰা ৰিদিতাতি <span class="bld">লোকিযা</span>। তত্থ অপরিযাপন্নতায লোকতো উত্তরা উত্তিণ্ণাতি <span class="bld">লোকুত্তরা</span>। লোকুত্তরাপি <a name="V2.0073"></a> হি মগ্গসম্পযুত্তা ভাৰেতব্বা। ৰিপস্সনাপরিযাযোপি তস্সা লব্ভতেৰাতি লোকুত্তর-গ্গহণং ন ৰিরুজ্ঝতি। অত্তানং আরম্মণং কত্বা পৰত্তেহি সহ আসৰেহীতি <span class="bld">সাসৰা,</span> আরম্মণকরণৰসেনপি নত্থি এতিস্সা আসৰাতি <span class="bld">অনাসৰা। আদি</span>-সদ্দেন আসৰৰিপ্পযুত্তসাসৰদুকাদীনং সঙ্গহো দট্ঠব্বো। <span class="bld">নামরূপৰৰত্থানৰসেনা</span>তি নামৰৰত্থানৰসেন, রূপৰৰত্থানৰসেন চ। পঠমং নিব্বানদস্সনতো দস্সনঞ্চ, নিস্সযভাৰতো সম্পযুত্তা ধম্মা ভৰন্তি এত্থ, সযম্পি ৰা ভৰতি উপ্পজ্জতি ন নিব্বানং ৰিয অপাতুভাৰন্তি ভূমি চাতি <span class="bld">দস্সনভূমি,</span> পঠমমগ্গো। সেসমগ্গত্তযং পন যস্মা পঠমমগ্গেন দিট্ঠস্মিংযেৰ ধম্মে ভাৰনাৰসেন উপ্পজ্জতি, ন অদিট্ঠপুব্বং কিঞ্চি পস্সতি, তস্মা ভাৰনা চ যথাৰুত্তেনত্থেন ভূমি চাতি <span class="bld">ভাৰনাভূমি</span>। তত্থ পঞ্ঞা দস্সনভূমিভাৰনাভূমিৰসেন দুৰিধাতি ৰুত্তা। সুতাদিনিরপেক্খায চিন্তায নিব্বত্তা <span class="bld">চিন্তামযা</span>। এৰং <span class="bld">সুতমযা, ভাৰনামযা</span> চ। মযসদ্দো পচ্চেকং সম্বন্ধিতব্বো। আযে ৰড্ঢিযং কোসল্লং <span class="bld">আযকোসল্লং,</span> অপাযে অৰড্ঢিযং কোসল্লং <span class="bld">অপাযকোসল্লং,</span> উপাযে তস্স তস্স অত্থস্স নিব্বত্তিকারণে কোসল্লং <span class="bld">উপাযকোসল্ল</span>ন্তি ৰিসুং ৰিসুং কোসল্লপদং সম্বন্ধিতব্বং। অজ্ঝত্তং অভিনিৰেসো পটিপজ্জনং এতিস্সাতি <span class="bld">অজ্ঝত্তাভিনিৰেসা</span>। এৰং <span class="bld">বহিদ্ধাভিনিৰেসা, উভযাভিনিৰেসা</span> চ ৰেদিতব্বা।</p>
<p class="bodytext"><a name="para426"></a><span class="paranum">৪২৬</span>. <span class="bld">লোকিযমগ্গসম্পযুত্তা</span>তি লোকিযকুসলচিত্তুপ্পাদেসু মগ্গসম্পযুত্তা, ৰিসেসতো দিট্ঠিৰিসুদ্ধিআদিৰিসুদ্ধিচতুক্কসঙ্গহিতমগ্গসম্পযুত্তা। সমুদাযেসু পৰত্তা সমঞ্ঞা তদেকদেসেসুপি ৰত্ততীতি আহ <span class="bld">‘‘মগ্গসম্পযুত্তা’’</span>তি, পচ্চেকম্পি ৰা সম্মাদিট্ঠিআদীনং মগ্গসমঞ্ঞাতি কত্বা এৰং ৰুত্তং।</p>
<p class="bodytext">ধম্মনানত্তাভাৰেপি <a name="M2.0078"></a> পদত্থনানত্তমত্তেন দুক্করৰচনং হোতীতি ৰুত্তং <span class="bld">‘‘অত্থতো পনেসা লোকিযলোকুত্তরাৰা’’</span>তি। আসৰৰিপ্পযুত্তসাসৰদুকাদীসুপি ৰিপ্পযুত্ততাদিগ্গহণমেৰ ৰিসেসো, অত্থতো লোকিযলোকুত্তরাৰ পঞ্ঞাতি আহ <span class="bld">‘‘এসেৰ নযো’’</span>তি। <span class="bld">আদি</span>-সদ্দেন ওঘনীযওঘৰিপ্পযুত্তওঘনীযাদিদুকানং সঙ্গহো দট্ঠব্বো। পঠমজ্ঝানিকানি চত্তারি মগ্গচিত্তানি, তথা দুতিযাদিজ্ঝানিকানি চাতি এৰং সোল়সসু মগ্গচিত্তেসু। ৰিপস্সনাপঞ্ঞায ইধ অধিপ্পেতত্তা মহগ্গতপঞ্ঞা ন গহিতা।</p>
<p class="bodytext"><a name="para427"></a><span class="paranum">৪২৭</span>. <span class="bld">অত্তনো চিন্তাৰসেনা</span>তি তস্স তস্স অনৰজ্জস্স অত্থস্স সাধনে পরোপদেসেন ৰিনা <a name="V2.0074"></a> অত্তনো উপাযচিন্তাৰসেনেৰ। <span class="bld">সুতৰসেনা</span>তি যথাসুতস্স পরোপদেসস্স ৰসেন। <span class="bld">যথা তথা ৰা</span>তি পরতো উপদেসং সুত্বা ৰা অসুত্বা ৰা সযমেৰ ভাৰনং অনুযুঞ্জন্তস্স। <span class="bld">‘‘অপ্পনাপ্পত্তা’’</span>তি ইদং সিখাপ্পত্তভাৰনামযং দস্সেতুং ৰুত্তং, ন পন ‘‘অপ্পনাপ্পত্তাৰ ভাৰনামযা’’তি।</p>
<p class="bodytext"><span class="bld">যোগৰিহিতেসূ</span>তি পঞ্ঞাৰিহিতেসু পঞ্ঞাপরিণামিতেসু উপাযসম্পাদিতেসু। <span class="bld">কম্মাযতনেসূ</span>তি এত্থ কম্মমেৰ কম্মাযতনং, কম্মঞ্চ তং আযতনঞ্চ আজীৰানন্তি ৰা কম্মাযতনং। এস নযো <span class="bld">সিপ্পাযতনেসুপি</span>। তত্থ দুৰিধং কম্মং হীনঞ্চ ৰড্ঢকীকম্মাদি, উক্কট্ঠঞ্চ কসিৰাণিজাদি। সিপ্পম্পি দুৰিধং হীনঞ্চ নল়কারসিপ্পাদি, উক্কট্ঠঞ্চ মুদ্দাগণনাদি। ৰিজ্জাৰ <span class="bld">ৰিজ্জাট্ঠানং</span>। তং ধম্মিকমেৰ নাগমণ্ডলপরিত্তফুধমনকমন্তসদিসং ৰেদিতব্বং। তানি পনেতানি একচ্চে পণ্ডিতা বোধিসত্তসদিসা মনুস্সানং ফাসুৰিহারং আকঙ্খন্তা নেৰ অঞ্ঞেহি করিযমানানি পস্সন্তি, ন ৰা কতানি উগ্গণ্হন্তি, ন কথেন্তানং সুণন্তি। অথ খো অত্তনো ধম্মতায চিন্তায করোন্তি, পঞ্ঞৰন্তেহি অত্তনো ধম্মতায চিন্তায কতানিপি অঞ্ঞেহি উগ্গণ্হিত্বা করোন্তেহি কতসদিসানেৰ হোন্তি।</p>
<p class="bodytext"><span class="bld">কম্মস্সকত</span>ন্তি ‘‘ইদং কম্মং সত্তানং সকং, ইদং নো সক’’ন্তি এৰং জাননঞাণং। <span class="bld">সচ্চানুলোমিক</span>ন্তি ৰিপস্সনাঞাণং। তং হি সচ্চপটিৰেধস্স অনুলোমনতো ‘‘সচ্চানুলোমিক’’ন্তি ৰুচ্চতি। ইদানিস্স পৰত্তনাকারং দস্সেতুং <span class="bld">‘‘রূপং অনিচ্চন্তি ৰা’’</span>তিআদি ৰুত্তং। তত্থ <span class="bld">ৰা</span>-সদ্দেন অনিযমত্থেন দুক্খানত্তলক্খণানিপি <a name="M2.0079"></a> গহিতানেৰাতি দট্ঠব্বং নানন্তরিযকভাৰতো। যং হি অনিচ্চং, তং দুক্খং। যং দুক্খং, তদনত্তাতি। <span class="bld">যং এৰরূপি</span>ন্তি যং এৰং হেট্ঠা নিদ্দিট্ঠসভাৰং। <span class="bld">অনুলোমিকং খন্তি</span>ন্তিআদীনি পঞ্ঞাৰেৰচনানি। সা হি হেট্ঠা ৰুত্তানং কম্মাযতনাদীনং অপচ্চনীকদস্সনেন অনুলোমনতো, তথা সত্তানং হিতচরিযায মগ্গসচ্চস্স, পরমত্থসচ্চস্স, নিব্বানস্স চ অৰিলোমনতো অনুলোমেতীতি <span class="bld">অনুলোমিকা</span>। সব্বানিপি এতানি কারণানি খমতি দট্ঠুং সক্কোতীতি <span class="bld">খন্তি</span>। পস্সতীতি <span class="bld">দিট্ঠি</span>। রোচেতীতি <span class="bld">রুচি</span>। মুনাতীতি <span class="bld">মুতি</span>। পেক্খতীতি <span class="bld">পেক্খা</span>। তে চ কম্মাযতনাদযো ধম্মা এতায নিজ্ঝাযমানা নিজ্ঝানং খমন্তীতি <span class="bld">ধম্মনিজ্ঝানখন্তি। পরতো অসুত্বা পটিলভতী</span>তি অঞ্ঞস্স উপদেসৰচনং অসুত্বা সযমেৰ চিন্তেন্তো পটিলভতি। <span class="bld">অযং ৰুচ্চতী</span>তি অযং চিন্তামযা পঞ্ঞা নাম ৰুচ্চতি। সা পনেসা অভিঞ্ঞাতানং বোধিসত্তানমেৰ উপ্পজ্জতি। তত্থাপি <a name="V2.0075"></a> সচ্চানুলোমিকঞাণং দ্বিন্নংযেৰ বোধিসত্তানং অন্তিমভৰিকানং, সেসপঞ্ঞা সব্বেসম্পি পূরিতপারমীনং মহাপঞ্ঞানং উপ্পজ্জতি। <span class="bld">পরতো সুত্বা পটিলভতী</span>তি কম্মাযতনাদীনি পরেন করিযমানানি ৰা কতানি ৰা দিস্বাপি পরস্স কথযমানস্স ৰচনং সুত্বাপি আচরিযসন্তিকে উগ্গহেত্বাপি পটিলদ্ধা সব্বা পরতো সুত্বাৰ পটিলদ্ধা নামাতি ৰেদিতব্বা। <span class="bld">সমাপন্নস্সা</span>তি সমাপত্তিসমঙ্গিস্স, নিদস্সনমত্তঞ্চেতং। ৰিপস্সনামগ্গপঞ্ঞা ইধ ‘‘ভাৰনামযা পঞ্ঞা’’তি অধিপ্পেতা।</p>
<p class="bodytext"><span class="bld">সা</span>তি ‘‘পরিত্তারম্মণা মহগ্গতারম্মণা’’তি (ৰিভ॰ ৭৫৩) ৰুত্তপঞ্ঞা। <span class="bld">লোকিযৰিপস্সনা</span>তি লোকিযৰিপস্সনাপঞ্ঞা। <span class="bld">সা লোকুত্তরৰিপস্সনা</span>তি যা নিব্বানং আরব্ভ পৰত্তা অপ্পমাণারম্মণা পঞ্ঞা ৰুত্তা, সা লোকুত্তরৰিপস্সনাতি মগ্গপঞ্ঞং সন্ধাযাহ। সা হি সঙ্খারানং অনিচ্চতাদিং অগণ্হন্তীপি ৰিপস্সনাকিচ্চপারিপূরিযা, নিব্বানস্স ৰা তথলক্খণং ৰিসেসতো পস্সতীতি ৰিপস্সনাতি ৰুচ্চতি। গোত্রভুঞাণং পন কিঞ্চাপি অপ্পমাণারম্মণং, মগ্গস্স পন আৰজ্জনট্ঠানিযত্তা ন ৰিপস্সনাৰোহারং লভতি।</p>
<p class="bodytext">অযন্তি এতায সম্পত্তিযোতি <span class="bld">আযো,</span> ৰুদ্ধি। <span class="bld">তত্থ কোসল্ল</span>ন্তি তস্মিং অনত্থহানিঅত্থুপ্পত্তিলক্খণে আযে কোসল্লং কুসলতা নিপুণতা।</p>
<p class="bodytext">তং <a name="M2.0080"></a> পন একন্তিকং আযকোসল্লং পাল়িৰসেনেৰ দস্সেতুং <span class="bld">‘‘ইমে ধম্মে’’</span>তিআদি ৰুত্তং। তত্থ <span class="bld">ইদং ৰুচ্চতী</span>তি যা ইমেসং অকুসলধম্মানং অনুপ্পত্তিপহানেসু, কুসলধম্মানঞ্চ উপ্পত্তিট্ঠিতীসু পঞ্ঞা, ইদং <span class="bld">আযকোসল্লং</span> নামাতি ৰুচ্চতি।</p>
<p class="bodytext">ৰুদ্ধিলক্খণা আযতো অপেতত্তা <span class="bld">অপাযো,</span> অৰুদ্ধি। <span class="bld">তত্থ কোসল্ল</span>ন্তি তস্মিং অত্থহানিঅনত্থুপ্পত্তিলক্খণে অপাযে কোসল্লং কুসলতা <span class="bld">অপাযকোসল্লং</span>। তম্পি পাল়িৰসেনেৰ দস্সেতুং <span class="bld">‘‘ইমে ধম্মে’’</span>তিআদি ৰুত্তং। তত্থ <span class="bld">ইদং ৰুচ্চতী</span>তি যা ইমেসং কুসলধম্মানং অনুপ্পজ্জননিরুজ্ঝনেসু, অকুসলধম্মানং ৰা উপ্পত্তিট্ঠিতীসু পঞ্ঞা, ইদং অপাযকোসল্লং নামাতি ৰুচ্চতি। আযকোসল্লং তাৰ পঞ্ঞা হোতু, অপাযকোসল্লং কথং পঞ্ঞা নাম জাতাতি? এৰং মঞ্ঞতি ‘‘অপাযুপ্পাদনসমত্থতা অপাযকোসল্লং নাম সিযা’’তি, তং পন তস্স মতিমত্তং। কস্মা? পঞ্ঞৰা এৰ হি ‘‘ময্হং এৰং মনসি করোতো অনুপ্পন্না কুসলা ধম্মা নুপ্পজ্জন্তি, উপ্পন্না <a name="V2.0076"></a> নিরুজ্ঝন্তি। অনুপ্পন্না অকুসলা ধম্মা উপ্পজ্জন্তি, উপ্পন্না পৰড্ঢন্তী’’তি পজানাতি, সো এৰং ঞত্বা অনুপ্পন্নে অকুসলে ন উপ্পাদেতি, উপ্পন্নে পজহতি। অনুপ্পন্নে কুসলে উপ্পাদেতি, উপ্পন্নে ভাৰনাপারিপূরিং পাপেতি। এৰং অপাযকোসল্লম্পি পঞ্ঞা এৰাতি।</p>
<p class="bodytext"><span class="bld">সব্বত্থা</span>তি সব্বেসু। <span class="bld">তেসং তেসং ধম্মান</span>ন্তি সত্তানং তংতংহিতসুখধম্মানং। <span class="bld">তঙ্খণপ্পৰত্ত</span>ন্তি অচ্চাযিকে কিচ্চে ৰা ভযে ৰা উপ্পন্নে তস্স তিকিচ্ছনত্থং তস্মিংযেৰ খণে পৰত্তং। ঠানেন উপ্পত্তি এতস্স অত্থীতি <span class="bld">ঠানুপ্পত্তিকং,</span> ঠানসো এৰ উপ্পজ্জনকং। <span class="bld">তত্রুপাযা</span>তি তত্র তত্র করণীযে উপাযভূতা।</p>
<p class="bodytext"><span class="bld">গহেত্বা</span>তি ‘‘ইদং রূপং, এত্তকং রূপ’’ন্তিআদিনা পরিগ্গণ্হনৰসেন গহেত্বা। <span class="bld">উভযং গহেত্বা</span>তি ‘‘অজ্ঝত্তং বহিদ্ধা’’তি উভযং অনুপুব্বতো পরিগ্গহেত্বা। অথ ৰা ‘‘যং কিঞ্চি সমুদযধম্মং, সব্বং তং নিরোধধম্ম’’ন্তি একপ্পহারেনেৰ সব্বেপি পঞ্চক্খন্ধে অৰিভাগেন পরিগ্গহেত্বা। অযং পন তিক্খৰিপস্সকস্স মহাপুঞ্ঞস্স ভিক্খুনো ৰিপস্সনাভিনিৰেসো।</p>
<p class="bodytext"><a name="para428"></a><span class="paranum">৪২৮</span>. <span class="bld">দুক্খসচ্চং আরব্ভা</span>তি দুক্খসচ্চং আরম্মণং কত্বা, তপ্পটিচ্ছাদকসম্মোহৰিধংসনৰসেন চ <span class="bld">পৰত্তং ঞাণং দুক্খে ঞাণং। দুক্খসমুদযং</span> <span class="bld">আরব্ভা</span>তি <a name="M2.0081"></a> এত্থাপি এসেৰ নযো। তথা সেসপদদ্বযেপি। পচ্চৰেক্খণঞাণং হি চতুসচ্চং আরব্ভ পৰত্তঞাণং নাম, ততিযং পন মগ্গঞাণং, ইতরসচ্চানি ৰিপস্সনাঞাণন্তি পাকটমেৰ।</p>
<p class="bodytext">‘‘অত্থাদীসু পভেদগতানি ঞাণানী’’তি সঙ্খেপেন ৰুত্তমত্থং পাল়িৰসেনেৰ ৰিৰরিতুং <span class="bld">‘‘ৰুত্তঞ্হেত’’</span>ন্তিআদি ৰুত্তং। তত্থ <span class="bld">অত্থে ঞাণং অত্থপটিসম্ভিদা</span>তি যং অত্থপ্পভেদস্স সল্লক্খণৰিভাৰনৰৰত্থানকরণসমত্থং অত্থে পভেদগতং ঞাণং, অযং অত্থপটিসম্ভিদা নাম। সেসপদেসুপি এসেৰ নযো। ধম্মপ্পভেদস্স হি সল্লক্খণৰিভাৰনৰৰত্থানকরণসমত্থং ধম্মে পভেদগতং ঞাণং <span class="bld">ধম্মপটিসম্ভিদা</span>। নিরুত্তিপ্পভেদস্স সল্লক্খণৰিভাৰনৰৰত্থানকরণসমত্থং নিরুত্তাভিলাপে পভেদগতং ঞাণং <span class="bld">নিরুত্তিপটিসম্ভিদা</span>। পটিভানপ্পভেদস্স সল্লক্খণৰিভাৰনৰৰত্থানকরণসমত্থং পটিভানে পভেদগতং ঞাণং <span class="bld">পটিভানপটিসম্ভিদা</span>। নিরুত্তিপটিভানপ্পভেদা তব্বিসযানং অত্থাদীনং পচ্চযুপ্পন্নতাদিভেদেহি ভিন্দিত্বা ৰেদিতব্বা।</p>
<p class="bodytext">নিব্বানম্পি <a name="V2.0077"></a> সম্পাপকহেতুঅনুসারেন অরীযতি, অধিগম্মতীতি অত্থো। <span class="bld">‘‘যং কিঞ্চি পচ্চযসম্ভূত’’</span>ন্তি এতেন সচ্চহেতুধম্মপচ্চযাকারৰারেসু আগতানি দুক্খাদীনি গহিতানি। সচ্চপচ্চযাকারৰারেসু নিব্বানং, পরিযত্তিৰারে ভাসিতত্থো, অভিধম্মভাজনীযে ৰিপাকো, কিরিযা চাতি এৰং পাল়িযং ৰুত্তানং এৰ ৰসেন পঞ্চ অত্থা ৰেদিতব্বা। <span class="bld">দহতী</span>তি ৰিদহতি, নিব্বত্তকহেতুআদীনং সাধারণমেতং নিব্বচনং। তদত্থং পন ৰিভাৰেতুং <span class="bld">‘‘পৰত্তেতি ৰা সম্পাপুণিতুং ৰা দেতী’’</span>তি ৰুত্তং। তেসু পুরিমো অত্থো মগ্গৰজ্জেসু দট্ঠব্বো। ভাসিতম্পি হি অৰবোধনৰসেন অত্থং পৰত্তেতি, মগ্গো পন নিব্বানং পাপেতীতি তস্মিং পচ্ছিমো অত্থো। নিব্বানং হি পত্তব্বো অত্থো, ভাসিতত্থো ঞাপেতব্বো অত্থো, ইতরো নিব্বত্তেতব্বো অত্থোতি এৰং তিৰিধো হোতি।</p>
<p class="bodytext"><span class="bld">‘‘যো কোচি ফলনিব্বত্তকো হেতূ’’</span>তি এতেন সচ্চহেতুধম্মপচ্চযাকারৰারেসু আগতানি সমুদযাদীনি গহিতানি, সচ্চপচ্চযাকারৰারেসু মগ্গো, পরিযত্তিৰারে ভাসিতং, অভিধম্মভাজনীযে কুসলাকুসলন্তি এৰং পাল়িযং ৰুত্তানং এৰ ৰসেন পঞ্চ ধম্মা ৰেদিতব্বা। তত্থ <a name="M2.0082"></a> মগ্গো সম্পাপকো, ভাসিতং ঞাপকো, ইতরং নিব্বত্তকোতি এৰং তিৰিধো হেতু ৰেদিতব্বো। এত্থ চ কিরিযানং অৰিপাকতায ধম্মভাৰো ন ৰুত্তো। যদি এৰং ৰিপাকা ন হোন্তীতি অত্থভাৰোপি ন ৰত্তব্বো? ন, পচ্চযুপ্পন্নভাৰতো। এৰং সতি কুসলাকুসলানম্পি অত্থভাৰো আপজ্জতীতি চে? নাযং দোসো অপ্পটিসিদ্ধত্তা। ৰিপাকস্স পন পধানহেতুতায পাকটভাৰতো ধম্মভাৰো এৰ তেসং ৰুত্তো। কিরিযানং পচ্চযভাৰতো ধম্মভাৰো আপজ্জতীতি চে? নাযং দোসো অপ্পটিসিদ্ধত্তা। কম্মফলসম্বন্ধস্স পন হেতুভাৰস্সাভাৰতো ধম্মভাৰো ন ৰুত্তো। অপিচ ‘‘অযং ইমস্স পচ্চযো, অযং পচ্চযুপ্পন্নো’’তি এতং ভেদমকত্বা কেৰলং কুসলাকুসলে, ৰিপাককিরিযাধম্মে চ পচ্চৰেক্খন্তস্স ধম্মত্থপটিসম্ভিদা হোন্তীতি তেসং অত্থধম্মতা ন ৰুত্তাতি দট্ঠব্বং।</p>
<p class="bodytext"><span class="bld">অযমেৰ হি অত্থো</span>তি য্বাযং অত্থধম্মানং পঞ্চধা ৰিভজনৰসেন অত্থো ৰুত্তো, অযমেৰ অভিধম্মে ৰিভজিত্বা দস্সিতোতি সম্বন্ধো।</p>
<p class="bodytext">‘‘ধম্মনিরুত্তাভিলাপে’’তি এত্থ ধম্ম-সদ্দো সভাৰৰাচকোতি কত্বা আহ <span class="bld">‘‘সভাৰনিরুত্তী’’</span>তি, অৰিপরীতনিরুত্তীতি অত্থো। তেনাহ <span class="bld">‘‘অব্যভিচারী ৰোহারো’’</span>তি, তস্স তস্স অত্থস্স বোধনে পটিনিযতসম্বন্ধো সদ্দৰোহারোতি অত্থো। <span class="bld">তদভিলাপে</span>তি তস্স সভাৰনিরুত্তিসঞ্ঞিতস্স <a name="V2.0078"></a> অব্যভিচারিৰোহারস্স অভিলাপনে। সা পনাযং সভাৰনিরুত্তি মাগধভাসা। অত্থতো নামপঞ্ঞত্তীতি আচরিযা। অপরে পন যদি সভাৰনিরুত্তি পঞ্ঞত্তিসভাৰা, এৰং সতি পঞ্ঞত্তি অভিলপিতব্বা, ন ৰচনন্তি আপজ্জতি। ন চ ৰচনতো অঞ্ঞং অভিলপিতব্বং উচ্চারেতব্বং অত্থি। অথ ফস্সাদিৰচনেহি বোধেতব্বং অভিলপিতব্বং, এৰঞ্চ সতি অত্থধম্মানম্পি বোধেতব্বত্তা তেসম্পি নিরুত্তিভাৰো আপজ্জতি। ফস্সোতি চ সভাৰনিরুত্তি, ফস্সং ফস্সাতি ন সভাৰনিরুত্তীতি দস্সিতোৰাযমত্থো। ন চ অৰচনং এৰংপকারং অত্থি। তস্মা ৰচনভূতায এৰ তস্সা সভাৰনিরুত্তিযা অভিলাপে উচ্চারণেতি অত্থো দট্ঠব্বো।</p>
<p class="bodytext">তং সভাৰনিরুত্তিসদ্দং আরম্মণং কত্বা পচ্চৰেক্খন্তস্স তস্মিং সভাৰনিরুত্তাভিলাপে পভেদগতং ঞাণং <span class="bld">নিরুত্তিপটিসম্ভিদা,</span> ‘‘এৰমযং নিরুত্তিপটিসম্ভিদা সদ্দারম্মণা <a name="M2.0083"></a> নাম জাতা, ন পঞ্ঞত্তিআরম্মণা’’তি (ৰিভ॰ অট্ঠ॰ ৭১৮) চ অট্ঠকথাযং ৰুত্তত্তা নিরুত্তিসদ্দারম্মণায সোতৰিঞ্ঞাণৰীথিযা পরতো মনোদ্বারে নিরুত্তিপটিসম্ভিদা পৰত্ততীতি ৰদন্তি। ‘‘নিরুত্তিপটিসম্ভিদা পচ্চুপ্পন্নারম্মণা’’তি (ৰিভ॰ ৭৪৯) চ ৰচনসদ্দং গহেত্বা পচ্ছা জাননং সন্ধায ৰুত্তন্তি। এৰং পন অঞ্ঞস্মিং পচ্চুপ্পন্নারম্মণে অঞ্ঞং পচ্চুপ্পন্নারম্মণং ৰুত্তন্তি আপজ্জতি। যথা পন দিব্বসোতঞাণং মনুস্সাদিসদ্দভেদনিচ্ছযস্স পচ্চযভূতং তংতংসদ্দৰিভাৰকং, এৰং সভাৰাসভাৰনিরুত্তিনিচ্ছযস্স পচ্চযভূতং পচ্চুপ্পন্নসভাৰনিরুত্তিসদ্দারম্মণং তংৰিভাৰকং ঞাণং নিরুত্তিপটিসম্ভিদাতি ৰুচ্চমানে ন কোচি পাল়িৰিরোধো। ‘‘তং সভাৰনিরুত্তিসদ্দং আরম্মণং কত্বা পচ্চৰেক্খন্তস্সা’’তি চ ‘‘পচ্চুপ্পন্নসদ্দারম্মণং পচ্চৰেক্খণং পৰত্তেন্তস্সা’’তি ন নসক্কা ৰত্তুং। তঞ্হি ঞাণং সভাৰনিরুত্তিং ৰিভাৰেন্তমেৰ তংতংসদ্দপচ্চৰেক্খণানন্তরং তংতংপভেদনিচ্ছযহেতুভাৰতো নিরুত্তিং ভিন্দন্তং পটিৰিজ্ঝন্তমেৰ উপ্পজ্জতীতি পভেদগতম্পি হোতীতি।</p>
<p class="bodytext"><span class="bld">সব্বত্থ ঞাণ</span>ন্তি সব্বস্মিং ৰিসযে ঞাণং, সব্বম্পি ঞাণন্তি অধিপ্পাযো। তেনাহ <span class="bld">‘‘ঞাণারম্মণং ঞাণ’’</span>ন্তি। <span class="bld">সব্বত্থা</span>তি ৰা সব্বেসু অত্থাদীসু, তীসু, চতূসুপি ৰা পৰত্তত্তা, কুসলকিরিযাভূতায পটিভানপটিসম্ভিদায ধম্মত্থভাৰতো তীসু এৰ ৰা পৰত্তত্তা ‘‘সব্বত্থ ঞাণ’’ন্তি ৰুত্তং। তেনাহ <span class="bld">‘‘যথাৰুত্তেসু ৰা’’</span>তিআদি। তত্থ <span class="bld">সগোচরকিচ্চাদিৰসেনা</span>তি সগোচরস্স, কিচ্চাদিকস্স চ ৰসেন ‘‘ইদং ঞাণং ইদং নাম আরম্মণং কত্বা পৰত্তং ইমিনা নাম <a name="V2.0079"></a> কিচ্চেনা’’তি জাননং। <span class="bld">আদি</span>-সদ্দেন লক্খণপচ্চুপট্ঠানপদট্ঠানভূমিআদীনং সঙ্গহো। তেনেৰাহ ‘‘ইমানি ঞাণানি ইদমত্থজোতকানী’’তিআদি।</p>
<p class="bodytext"><a name="para429"></a><span class="paranum">৪২৯</span>. <span class="bld">পভেদং গচ্ছন্তী</span>তি অনেকভেদভিন্নেসু আরম্মণেসু তেসং যাথাৰতো তংতংপভেদাৰবোধনসমত্থতং উপগচ্ছন্তি।</p>
<p class="bodytext">মহাসাৰকানঞ্চ অসেক্খভূমিযং পভেদং গতাতি সামঞ্ঞৰিধিনা দস্সিতমত্থং অপৰাদেন নিৰত্তেতুং <span class="bld">আনন্দত্থের</span>-গ্গহণং কতং।</p>
<p class="bodytext"><span class="bld">এতা</span> পটিসম্ভিদা। সেক্খভূমিযং পভেদগমনং অপ্পৰিসযং, অসেক্খভূমিযং বহুৰিসযন্তি আহ <span class="bld">‘‘অধিগমো নাম অরহত্তপ্পত্তী’’</span>তি, সাতিসযং ৰা অধিগমং সন্ধায এৰং ৰুত্তং। সেক্খেন পত্তানম্পি হি ইমাসং অরহত্তপ্পত্তিযা ৰিসদভাৰাধিগমোতি <a name="M2.0084"></a>। পুব্বযোগো ৰিয পন অরহত্তপ্পত্তি অরহতোপি পটিসম্ভিদাৰিসদতায পচ্চযো ন ন হোতীতি পঞ্চন্নম্পি যথাযোগং সেক্খাসেক্খপটিসম্ভিদাৰিসদতায কারণতা যোজেতব্বা। অত্থধম্মাদীনং অনৰসেসসঙ্গণ্হনতো বুদ্ধৰচনৰিসযা এৰ পরিযত্তিআদযো দস্সিতা। পাল়িযা সজ্ঝাযো <span class="bld">পরিযাপুণনং,</span> তদত্থসৰনং <span class="bld">সৰনং,</span> পরিতো সব্বসো ঞাতুং ইচ্ছা <span class="bld">পরিপুচ্ছা</span>তি আহ <span class="bld">‘‘পাল়িঅট্ঠকথাদীসু গণ্ঠিপদঅত্থপদৰিনিচ্ছযকথা’’</span>তি, পদত্থতো, অধিপ্পাযতো চ দুৰিঞ্ঞেয্যট্ঠানং ৰিত্থারতো সন্নিট্ঠানকথাতি অত্থো। যস্স হি পদস্স অত্থো দুৰিঞ্ঞেয্যো, তং <span class="bld">গণ্ঠিপদং,</span> যস্স অধিপ্পাযো দুৰিঞ্ঞেয্যো, তং <span class="bld">অত্থপদং। আদি</span>-সদ্দেন খন্ধাদিপটিসংযুত্তে কথামগ্গে সঙ্গণ্হাতি। ভাৰনানুযোগসহিতং গতং, পচ্চাগতঞ্চ এতস্স অত্থীতি গতপচ্চাগতিকো, তস্স ভাৰো, তেন <span class="bld">গতপচ্চাগতিকভাৰেন</span>। ৰসনট্ঠানতো যাৰ গোচরগামো, ততো চ যাৰ ৰসনট্ঠানং কম্মট্ঠানানুযুত্তোতি অত্থো। <span class="bld">যাৰ অনুলোমগোত্রভুসমীপ</span>ন্তি সঙ্খারুপেক্খাঞাণমাহ। তঞ্হি তেসং সমীপপ্পৰত্তং।</p>
<p class="bodytext"><span class="bld">সত্থেসূ</span>তি অনৰজ্জেসু সত্তানং হিতসুখাৰহেসু গন্থেসু। তথা <span class="bld">সিপ্পাযতনেসূ</span>তি এত্থাপি। পুব্বকালে একসতরাজূনং দেসভাসা <span class="bld">একসতৰোহারা</span>। ধম্মপদে (ধ॰ প॰ ১ আদযো) যমকৰগ্গো <span class="bld">ওপম্মৰগ্গো</span>তি ৰদন্তি, মূলপণ্ণাসে (ম॰ নি॰ ১.৩২৫ আদযো; ৪৩৯ আদযো) যমকৰগ্গো <span class="bld">ওপম্মৰগ্গো</span> এৰাতি অপরে। <span class="bld">সুতপটিভানবহুলান</span>ন্তি বহুস্সুতানং পটিভানৰন্তানং।</p>
<p class="bodytext"><span class="bld">সব্বানী</span>তি <a name="V2.0080"></a> পুব্বে ৰুত্তানি পঞ্চ, পচ্ছা ৰুত্তানি অট্ঠপি ৰা। সেক্খফলৰিমোক্খপরিযোসানে ভৰা <span class="bld">সেক্খফলৰিমোক্খন্তিকা</span>। ঠানাঠানঞাণবলাদীনি সব্ববুদ্ধগুণেসু সকিচ্চতো পাকটতরানীতি ৰুত্তং <span class="bld">‘‘দস বলানি ৰিযা’’</span>তি, অঞ্ঞে ৰা সব্বঞ্ঞুতঞ্ঞাণাদযোপি সব্বে ভগৰতো গুণৰিসেসা <span class="bld">অসেক্খফলৰিমোক্খন্তিকা</span> এৰ।</p>
<p class="subhead">পঞ্ঞাভূমি-মূল-সরীরৰৰত্থানৰণ্ণনা</p>
<p class="bodytext"><a name="para430"></a><span class="paranum">৪৩০</span>. <span class="bld">ইমায পঞ্ঞাযা</span>তি ৰিপস্সনাপঞ্ঞায। <span class="bld">ভূমি</span> সল্লক্খণাদিগ্গহণৰসেন পৰত্তিট্ঠানভাৰতো। <span class="bld">আদি</span>-সদ্দেন আহারাদীনং সঙ্গহো দট্ঠব্বো। কস্মা পনেতে এৰং বহুধম্মা ভূমিভাৰেন গয্হন্তি, ননু খন্ধাদীসু একেনাপি <a name="M2.0085"></a> অত্থসিদ্ধি হোতীতি? ন, তিৰিধসত্তানুগ্গহত্থং খন্ধাদিত্তযগ্গহণং কত্তব্বং, অঞ্ঞথা সব্বসাধারণো অনুগ্গহো ন কতো সিযা। তিৰিধা হি সত্তা রূপসম্মূল়্হা অরূপসম্মূল়্হা উভযসম্মূল়্হাতি। তেসু যে অরূপসম্মূল়্হা, তদত্থং খন্ধানং গহণং অরূপধম্মানং চতুধা ৰিভত্তত্তা। যে রূপসম্মূল়্হা, তদত্থং আযতনানং রূপধম্মানং অদ্ধেকাদসধা ৰিভত্তত্তা। যে পন উভযসম্মূল়্হা, তদত্থং ধাতূনং উভযেসম্পি ৰিভত্তত্তা। তথা ইন্দ্রিযভেদেন তিক্খিন্দ্রিযা মজ্ঝিমিন্দ্রিযা মুদিন্দ্রিযা, সংখিত্তরুচী মজ্ঝিমরুচী ৰিত্থাররুচীতি চ তিৰিধা সত্তা, তেসম্পি অত্থায যথাক্কমং খন্ধাদিগ্গহণং কতন্তি যোজেতব্বং। ইন্দ্রিযগ্গহণং পন কামং এতে ধম্মা ইস্সরা ৰিয সহজাতধম্মেসু ইস্সরিযং আধিপচ্চং পৰত্তেন্তি, তং পন নেসং ধম্মসভাৰসিদ্ধং, ন এত্থ কস্সচি ৰসীভাৰো ‘‘সুঞ্ঞা এতে অৰসৰত্তিনো’’তি অনত্তলক্খণস্স সুখগ্গহণত্থং। তং পনেতং চতুব্বিধম্পি পৰত্তিনিৰত্তিতদুভযহেতুৰসেন দিট্ঠমেৰ উপকারাৰহং, ন অঞ্ঞথাতি সচ্চাদিদ্বযং গহিতং। <span class="bld">আদি</span>-সদ্দেন গহিতধম্মেসুপি অযং নযো নেতব্বো। <span class="bld">মূলং</span> পতিট্ঠাভাৰতো। সতি হি সীলৰিসুদ্ধিযং, চিত্তৰিসুদ্ধিযঞ্চ অযং পঞ্ঞা মূলজাতা হোতি, নাসতীতি। <span class="bld">সরীরং</span> পরিব্রূহেতব্বতো। ইমিস্সা হি পঞ্ঞায সন্তানৰসেন পৰত্তমানায পাদপাণিসীসট্ঠানিযা দিট্ঠিৰিসুদ্ধিআদিকা ইমা পঞ্চ ৰিসুদ্ধিযো অৰযৰেন সমুদাযূপলক্খণনযেন ‘‘সরীর’’ন্তি ৰেদিতব্বা।</p>
<p class="bodytext"><a name="para431"></a><span class="paranum">৪৩১</span>. <span class="bld">পঞ্চ খন্ধা</span>তি এত্থ <span class="bld">পঞ্চা</span>তি গণনপরিচ্ছেদো, তেন ন ততো হেট্ঠা, ন উদ্ধন্তি দস্সেতি। <span class="bld">খন্ধা</span>তি পরিচ্ছিন্নধম্মনিদস্সনং। যস্মা চেত্থ খন্ধ-সদ্দো রাসট্ঠো ‘‘মহাউদকক্খন্ধো’’তিআদীসু (অ॰ নি॰ ৪.৫১; ৬.৩৭) ৰিয, তস্মা অতীতাদিৰিভাগভিন্নং <a name="V2.0081"></a> সব্বং রূপং রাসিৰসেন বুদ্ধিযা একজ্ঝং গহেত্বা ‘‘রূপমেৰ খন্ধো রূপক্খন্ধো’’তি সমানাধিকরণসমাসো দট্ঠব্বো। ‘‘তীহি খন্ধেহি ইণং দস্সামা’’তিআদীসু ৰিয কোট্ঠাসট্ঠে পন খন্ধ-সদ্দে নিব্বানস্সাপি খন্ধন্তরভাৰো আপজ্জতীতি? নাপজ্জতি অতীতাদিৰিভাগাভাৰতো। ন হি একস্স নিচ্চস্স সতো নিব্বানস্স অতীতাদিৰিভাগো অত্থীতি। পঠমেনত্থেন রূপরাসীতি অত্থো, দুতিযেন রূপকোট্ঠাসোতি। <span class="bld">ৰেদনাক্খন্ধো</span>তিআদীসুপি এসেৰ নযো। কস্মা পনেতে খন্ধা পঞ্চেৰ ৰুত্তা ইমিনা এৰ চ কমেনাতি? ভাজনভোজনব্যঞ্জনভত্তকারকভুঞ্জকৰিকপ্পদস্সনতো <a name="M2.0086"></a>, যথোল়ারিকযথাসংকিলেসূপদেসতো চাতি ৰেদিতব্বং। ৰিৰাদমূলহেতুভাৰং সংসারহেতুতং, কম্মহেতুতঞ্চ চিন্তেত্বা ৰেদনাসঞ্ঞা সঙ্খারক্খন্ধতো নীহরিত্বা ৰিসুং খন্ধভাৰেন দেসিতা।</p>
<p class="subhead">রূপক্খন্ধকথাৰণ্ণনা</p>
<p class="bodytext"><a name="para432"></a><span class="paranum">৪৩২</span>. <span class="bld">তত্থা</span>তি তেসু পঞ্চসু খন্ধেসু। <span class="bld">যং কিঞ্চী</span>তি অনৰসেসপরিযাদানং। <span class="bld">রুপ্পনলক্খণ</span>ন্তি অতিপ্পসঙ্গনিযমনং। যং-সদ্দেন হি সনিপাতেন কিং-সদ্দেন চ গহিতেন অনিযমত্থতায অতিপ্পসঙ্গে আপন্নে তং রুপ্পনসদ্দো নিৰত্তেতি, তেন রূপস্স অনৰসেসপরিগ্গহো কতো হোতি। <span class="bld">সীতাদীহী</span>তি সীতুণ্হজিঘচ্ছাপিপাসাদীহি। হেতুঅত্থে চেতং করণৰচনং। রুপ্পনং লক্খণং এতস্সাতি <span class="bld">রুপ্পনলক্খণং</span>। ধম্মো এৰ <span class="bld">ধম্মজাতং</span>। রুপ্পনঞ্চেত্থ সীতাদিৰিরোধিপচ্চযসন্নিপাতে ৰিসদিসুপ্পত্তি। ননু চ অরূপধম্মানম্পি ৰিরোধিপচ্চযসমাগমে ৰিসদিসুপ্পত্তি লব্ভতীতি? সচ্চং লব্ভতি, ন পন ৰিভূততরং। ৰিভূততরং হেত্থ রুপ্পনং অধিপ্পেতং সীতাদিগ্গহণতো। যদি এৰং, কথং ব্রহ্মলোকে রূপসমঞ্ঞা? তত্থাপি তংসভাৰানতিৰত্তনতো হোতিযেৰ রূপসমঞ্ঞা, অনুগ্গাহকপচ্চযৰসেন ৰা। ৰিরোধিপচ্চযসন্নিপাতে যো অত্তনো সন্তানে ভিন্নে ভিজ্জমানস্সেৰ ৰিসদিসুপ্পত্তিহেতুভাৰো, তং রুপ্পনন্তি অঞ্ঞে। ইমস্মিং পক্খে রূপযতি ৰিকারং আপাদেতীতি রূপং, পুরিমপক্খে পন রুপ্পতীতি। সঙ্ঘট্টনেন ৰিকারাপত্তিযং রুপ্পনসদ্দো নিরুল়্হোতি কেচি। ইমস্মিং পক্খে অরূপধম্মেসু রূপসমঞ্ঞায পসঙ্গো এৰ নত্থি সঙ্ঘট্টনাভাৰতো। পটিঘাতো রুপ্পনন্তি অপরে। <span class="bld">সব্বং তং একতো কত্বা</span>তি রাসট্ঠং হদযে ঠপেত্বা ৰদতি।</p>
<p class="bodytext"><span class="bld">ভূতোপাদাযভেদতো</span>তি <a name="V2.0082"></a> এত্থ তদধীনৰুত্তিতায ভৰতি এত্থ উপাদাযরূপন্তি <span class="bld">ভূতং</span>। ভূতানি উপাদিযতেৰ, ন পন সযং তেহি, অঞ্ঞেহি ৰা উপাদীযতীতি <span class="bld">উপাদাযং</span>।</p>
<p class="bodytext">কামং চতুধাতুৰৰত্থানে ৰচনত্থাদিতোপি ভূতানি ৰিভাৰিতানেৰ, সভাৰধম্মানং পন লক্খণাদিৰিভাৰনাতি কত্বা ৰুত্তং <span class="bld">‘‘লক্খণরসপচ্চুপট্ঠানানি চতুধাতুৰৰত্থানে ৰুত্তানী’’</span>তি। তত্থ পদট্ঠানস্স অৰুত্তত্তা আহ <span class="bld">‘‘পদট্ঠানতো পনা’’</span>তিআদি। অৰচনঞ্চ তস্স তস্সত্থস্স পচ্চযতোতি এত্থ পকারন্তরেন ৰিভাৰিতত্তাতি দট্ঠব্বং। <span class="bld">সব্বাপী</span>তি চতস্সোপি ধাতুযো। আপোসঙ্গহিতায তেজোনুপালিতায ৰাযোৰিত্থম্ভিতায <a name="M2.0087"></a> এৰ পথৰীধাতুযা পৰত্তি, ন অঞ্ঞথাতি সা সেসভূতত্তযপদট্ঠানা, এৰমিতরাপীতি আহ <span class="bld">‘‘অৰসেসধাতুত্তযপদট্ঠানা’’</span>তি।</p>
<p class="bodytext"><span class="bld">চতুৰীসতিৰিধ</span>ন্তি গণনপরিচ্ছেদো বলরূপাদীনং পটিসেধনত্থো। তত্থ যং ৰত্তব্বং, তং পরতো আৰি ভৰিস্সতি। চক্খতীতি <span class="bld">চক্খু,</span> ৰিঞ্ঞাণাধিট্ঠিতং রূপং অস্সাদেন্তং ৰিয হোতীতি অত্থো। <span class="bld">চক্খতী</span>তি হি অযং <span class="bld">চক্খতি</span>-সদ্দো ‘‘মধুং চক্খতি, ব্যঞ্জনং চক্খতী’’তিআদীসু ৰিয অস্সাদনত্থো। ৰুত্তঞ্হেতং ‘‘চক্খুং খো, মাগণ্ডিয, রূপারামং রূপরতং রূপসমুদিত’’ন্তি (ম॰ নি॰ ২.২০৯)। অট্ঠকথাযম্পি ৰুচ্চতি ‘‘রূপেসু আৰিঞ্ছনরস’’ন্তি (ৰিসুদ্ধি॰ ২.৪৩৩; ধ॰ স॰ অট্ঠ॰ ৬০০)। সতিপি সোতাদীনং সদ্দারম্মণাদিভাৰে নিরুল়্হত্তা দস্সনে এৰ চক্খু-সদ্দো পৰত্ততি পদুমাদীসু পঙ্কজাদিসদ্দা ৰিযাতি দট্ঠব্বং। অথ ৰা <span class="bld">চক্খতী</span>তি ৰিঞ্ঞাণাধিট্ঠিতং সমৰিসমং আচিক্খন্তং ৰিয অভিব্যত্তং ৰদন্তং ৰিয হোতীতি অত্থো। অট্ঠকথাযং পন ‘‘ৰিভাৰেতি চা’’তি (মহানি॰ অট্ঠ॰ ১৩; ৰিভ॰ অট্ঠ॰ ১৫৪) ৰুত্তং। তং অনেকত্থত্তা ধাতূনং ৰিভাৰনত্থতাপি চক্খতি-সদ্দস্স সম্ভৰতীতি কত্বা ৰুত্তং। সুণাতি এতেন, ৰিঞ্ঞাণাধিট্ঠিতং সযং ৰা সুণাতীতি <span class="bld">সোতং</span>। ঘাযতি এতেন, সযং ৰা ঘাযতীতি <span class="bld">ঘানং</span>। রসগ্গহণমূলকত্তা অজ্ঝোহরণস্স জীৰিতনিমিত্তং আহাররসো জীৰিতং, তস্মিং নিন্নতায তং অব্হাযতীতি <span class="bld">জিব্হা</span> নিরুত্তিনযেন। কুচ্ছিতানং সাসৰধম্মানং আযো উপ্পত্তিট্ঠানন্তি <span class="bld">কাযো</span> অনুত্তরিযহেতুভাৰং অনাগচ্ছন্তেসু কামরাগনিদানকম্মজনিতেসু, কামরাগস্স চ ৰিসেসপচ্চযেসু ঘানজিব্হাকাযেসু কাযস্স ৰিসেসতো সাসৰপচ্চযত্তা। তেন হি ফোট্ঠব্বসুখং অস্সাদেন্তা সত্তা মেথুনম্পি সেৰন্তি। কাযিন্দ্রিযৰত্থুকা ৰা চত্তারো খন্ধা বলৰকামাসৰাদিহেতুভাৰতো ৰিসেসেন সাসৰাতি কুচ্ছিতানং সাসৰধম্মানং আযোতি <span class="bld">কাযো</span> ৰুত্তো। ৰণ্ণৰিকারং আপজ্জমানং হদযঙ্গতভাৰং রূপযতীতি <span class="bld">রূপং,</span> রূপমিৰ পকাসং করোতি সৰিগ্গহমিৰ <a name="V2.0083"></a> দস্সেতীতি অত্থো। অনেকত্থত্তা ৰা ধাতূনং পকাসনত্থো এৰ রূপসদ্দো দট্ঠব্বো। সপ্পতীতি <span class="bld">সদ্দো,</span> উদাহরীযতি, সকেহি ৰা পচ্চযেহি সপ্পীযতি সোতৰিঞ্ঞেয্যভাৰং উপনীযতীতি অত্থো। গন্ধযতীতি <span class="bld">গন্ধো,</span> অত্তনো ৰত্থুং সূচযতি অপাকটং ‘‘ইদং সুগন্ধং, দুগ্গন্ধ’’ন্তি পকাসেতি <a name="M2.0088"></a>, পটিচ্ছন্নং ৰা পুপ্ফফলাদিং ‘‘ইদমেত্থ অত্থী’’তি পেসুঞ্ঞং করোন্তং ৰিয হোতীতি অত্থো। রসন্তি তং সত্তাতি <span class="bld">রসো,</span> অসাদেন্তীতি অত্থো।</p>
<p class="bodytext">ইত্থিযাৰ ইন্দ্রিযং <span class="bld">ইত্থিন্দ্রিযং,</span> তথা <span class="bld">পুরিসিন্দ্রিযং</span>। জীৰন্তি তেন সহজাতধম্মাতি জীৰিতং, তদেৰ ইন্দ্রিযং <span class="bld">জীৰিতিন্দ্রিযং</span>। হদযঞ্চ তং ৰত্থু চ, হদযস্স ৰা মনোৰিঞ্ঞাণস্স ৰত্থু <span class="bld">হদযৰত্থু</span>। চোপনকাযভাৰতো কাযো চ সো অধিপ্পাযৰিঞ্ঞাপনতো ৰিঞ্ঞত্তি চাতি <span class="bld">কাযৰিঞ্ঞত্তি</span>। চোপনৰাচাভাৰতো, অধিপ্পাযৰিঞ্ঞাপনতো চ ৰচী চ সা ৰিঞ্ঞত্তি চাতি <span class="bld">ৰচীৰিঞ্ঞত্তি</span>। ৰিগ্গহাভাৰতো ন কস্সতি, কসিতুং ছিন্দিতুং ন সক্কা, ন ৰা কাসতি দিব্বতীতি অকাসং, অকাসমেৰ আকাসং, তদেৰ নিস্সত্তনিজ্জীৰট্ঠেন <span class="bld">আকাসধাতু। রূপস্সা</span>তি নিপ্ফন্নরূপস্স। লহুভাৰো <span class="bld">লহুতা</span>। সযং অনিপ্ফন্নতায ‘‘রূপস্সা’’তি ৰিসেসিতং। এস নযো সেসেসুপি। অযং পন ৰিসেসো – কম্মনি সাধু কম্মঞ্ঞং, তস্স ভাৰো <span class="bld">কম্মঞ্ঞতা</span>। পঠমং, উপরি চ চযো পৰত্তি <span class="bld">উপচযো</span>। পুব্বাপরৰসেন সম্বন্ধা ততি পৰত্তি <span class="bld">সন্ততি</span>। অনিচ্চস্স ৰিনাসিনো ভাৰো <span class="bld">অনিচ্চতা</span>। কবলং করীযতীতি <span class="bld">কবল়ীকারো</span>। আহরতীতি <span class="bld">আহারো</span>। এৰং তাৰ উপাদাযরূপং সদ্দত্থতো ৰেদিতব্বং।</p>
<p class="bodytext">কমতো পন সব্বেসং রূপধম্মানং নিস্সযভাৰেন মূলভূতত্তা পঠমং ভূতরূপানি উদ্দিট্ঠানি। ইতরেসু অজ্ঝত্তিকভাৰেন অত্তভাৰসমঞ্ঞায মূলভাৰতো চক্খাদীনি পঞ্চ আদিতো উদ্দিট্ঠানি। তেসং ৰিসযীনং ইমে ৰিসযাতি দস্সেতুং রূপাদীনি চত্তারি উদ্দিট্ঠানি। ফোট্ঠব্বং পন অনুপাদারূপত্তা, ভূতগ্গহণেন গহিতত্তা চ ইধ ন গহিতং। স্বাযং অত্তভাৰো ইমেহি ‘‘ইত্থী’’তি ৰা ‘‘পুরিসো’’তি ৰা সঙ্খং গচ্ছতীতি দস্সনত্থং তদনন্তরং ইত্থিপুরিসিন্দ্রিযদ্বযং উদ্দিট্ঠং। ‘‘ইমিনা জীৰতী’’তি ৰোহারং লব্ভতীতি দস্সনত্থং ততো জীৰিতিন্দ্রিযং। তস্স ইমং নিস্সায ৰিঞ্ঞাণপ্পৰত্তিযং অত্তহিতাদিসিদ্ধীতি দস্সনত্থং হদযৰত্থু। তস্স ইমাসং ৰসেন সব্বে কাযৰচীপযোগাতি দস্সনত্থং ৰিঞ্ঞত্তিদ্বযং। ইমায রূপকাযস্স পরিচ্ছেদো, অঞ্জসো চাতি দস্সনত্থং আকাসধাতু। ইমেহিস্স সুখপ্পৰত্তি, উপ্পত্তিআদযো <a name="V2.0084"></a> চাতি দস্সনত্থং লহুতাদযো। সব্বো চাযং চতুসন্ততিরূপসন্তানো ইমিনা উপত্থম্ভীযতীতি দস্সনত্থং অন্তে কবল়ীকারো আহারো উদ্দিট্ঠোতি ৰেদিতব্বো।</p>
<p class="bodytext"><a name="para433"></a><span class="paranum">৪৩৩</span>. ইদানি <a name="M2.0089"></a> যথাউদ্দিট্ঠানি উপাদারূপানি লক্খণাদিতো নিদ্দিসিতুং <span class="bld">‘‘তত্থ রূপাভিঘাতারহভূতপ্পসাদলক্খণ’’</span>ন্তিআদি আরদ্ধং। তত্থ <span class="bld">তত্থা</span>তি তেসু উপাদারূপেসু। রূপে, রূপস্স ৰা অভিঘাতো রূপাভিঘাতো, তং অরহতীতি রূপাভিঘাতারহো, রূপাভিঘাতো হোতু ৰা মা ৰা এৰংসভাৰো চতুন্নং ভূতানং পসাদো <span class="bld">রূপাভিঘাতারহভূতপ্পসাদো,</span> এৰংলক্খণং চক্খূতি অত্থো। যস্মা পচ্চযন্তরসহিতো এৰ চক্খুপসাদো রূপাভিহননৰসেন পৰত্ততি, ন কেৰলো। তস্মা তংসভাৰতাৰ পমাণং, ন রূপাভিঘাতোতি দস্সনত্থং রূপাভিঘাতারহতা ৰুত্তা যথা ৰিপাকারহং কুসলাকুসলন্তি। অভিঘাতো চ ৰিসযৰিসযীনং অঞ্ঞমঞ্ঞং অভিমুখীভাৰো যোগ্যদেসাৰট্ঠানং অভিঘাতো ৰিযাতি কত্বা। সো রূপে চক্খুস্স, রূপস্স ৰা চক্খুম্হি হোতি। তেনাহ ‘‘যং চক্খু অনিদস্সনং সপ্পটিঘং রূপম্হি সনিদস্সনম্হি সপ্পটিঘম্হি পটিহঞ্ঞি ৰা’’তি, ‘‘যম্হি চক্খুম্হি অনিদস্সনম্হি সপ্পটিঘম্হি রূপং সনিদস্সনং সপ্পটিঘং পটিহঞ্ঞি ৰা পটিহঞ্ঞতি ৰা’’তি (ধ॰ স॰ ৫৯৭) চ আদি। পরিপুণ্ণাপরিপুণ্ণাযতনত্তভাৰনিব্বত্তকস্স কম্মস্স নিদানভূতা কামতণ্হা, রূপতণ্হা চ তদাযতনিকভৰপত্থনাভাৰতো দট্ঠুকামতাদিৰোহারং অরহতীতি দুতিযনযো সব্বত্থ ৰুত্তো। তত্থ দট্ঠুকামতানিদানকম্মং সমুট্ঠানং এতেসন্তি <span class="bld">দট্ঠুকামতানিদানকম্মসমুট্ঠানানি</span>। এৰংৰিধানং ভূতানং পসাদো <span class="bld">দট্ঠুকামতা…পে॰… পসাদো,</span> এৰংলক্খণং চক্খু। তস্স তস্স হি ভৰস্স মূলকারণভূতা তণ্হা তস্মিং তস্মিং ভৰে উপ্পজ্জনারহাযতনৰিসযাপি নাম হোতীতি কামতণ্হাদীনং দট্ঠুকামতাদিৰোহারারহতা ৰুত্তা।</p>
<p class="bodytext"><span class="bld">দট্ঠুকামতা</span>তি হি দট্ঠুমিচ্ছা, রূপতণ্হাতি অত্থো। এত্থ চ দট্ঠুকামতায, সেসানঞ্চ তংতংঅত্তভাৰনিব্বত্তককম্মাযূহনক্খণতো সতি পুরিমনিব্বত্তিযং ৰত্তব্বং নত্থি, অসতি পন মগ্গেন অসমুগ্ঘাতিতভাৰোযেৰ কারণন্তি দট্ঠব্বং। যতো মগ্গেন অসমুচ্ছিন্নং কারণলাভে সতি উপ্পজ্জিত্বা অত্তনো ফলস্স পচ্চযভাৰূপগমনতো ৰিজ্জমানমেৰাতি উপ্পন্নতা অত্থিতা পরিযাযেহি ৰুচ্চতি ‘‘অরিযং অট্ঠঙ্গিকং মগ্গং ভাৰেন্তো অরিযং অট্ঠঙ্গিকং মগ্গং বহুলীকরোন্তো উপ্পন্নুপ্পন্নে <a name="M2.0090"></a> পাপকে অকুসলে ধম্মে অন্তরাযেৰ অন্তরধাপেতী’’তি (সং॰ নি॰ ৫.১৫৬), ‘‘সন্তং <a name="V2.0085"></a> ৰা অজ্ঝত্তং কামচ্ছন্দং ‘অত্থি মে অজ্ঝত্তং কামচ্ছন্দো’তি পজানাতী’’তি (দী॰ নি॰ ২.৩৮২; ম॰ নি॰ ১.১১৫) চ এৰমাদীসু।</p>
<p class="bodytext"><span class="bld">রূপেসু</span> পুগ্গলস্স, ৰিঞ্ঞাণস্স ৰা <span class="bld">আৰিঞ্ছনরসং। আধারভাৰপচ্চুপট্ঠানং</span> নিস্সযপচ্চযভাৰতো। <span class="bld">দট্ঠুকামতানিদানকম্মজভূতপদট্ঠানং</span> যেসং ভূতানং পসাদো, তেৰস্স আসন্নকারণন্তি কত্বা। এত্থ চ তংতংঅত্তভাৰনিপ্ফাদকসাধারণকম্মৰসেন পুরিমং চক্খুলক্খণং ৰুত্তং কারণৰিসেসস্স অনামট্ঠত্তা। ‘‘এৰরূপং নাম মে চক্খু হোতূ’’তি এৰং নিব্বত্তিতআৰেণিককম্মৰসেন দুতিযন্তি ৰদন্তি। সতিপি পন পঞ্চন্নং পসাদভাৰসামঞ্ঞে সৰিসযাৰভাসনসঙ্খাতস্স পসাদব্যাপারস্স ৰসেন পুরিমং ৰুত্তং। পসাদকারণস্স সতিপি কম্মভাৰসামঞ্ঞে, একত্তে ৰা অত্তনো কারণভেদেন ভেদদস্সনৰসেন দুতিযন্তি দট্ঠব্বং। সোতাদীনং লক্খণাদীসু ৰুত্তনযেনেৰ অত্থো ৰেদিতব্বো।</p>
<p class="bodytext">এত্থাহ – চক্খাদীনং ইন্দ্রিযানং কিং এককম্মুনা উপ্পত্তি, উদাহু নানাকম্মুনাতি? উভযথাপীতি পোরাণা। তত্থ নানাকম্মুনা তাৰ উপ্পত্তিযং চক্খাদীনং ৰিসেসে ৰত্তব্বং নত্থি কারণস্স ভিন্নত্তা। এককম্মুনা পন উপ্পত্তিযং কথং নেসং ৰিসেসোতি? কারণস্স ভিন্নত্তা এৰ। তংতংভৰপত্থনাভূতা হি তণ্হা তংতংভৰপরিযাপন্নাযতনাভিলাসতায সযং ৰিচিত্তরূপা উপনিস্সযভাৰেন তংতংভৰনিব্বত্তককম্মস্স ৰিচিত্তভেদতং ৰিদহতি। যতো তদাহিতৰিসেসং তং তথারূপসমত্থতাযোগেনানেকরূপাপন্নং ৰিয অনেকং ৰিসিট্ঠসভাৰং ফলং নিব্বত্তেতি। ন চেত্থ সমত্থতা সমত্থভাৰতো অঞ্ঞা ৰেদিতব্বা কারণৰিসেসেন আহিতৰিসেসস্স ৰিসিট্ঠফলনিপ্ফাদনযোগ্যতামত্ততো। অযঞ্চ একস্সপি কম্মস্স অনেকিন্দ্রিযহেতুতাৰিসেসযোগো যুত্তিতো, আগমনতো চ পরতো আগমিস্সতি। অপিচ একস্সেৰ কুসলচিত্তস্স সোল়সাদিৰিপাকচিত্তনিব্বত্তিহেতুতা ৰুচ্চতি। লোকেপি একস্সেৰ সালিবীজস্স পরিপুণ্ণাপরিপুণ্ণতণ্ডুলআতণ্ডুলফলনিব্বত্তিহেতুতা দিস্সতেৰ, কিং ৰা এতায যুত্তিচিন্তায। যতো কম্মফলং চক্খাদীনি, কম্মৰিপাকো চ সব্বসো বুদ্ধানংযেৰ ঞাণস্স ৰিসযোতি।</p>
<p class="bodytext"><a name="para434"></a><span class="paranum">৪৩৪</span>. <span class="bld">কেচী</span>তি <a name="M2.0091"></a> মহাসঙ্ঘিকেসু একচ্চে। তেসু হি <span class="bld">ৰসুধম্মো</span> এৰং ৰদতি ‘‘চক্খুম্হি তেজো অধিকং, সোতে ৰাযু, ঘানে পথৰী, জিব্হায আপো, কাযে সব্বেপি সমা’’তি। চক্খাদীসু তেজাদিঅধিকতা নাম তন্নিস্সযভূতানং তদধিকতাযাতি দস্সেন্তো <span class="bld">‘‘তেজাধিকানং ভূতানং</span> <a name="V2.0086"></a> <span class="bld">পসাদো চক্খূ’’</span>তিআদিমাহ। <span class="bld">কাযো সব্বেস</span>ন্তি কো এত্থ ৰিসেসো, ননু তেজাদিঅধিকানঞ্চ ভূতানং পসাদা সব্বেসংযেৰাতি? সচ্চমেতং, ইদং পন ‘‘সব্বেস’’ন্তি ৰচনং সমানানন্তি ইমমত্থং দীপেতি অনুৰত্তমানস্স একদেসাধিকভাৰস্স নিৰারণৰসেন ৰুত্তত্তা। তেজাদীনং হি পচ্চেকং অধিকভাৰে ৰিয দ্বিন্নং, তিণ্ণং ৰা অধিকভাৰেপি যথাৰুত্তাধিকভাৰেনেৰ এককাদিৰসেন লব্ভমানায ওমত্ততাযপি কাযপ্পসাদো ন হোতীতি পাকটোযমত্থো। তস্মা চতুন্নম্পি ভূতানং সমভাৰেন কাযপ্পসাদো হোতীতি সব্বসদ্দো ইধ সমভাৰদীপকো দট্ঠব্বো। <span class="bld">তেজাদীন</span>ন্তি পদীপসঙ্খাতস্স তেজস্স ওভাসরূপেন, ৰাযুস্স সদ্দেন, পথৰিযা গন্ধেন, খেল়সঙ্খাতস্স উদকস্স রসেনাতি পুরিমৰাদে, পচ্ছিমৰাদে চ যথাযোগং তংতংভূতগুণেহি অনুগ্গয্হভাৰতো, রূপাদীনং গহণে উপকারিতব্বতোতি অত্থো। আলোকাদিসহকারীকারণসহিতানংযেৰ চক্খাদীনং রূপাদিঅৰভাসনসমত্থতা, ৰিৰরস্স চ সোতৰিঞ্ঞাণূপনিস্সযভাৰো গুণোতি তেসং লদ্ধি। তেজাদীনং ৰিয পন ৰিৰরস্স ভূতভাৰাভাৰতো যথাযোগ-গ্গহণং। অথ ৰা রূপাদযো ৰিয ৰিৰরম্পি ভূতগুণোতি পরাধিপ্পাযে তেজস্স আলোকরূপেন, আকাসসঙ্খাতস্স ৰিৰরস্স সদ্দেন, ৰাযুস্স গন্ধেন, উদকস্স রসেন, পথৰিযা ফোট্ঠব্বেনাতি এৰং যথাযোগং তংতংভূতগুণেহীতি যোজনা।</p>
<p class="bodytext"><span class="bld">রূপাদীনং অধিকভাৰদস্সনতো</span>তি অগ্গিম্হি রূপস্স পভস্সরস্স, ৰাযুম্হি সদ্দস্স সভাৰেন সুয্যমানস্স, পথৰিযা সুরভিআদিনো গন্ধস্স, আপে চ রসস্স মধুরস্সাতি ইমেসং ৰিসেসযুত্তানং দস্সনতো ‘‘রূপাদযো তেসং গুণা’’তি পঠমৰাদী আহাতি। তস্সেৰ <span class="bld">‘‘ইচ্ছেয্যামা’’</span>তিআদিনা উত্তরমাহ। ইমিনাৰ উপাযেন দুতিযৰাদিনোপি নিগ্গহো হোতীতি। অথ ৰা রূপাদিৰিসেসগুণেহি তেজআকাসপথৰীআপৰাযূহি চক্খাদীনি কতানীতি ৰদন্তস্স <span class="bld">কণাদস্স</span> ৰাদং উদ্ধরিত্বা <a name="M2.0092"></a> তং নিগ্গহেতুং <span class="bld">‘‘অথাপি ৰদেয্যু’’</span>ন্তিআদি ৰুত্তন্তি দট্ঠব্বং। আসৰে উপলব্ভমানোপি গন্ধো পথৰিযা আপোসংযুত্তায কপ্পাসতো ৰিসদিসাযাতি ন কপ্পাসগন্ধস্স অধিকভাৰাপত্তীতি চে? ন, অনভিভূতত্তা। আসৰে হি উদকসংযুত্তা পথৰী উদকেন অভিভূতা, ন কপ্পাসপথৰীতি তস্স এৰ গন্ধেন অধিকেন ভৰিতব্বং। উণ্হোদকসংযুত্তো চ অগ্গি উপলব্ভনীযো মহন্তোতি কত্বা তস্স ফস্সো ৰিয ৰণ্ণোপি পভস্সরো উপলব্ভেয্যাতি উণ্হোদকে ৰণ্ণতো অগ্গিনা অনভিসম্বন্ধস্স সীতোদকস্স ৰণ্ণো পরিহাযেথ। <span class="bld">তস্মা</span>তি এতস্স উভযস্স অভাৰা। তদভাৰেন হি রূপাদীনং তেজাদিৰিসেসগুণতা নিৰত্তিতা। তন্নিৰত্তনেন ‘‘তেজাদীনং গুণেহি রূপাদীহি অনুগ্গয্হভাৰতো’’তি ইদং কারণং নিৰত্তিতন্তি এৰং <a name="V2.0087"></a> পরম্পরায উভযাভাৰো ৰিসেসপরিকপ্পনপহানস্স কারণং হোতীতি আহ <span class="bld">‘‘তস্মা পহাযেত’’</span>ন্তিআদি। এককলাপেপি রূপরসাদযো ৰিসদিসা, কো পন ৰাদো নানাকলাপে চক্খাদযো ভূতৰিসেসাভাৰেপীতি দস্সেতুং রূপরসাদিনিদস্সনং ৰুত্তং।</p>
<p class="bodytext">যদি ভূতৰিসেসো নত্থি, কিং পন চক্খাদিৰিসেসস্স কারণন্তি তং দস্সেতুং <span class="bld">‘‘যং অঞ্ঞমঞ্ঞস্সা’’</span>তিআদি ৰুত্তং। একম্পি কম্মং পঞ্চাযতনিকত্তভাৰভৰপ্পত্থনানিপ্ফন্নং চক্খাদিৰিসেসহেতুতায অঞ্ঞমঞ্ঞস্স অসাধারণন্তি চ কম্মৰিসেসোতি চ ৰুত্তন্তি দট্ঠব্বং। ন হি তং যেন ৰিসেসেন চক্খুস্স পচ্চযো, তেনেৰ সোতস্স পচ্চযো হোতি ইন্দ্রিযন্তরাভাৰপ্পত্তিতো। ‘‘পটিসন্ধিক্খণে মহগ্গতা চেতনা কটত্তারূপানং কম্মপচ্চযেন পচ্চযো’’তি (পট্ঠা॰ ২.১২.৭৮) ৰচনেন পটিসন্ধিক্খণে ৰিজ্জমানানং সব্বেসং কটত্তারূপানং একা চেতনা কম্মপচ্চযো হোতীতি ৰিঞ্ঞাযতি। নানাচেতনায হি তদা ইন্দ্রিযুপ্পত্তিযং সতি পরিত্তেন চ মহগ্গতেন চ কম্মুনা নিব্বত্তিতং কটত্তারূপং আপজ্জেয্যাতি। ন চেকা পটিসন্ধি অনেককম্মনিব্বত্তা হোতীতি সিদ্ধমেকেন কম্মেন অনেকিন্দ্রিযুপ্পত্তি হোতীতি।</p>
<p class="bodytext"><a name="para435"></a><span class="paranum">৪৩৫</span>. অনল্লীনো নিস্সযো এতস্সাতি <span class="bld">অনল্লীননিস্সযো,</span> রূপসদ্দসঙ্খাতো ৰিসযো। গন্ধরসানং নিস্সযা ঘানজিব্হানং নিস্সযে অল্লীযন্তীতি <a name="M2.0093"></a> তে নিস্সযৰসেন অল্লীনা। ফোট্ঠব্বং সযং কাযনিস্সযঅল্লীনং ভূতত্তা। অপরো নযো – চক্খুসোতানি অপ্পত্তৰিসযগ্গাহকানি সান্তরে, অধিকে চ ৰিসযে ৰিঞ্ঞাণুপ্পত্তিহেতুভাৰতো। সোতম্পি সম্পত্তৰিসযগ্গাহীতি কেচি। যদি সোতং সম্পত্তগ্গাহি, চিত্তজো সদ্দো সোতৰিঞ্ঞাণস্স আরম্মণং ন সিযা। ন হি বহিদ্ধা চিত্তসমুট্ঠানানং উপ্পত্তি অত্থি। <span class="bld">পাল়িয</span>ঞ্চ অৰিসেসেন সদ্দারম্মণস্স সোতৰিঞ্ঞাণারম্মণভাৰো ৰুত্তো। কিঞ্চ দিসাদেসৰৰত্থানঞ্চ সদ্দস্স ন সিযা, অত্তনো ৰিসযিপদেসস্স এৰ গহেতব্বতো গন্ধো ৰিয। তস্মা যত্থ উপ্পন্নো সদ্দো, তত্থেৰ ঠিতো। সচে সোতপথে আপাথমাগচ্ছতি, ননু দূরে ঠিতেহি রজকাদিসদ্দা চিরেন সুয্যন্তীতি? ন দূরাসন্নানং যথাপাকটে সদ্দে গহণৰিসেসতো। যথা হি দূরাসন্নানং ৰচনসদ্দে যথাপাকটে গহণৰিসেসতো আকারৰিসেসানং অগ্গহণং, গহণঞ্চ হোতি, এৰং রজকাদিসদ্দেপি আসন্নস্স আদিতো পভুতি যাৰ অৰসানা কমেন পাকটীভূতে, দূরস্স চ অৰসানে, মজ্ঝে ৰা পিণ্ডৰসেন পৰত্তিপাকটীভূতে নিচ্ছযগ্গহণানং সোতৰিঞ্ঞাণৰীথিযা পরতো পৰত্তানং ৰিসেসতো লহুকং সুতো ‘‘চিরেন সুতো’’তি অধিমানো হোতি। সো পন সদ্দো যত্থ উপ্পন্নো, তন্নিস্সিতোৰ অত্তনো ৰিজ্জমানক্খণে সোতস্স আপাথমাগচ্ছতি <a name="V2.0088"></a>। যদি সদ্দস্স ভূতপরম্পরায সমন্ততো পৰত্তি নত্থি, কথং পটিঘোসুপ্পত্তীতি? দূরে ঠিতোপি সদ্দো অঞ্ঞত্থ পটিঘোসুপ্পত্তিযা, ভাজনাদিচলনস্স চ অযোকন্তো ৰিয অযোচলনস্স পচ্চযো হোতীতি দট্ঠব্বং।</p>
<p class="bodytext"><a name="para436"></a><span class="paranum">৪৩৬</span>. পুব্বে লক্খণাদিনা ৰিভাৰিতম্পি চক্খুং ঠিতট্ঠানাদিতো ৰিভাৰেতুং <span class="bld">‘‘চক্খু চেত্থা’’</span>তিআদি আরদ্ধং। তত্থ চক্খু সাধযমানং তিট্ঠতীতি সম্বন্ধো। <span class="bld">চ</span>-কারো ব্যতিরেকত্থো, তেনস্স ৰুচ্চমানমেৰ ৰিসেসং জোতেতি। <span class="bld">এত্থা</span>তি এতেসু যথানিদ্দিট্ঠেসু পঞ্চসু উপাদারূপেসু। <span class="bld">‘‘সরীরসণ্ঠানুপ্পত্তিদেসে’’</span>তি এতেন অৰসেসং কণ্হমণ্ডলং পটিক্খিপতি। স্নেহমিৰ <span class="bld">সত্ত অক্খিপটলানি ব্যাপেত্বা</span> ঠিতাহেৰ অত্তনো নিস্সযভূতাহি <span class="bld">চতূহি ধাতূহি কতূপকারং</span> তন্নিস্সিতেহেৰ আযুৰণ্ণাদীহি অনুপালিতং পরিৰারিতং তিসন্ততিরূপসমুট্ঠাপকেহি <span class="bld">উতুচিত্তাহারেহি</span> <a name="M2.0094"></a> <span class="bld">উপত্থম্ভিযমানং তিট্ঠতি</span>। সত্তঅক্খিপটলব্যাপনৰচনেনেৰ চক্খুস্স অনেককলাপগতভাৰং দস্সেতি। <span class="bld">পমাণতো ঊকাসিরমত্ত</span>ন্তি ঊকাসিরমত্তে পদেসে পৰত্তনতো ৰুত্তং। চক্খুৰিঞ্ঞাণস্স <span class="bld">ৰত্থুভাৰং</span> নিস্সযভাৰতো আৰজ্জনসম্পটিচ্ছনাদীনং তদারম্মণাৰসানানং <span class="bld">দ্বারভাৰং</span> সমৰসরট্ঠানতো। তং পনেতং চক্খু অধিট্ঠানভেদতো, তত্থাপি পচ্চেকং অনেককলাপগতভাৰতো অনেকম্পি সমানং সামঞ্ঞনিদ্দেসেন আৰজ্জনায একত্তা, একস্মিং খণে একস্সেৰ চ কিচ্চকরত্তা একং কত্বা ৰুত্তং। এৰম্পি বহূসু কথমেকস্সেৰ কিচ্চকরত্তং। যং তত্থ ৰিসদং হুত্বা রূপাভিঘাতারহং, তং ৰিঞ্ঞাণস্স নিস্সযো হোতীতি গহেতব্বং। ফোট্ঠব্বৰিসেসো ৰিয কাযৰিঞ্ঞাণস্স আরম্মণভাৰে।</p>
<p class="bodytext"><span class="bld">মনুপস্সতী</span>তি <span class="bld">ম</span>-কারো পদসন্ধিকরো, অথ ৰা <span class="bld">মনূ</span>তি মচ্চো।</p>
<p class="bodytext"><span class="bld">অঙ্গুলিৰেধকং</span> অঙ্গুলীযকং।</p>
<p class="bodytext">ৰিসমজ্ঝাসযতায চক্খু ৰম্মিকছিদ্দাভিরতসপ্পো ৰিয, বিলজ্ঝাসযতায সোতং উদকবিলাভিরতকুম্ভীলো ৰিয, আকাসজ্ঝাসযতায ঘানং অজটাকাসাভিরতপক্খী ৰিয, গামজ্ঝাসযতায জিব্হা গামাভিরতকুক্কুরো ৰিয, উপাদিন্নকজ্ঝাসযতায কাযো আমকসুসানাভিরতসিঙ্গালো ৰিয পস্সিতব্বোতি দস্সেন্তো <span class="bld">‘‘ৰম্মি…পে॰… দট্ঠব্বা’’</span>তি আহ। ৰিসমজ্ঝাসযতা চ চক্খুস্স ৰিসমজ্ঝাসযং ৰিয হোতীতি কত্বা ৰুত্তা, চক্খুমতো ৰা পুগ্গলস্স <a name="V2.0089"></a> অজ্ঝাসযৰসেন চক্খু ৰিসমজ্ঝাসযং দট্ঠব্বং। এস নযো সেসেসুপি। সব্বোপি চ যথাৰুত্তো পপঞ্চো সোতাদীসুপি যথারহং ৰেদিতব্বো।</p>
<p class="bodytext"><a name="para437"></a><span class="paranum">৪৩৭</span>. চক্খুম্হি, চক্খুস্স ৰা পটিহননং চক্খুপটিহননং, তং লক্খণং এতস্সাতি <span class="bld">চক্খুপটিহননলক্খণং</span>। পটিহননঞ্চেত্থ যথাৰুত্তো অভিঘাতোৰ। <span class="bld">ৰিসযভাৰো</span> আরম্মণপচ্চযতা। কামং সা এৰ গোচরতা, তথাপি ৰিসযগোচরানং অযং ৰিসেসো – অনঞ্ঞত্থভাৰো, তব্বহুলচারিতা চ চক্খুৰিঞ্ঞাণস্স। ৰিসযভাৰে চস্স যং ৰত্তব্বং, তং পরতো আৰি ভৰিস্সতি। <span class="bld">যত্থ পন</span> কাযৰিঞ্ঞত্তিআদিকে।</p>
<p class="bodytext"><a name="para438"></a><span class="paranum">৪৩৮</span>. ইত্থিযা <a name="M2.0095"></a> ভাৰো, ‘‘ইত্থী’’তি ৰা ভৰতি এতেন চিত্তং, অভিধানঞ্চাতি ইত্থিভাৰো, তং লক্খণং এতস্সাতি <span class="bld">ইত্থিভাৰলক্খণং</span>। ততো এৰ ‘‘ইত্থী’’তি তংসহিতং সন্তানং পকাসেন্তং ৰিয হোতীতি ৰুত্তং <span class="bld">‘‘ইত্থীতি পকাসনরস’’</span>ন্তি। ৰট্টংসতা অৰিসদহত্থপাদাদিতা চ <span class="bld">ইত্থিলিঙ্গং</span>। থনমংসাৰিসদতা, নিম্মস্সুদাঠিতা, কেসবন্ধনং, ৰত্থগ্গহণঞ্চ ‘‘ইত্থী’’তি সঞ্জাননস্স পচ্চযভাৰতো <span class="bld">ইত্থিনিমিত্তং</span>। দহরকালেপি সুপ্পকমুসলকাদীহি কীল়া, মত্তিকতক্কেন সুত্তকন্তনাদি চ <span class="bld">ইত্থিকুত্তং,</span> ইত্থিকিরিযাতি অত্থো। অৰিসদট্ঠানগমনাদিকো আকারো <span class="bld">ইত্থাকপ্পো</span>। অপরো নযো – ইত্থীনং মুত্তকরণং <span class="bld">ইত্থিলিঙ্গং</span>। সরাধিপ্পাযা <span class="bld">ইত্থিনিমিত্তং</span>। অৰিসদট্ঠানগমননিসজ্জাখাদনভোজনাদিকা <span class="bld">ইত্থিকুত্তং</span>। ইত্থিসণ্ঠানং <span class="bld">ইত্থাকপ্পো</span>। ইমানি চ ইত্থিলিঙ্গাদীনি যথাসকং কম্মাদিনা পচ্চযেন উপ্পজ্জমানানিপি যেভুয্যেন ইত্থিন্দ্রিযসহিতে এৰ সন্তানে তংতদাকারানি হুত্বা উপ্পজ্জন্তীতি ইত্থিন্দ্রিযং তেসং কারণন্তি কত্বা ৰুত্তং <span class="bld">‘‘ইত্থিলিঙ্গনিমিত্তকুত্তাকপ্পানং কারণভাৰপচ্চুপট্ঠান’’</span>ন্তি। ইত্থিলিঙ্গাদীসু এৰ চ কারণভাৰসঙ্খাতেন অধিপতিভাৰেন তস্স ইন্দ্রিযতা ৰুত্তা, ইন্দ্রিযসহিতে সন্তানে ইত্থিলিঙ্গাদিআকাররূপপচ্চযানং অঞ্ঞথা অনুপ্পাদনতো, ইত্থিগ্গহণস্স চ তেসং রূপানং পচ্চযভাৰতো।</p>
<p class="bodytext">যস্মা পন ভাৰদসকেপি রূপানং ইত্থিন্দ্রিযং ন জনকং, নাপি অনুপালকং, উপত্থম্ভকং ৰা, ন চ অঞ্ঞেসং কলাপরূপানং, তস্মা তং জীৰিতিন্দ্রিযং ৰিয সকলাপরূপানং, আহারো ৰিয ৰা কলাপন্তররূপানঞ্চ ‘‘ইন্দ্রিযঅত্থিঅৰিগতপচ্চযো’’তি পাল়িযং ন ৰুত্তং। যস্মা চ পচ্চযন্তরাধীনানি লিঙ্গাদীনি, তস্মা যত্থস্স আধিপচ্চং, তংসদিসেসু মতচিত্তকতরূপেসুপি তংসণ্ঠানতা দিস্সতি। এস নযো পুরিসিন্দ্রিযেপি। যং পনেত্থ ৰিসদিসং, তং ৰুত্তনযানুসারেন ৰেদিতব্বং <a name="V2.0090"></a>। তযিদং দ্বযং যস্মা একস্মিং সন্তানে সহ ন পৰত্ততি ‘‘যস্স ইত্থিন্দ্রিযং উপ্পজ্জতি, তস্স পুরিসিন্দ্রিযং উপ্পজ্জতীতি? নো’’তিআদি (যম॰ ৩.ইন্দ্রিযযমক.১৮৮) ৰচনতো, তস্মা উভতোব্যঞ্জনকস্সাপি একস্মিং খণে একমেৰ হোতীতি ৰেদিতব্বং। যে পন ‘‘সরীরেকদেসৰুত্তি ভাৰরূপ’’ন্তি ৰদন্তি, তেসম্পি তং মিচ্ছাতি দস্সেতুং <span class="bld">‘‘তদুভযম্পি…পে॰… ব্যাপকমেৰা’’</span>তি ৰত্বা যদি এৰং কাযপ্পসাদেন সঙ্করো সিযাতি আসঙ্কং নিৰত্তেন্তো <span class="bld">‘‘ন চ কাযপ্পসাদেনা’’</span>তিআদিমাহ। তস্সত্থো – যদিপি <a name="M2.0096"></a> সকলসরীরব্যাপিতায কাযপ্পসাদেন অট্ঠিতোকাসে ঠিতন্তি ৰত্তব্বতং নাপজ্জতি, তেন পন ভিন্ননিস্সযত্তা ঠিতোকাসে ঠিতন্তিপি ৰত্তব্বতং নাপজ্জতীতি অযমেৰ চেত্থ নিপ্পরিযাযকথা। <span class="bld">‘‘রূপরসাদযো ৰিযা’’</span>তি এতেন সমাননিস্সযেসুপি নাম <span class="bld">সঙ্করো নত্থি</span> লক্খণভেদতো, কিমঙ্গং পন ভিন্ননিস্সযসভাৰেসূতি দস্সেতি।</p>
<p class="bodytext"><a name="para439"></a><span class="paranum">৪৩৯</span>. <span class="bld">সহজরূপানুপালনলক্খণ</span>ন্তি অত্তনা সহজাতরূপানং অনুপালনলক্খণং। জীৰিতিন্দ্রিযস্স একন্তকম্মজত্তা সহজ-গ্গহণেনেৰ অনুপালেতব্বানম্পি কম্মজভাৰো সিদ্ধোতি কম্মজ-গ্গহণং ন কতং। যথাসকং খণমত্তট্ঠাযিনোপি কম্মজরূপস্স পৰত্তিহেতুভাৰেন তং অনুপালকং, তস্মা সহজরূপানুপালনলক্খণং। ন হি কম্মজানং কম্মংযেৰ ঠিতিহেতু ভৰিতুং অরহতি আহারজাদীনং আহারাদি ৰিয। কিং কারণা? তঙ্খণাভাৰতো। <span class="bld">তেস</span>ন্তি সহজরূপানং। <span class="bld">পৰত্তনং</span> যাপনং। <span class="bld">ঠপনং</span> ঠিতিহেতুতা। অত্তনা অনুপালনৰসেন যাপেতব্বানি পৰত্তেতব্বানি ভূতানি এতস্স পদট্ঠানন্তি <span class="bld">যাপযিতব্বভূতপদট্ঠানং। অনুপালনলক্খণাদিম্হী</span>তি <span class="bld">আদি</span>-সদ্দেন পৰত্তনরসাদিমেৰ সঙ্গণ্হাতি। <span class="bld">অত্থিক্খণেযেৰা</span>তি অনুপালেতব্বানং অত্থিক্খণেযেৰ। অসতি অনুপালেতব্বে উপ্পলাদিম্হি কিং উদকং অনুপালেয্য। যদি কম্মজানং ঠিতিহেতুমন্তরেন ঠিতি ন হোতি, জীৰিতিন্দ্রিযস্স কো ঠিতিহেতূতি আহ <span class="bld">‘‘সয’’</span>ন্তিআদি। যদি কম্মজানং ঠানং জীৰিতিন্দ্রিযপটিবদ্ধং, অথ কস্মা সব্বকালং ন ঠপেতীতি আহ <span class="bld">‘‘ন ভঙ্গতো’’</span>তিআদি। <span class="bld">তস্স তস্স</span> অনুপালনাদিকস্স <span class="bld">সাধনতো</span>। তং সাধনঞ্চ জীৰমানতাৰিসেসস্স পচ্চযভাৰতো। ইন্দ্রিযবদ্ধরূপস্স হি মতরূপতো কম্মজস্স, তদনুবন্ধভূতস্স চ উতুসমুট্ঠানাদিতো জীৰিতিন্দ্রিযকতো ৰিসেসো, ন কেৰলং খণট্ঠিতিযা এৰ, পবন্ধানুপচ্ছেদস্সাপি জীৰিতিন্দ্রিযং কারণন্তি দট্ঠব্বং, ইতরথা আযুক্খযতো মরণং ন যুজ্জেয্যাতি।</p>
<p class="bodytext"><a name="para440"></a><span class="paranum">৪৪০</span>. <span class="bld">মনোধাতুমনোৰিঞ্ঞাণধাতূনং নিস্সযলক্খণং হদযৰত্থূ</span>তি কথমেতং ৰিঞ্ঞাতব্বন্তি? আগমতো, যুত্তিতো চ। ‘‘যং রূপং নিস্সায মনোধাতু চ মনোৰিঞ্ঞাণধাতু চ <a name="V2.0091"></a> পৰত্তন্তি, তং রূপং মনোধাতুযা চ মনোৰিঞ্ঞাণধাতুযা চ তংসম্পযুত্তকানঞ্চ ধম্মানং নিস্সযপচ্চযেন পচ্চযো’’তি <a name="M2.0097"></a> (পট্ঠা॰ ১.১.৮) এৰমাদি আগমো। যদি এৰং, কস্মা রূপকণ্ডে তং ন ৰুত্তন্তি? তত্থ অৰচনং অঞ্ঞকারণং। কিং পন তন্তি? দেসনাভেদো। যথা হি চক্খুৰিঞ্ঞাণাদীনি একন্ততো চক্খাদিনিস্সযানি, ন এৰং মনোৰিঞ্ঞাণং একন্তেন হদযৰত্থুনিস্সযং। নিস্সিতৰসেন চ ৰত্থুদুকাদিদেসনা পৰত্তা ‘‘অত্থি রূপং চক্খুৰিঞ্ঞাণস্স ৰত্থু, অত্থি রূপং চক্খুৰিঞ্ঞাণস্স ন ৰত্থূ’’তিআদিনা (ধ॰ স॰ ৫৮৪)। যম্পি একন্ততো হদযৰত্থুনিস্সযং, তস্স ৰসেন ‘‘অত্থি রূপং মনোৰিঞ্ঞাণস্স ৰত্থূ’’তিআদিনা দুকাদীসু ৰুচ্চমানেসুপি ন তদনুগুণা আরম্মণদুকাদযো সম্ভৰন্তি। ন হি ‘‘অত্থি রূপং মনোৰিঞ্ঞাণস্স আরম্মণং, অত্থি রূপং ন মনোৰিঞ্ঞাণস্স আরম্মণ’’ন্তি সক্কা ৰত্তুন্তি ৰত্থারম্মণদুকা ভিন্নগতিকা সিযুন্তি একরসা দেসনা ন ভৰেয্য। একরসঞ্চ দেসনং দেসেতুং ইধ সত্থু অজ্ঝাসযো। তস্মা তত্থ হদযৰত্থু ন ৰুত্তং, ন অলব্ভমানত্তাতি দট্ঠব্বং।</p>
<p class="bodytext">যুত্তি পন এৰং ৰেদিতব্বা – নিপ্ফন্নউপাদাযরূপনিস্সযং ধাতুদ্বযং পঞ্চৰোকারভৰে। তত্থ রূপাযতনাদীনং, ওজায চ ইন্দ্রিযবদ্ধতো বহিপি পৰত্তিদস্সনতো ন তংনিস্সযতা যুজ্জতি, ইত্থিপুরিসিন্দ্রিযানম্পি তদুভযরহিতেপি সন্তানে ধাতুদ্বযদস্সনতো ন তংনিস্সযতা যুজ্জতি, জীৰিতিন্দ্রিযস্সাপি অঞ্ঞকিচ্চং ৰিজ্জতীতি ন তংনিস্সযতা যুজ্জতি এৰাতি পারিসেসতো হদযৰত্থু, তেসং নিস্সযোতি ৰিঞ্ঞাযতি। সক্কা হি ৰত্তুং নিপ্ফন্নউপাদাযরূপনিস্সযং ধাতুদ্বযং পঞ্চৰোকারভৰে রূপপটিবদ্ধৰুত্তিভাৰতো। যং যঞ্হি রূপপটিবদ্ধৰুত্তি, তং তং নিপ্ফন্নউপাদাযরূপনিস্সযং দিট্ঠং যথা ‘‘চক্খুৰিঞ্ঞাণধাতূ’’তি। ‘‘পঞ্চৰোকারভৰে’’তি চ ৰিসেসনং মনোৰিঞ্ঞাণধাতুৰসেন কতং। মনোধাতু পন চতুৰোকারভৰে নত্থেৰ। ননু চ ইন্দ্রিযনিস্সযতাযপি সাধনতো ৰিরুদ্ধো হেতু আপজ্জতীতি? ন দিট্ঠবাধনতো। দিট্ঠং হেতং চক্খুৰিঞ্ঞাণস্স ৰিয ধাতুদ্বযস্স ৰত্থুনো মন্দতিক্খাদিঅননুৰিধানং। তথা হিস্স পাল়িযং ইন্দ্রিযপচ্চযতা ন ৰুত্তা। তেন তদনুৰিধানসঙ্খাতা ইন্দ্রিযনিস্সযতা বাধীযতি। হোতু ধাতুদ্বযনিস্সযো হদযৰত্থু, উপাদাযরূপঞ্চ, এতং পন কম্মসমুট্ঠানং, পটিনিযতকিচ্চং, হদযপদেসে ঠিতমেৰাতি কথং ৰিঞ্ঞাযতীতি? ৰুচ্চতে – ৰত্থুরূপভাৰতো <span class="bld">কম্মসমুট্ঠানং</span> চক্খু ৰিয, ততো এৰ <a name="M2.0098"></a> <span class="bld">পটিনিযতকিচ্চং,</span> ৰত্থুরূপভাৰতোতি চ ৰিঞ্ঞাণনিস্সযভাৰতোতি অত্থো। অট্ঠিং কত্বা মনসি কত্বা সব্বচেতসা সমন্নাহরিত্বা কিঞ্চি চিন্তেন্তস্স হদযস্স খিজ্জনতো তত্থেতমৰট্ঠিতন্তি ৰিঞ্ঞাযতি। <span class="bld">তাসঞ্ঞেৰ ধাতূন</span>ন্তি মনোধাতুমনোৰিঞ্ঞাণধাতূনংযেৰ <a name="V2.0092"></a>। নিস্সযভাৰতো উপরি আরোপেত্বা ৰহন্তং ৰিয পচ্চুপতিট্ঠতীতি <span class="bld">উব্বহনপচ্চুপট্ঠানং</span>। সেসং হেট্ঠা ৰুত্তনযমেৰ।</p>
<p class="bodytext"><a name="para441"></a><span class="paranum">৪৪১</span>. অভিক্কমো আদি যেসং তে অভিক্কমাদী। আদি-সদ্দেন পটিক্কমসমিঞ্জনপসারণউক্খেপনঅৰেক্খেপনাদিকা সব্বা কিরিযা পরিগ্গয্হতি। তেসং অভিক্কমাদীনং পৰত্তকং চিত্তং সমুট্ঠানং যস্সা সা <span class="bld">অভিক্কমাদিপ্পৰত্তকচিত্তসমুট্ঠানা,</span> ৰাযোধাতু। তস্সা যং সহজরূপকাযস্স থম্ভনসন্ধারণচলনসঙ্খাতং কিচ্চং, তস্স সহকারীকারণভূতো আকারৰিসেসো কাযৰিঞ্ঞত্তি নামাতি দস্সেন্তো আহ <span class="bld">‘‘অভিক্কমাদি…পে॰… কাযৰিঞ্ঞত্তী’’</span>তি।</p>
<p class="bodytext">কস্স পন আকারৰিকারোতি? সামত্থিযতো ৰাযোধাতুঅধিকানং চিত্তজমহাভূতানং। কিং তং সামত্থিযং? চিত্তজতা, উপাদাযরূপতা চ। অথ ৰা ৰাযোধাতুযা আকারৰিকারো সহজ…পে॰… পচ্চযোতি সম্বন্ধিতব্বং। যদি এৰং ৰিঞ্ঞত্তিযা উপাদাযরূপভাৰো ন যুজ্জতি। ন হি উপাদাযরূপং একভূতসন্নিস্সযং অত্থি। ‘‘চতুন্নং মহাভূতানং উপাদাযরূপ’’ন্তি হি ৰুত্তং, নাযং দোসো চতুন্নং ৰিকারো চতূসু একস্সাপি হোতি চতুসাধারণধনং ৰিয। ৰাযোধাতুঅধিকতায চ কলাপস্স ‘‘ৰাযোধাতুযা’’তি ৰচনং ন ৰিরুজ্ঝতি। এৰং অধিকতা চ সামত্থিযতো, ন পমাণতো। অঞ্ঞথা হি অৰিনিব্ভোগৰুত্তিতা ন যুজ্জেয্য। ৰাযোধাতুযা এৰাতি কেচি। তেসং মতেন ৰিঞ্ঞত্তিযা উপাদাযরূপতা দুরুপপাদা। ন হি একস্স ৰিকারো চতুন্নং হোতি। সা পনাযং হত্থচলনাদীসু ফন্দমানৰণ্ণগ্গহণানন্তরমৰিঞ্ঞাযমানন্তরেন মনোদ্বারজৰনেন গয্হতি। ফন্দমানৰণ্ণৰিনিমুত্তো কোচি ৰিকারো অত্থি। তস্স চ তগ্গহণানন্তরং গহণং হোতীতি কথমেতং ৰিঞ্ঞাযতীতি অধিপ্পাযগ্গহণতো। ন হি ৰিঞ্ঞত্তিৰিকাররহিতেসু রুক্খচলনাদীসু ‘‘ইদমেস কারেতি মঞ্ঞে’’তি অধিপ্পাযগ্গহণং <a name="M2.0099"></a> দিট্ঠং, হত্থচলনাদীসু পন দিট্ঠং। তস্মা ফন্দমানৰণ্ণৰিনিমুত্তো কোচি ৰিকারো অত্থি অধিপ্পাযস্স ঞাপকোতি ৰিঞ্ঞাযতি। ঞাপকো চ হেতু ঞাপেতব্বমত্থং সযং গহিতো এৰ ঞাপেতি, ন ৰিজ্জমানতামত্তেনাতি ৰণ্ণগ্গহণানন্তরং ৰিকারগ্গহণম্পি অনুমানতো ৰিঞ্ঞাযতি। তথা হি ৰদন্তি –</p>
<p class="gatha1">‘‘ৰিসযত্তমনাপন্না, সদ্দা নেৰত্থবোধকা।</p>
<p class="gathalast">ন সত্তামত্ততো অত্থে, তে অঞ্ঞাতা পকাসকা’’তি॥</p>
<p class="bodytext">যদি <a name="V2.0093"></a> ৰিকারগ্গহণমেৰ কারণং অধিপ্পাযগ্গহণস্স, কস্মা অগ্গহিতসঙ্কেতানং অধিপ্পাযগ্গহণং ন হোতীতি? ন কেৰলং ৰিকারগ্গহণমেৰ অধিপ্পাযগ্গহণস্স কারণং, অথ খো পুরিমসিদ্ধসম্বন্ধগ্গহণঞ্চ ইমস্স উপনিস্সযোতি দট্ঠব্বং। থম্ভনসন্ধারণচলনানি ৰিঞ্ঞত্তিৰিকারসহিতায ৰাযোধাতুযা হোন্তীতি ৰুত্তং। কিং সব্বাৰ ৰাযোধাতূ সব্বানি তানি করোন্তীতি? নযিদমেৰং। সত্তমজৰনসম্ভূতা হি ৰাযোধাতু পুরিমজৰনসম্ভূতা ৰাযোধাতুযো উপথম্ভকপচ্চযে লভিত্বা দেসন্তরুপ্পত্তিহেতুভাৰেন চলযতি চিত্তজরূপং, ন ইতরা। ইতরা পন সন্থম্ভনসন্ধারণমত্তং করোন্তিযো তস্সা উপকারায হোন্তি। দেসন্তরুপ্পত্তি এৰ চলনন্তি নিমিত্তে চ কত্তুভাৰো সমারোপিতোতি দট্ঠব্বং। অঞ্ঞথা ধম্মানং অব্যাপারতা, খণিকতা চ ন সিযা। সত্তহি যুগেহি আকড্ঢিতব্বসকটমেত্থ <span class="bld">অট্ঠকথাযং</span> নিদস্সিতং। চিত্তজরূপে পন চলন্তে তংসম্বন্ধতায উতুকম্মাহারজরূপম্পি চলতি নদীসোতে পক্খিত্তসুক্খগোমযপিণ্ডং ৰিয ফন্দমানৰণ্ণগ্গহণানন্তরং ৰিঞ্ঞত্তিগ্গহণস্স ৰুত্তত্তা। কিং চলনকরা এৰ ৰাযোধাতু ৰিঞ্ঞত্তিৰিকারসহিতাতি? নযিদমেৰং, তথা চলযিতুমসক্কুণন্তিযোপি থম্ভনসন্ধারণমত্তকরা পঠমজৰনাদিসম্ভূতাপি ৰাযোধাতুযো ৰিঞ্ঞত্তিৰিকারসহিতা এৰাতি গহেতব্বং। যেন দিসাভাগেনাযং অভিক্কমাদিং পৰত্তেতুকামো, তদভিমুখৰিকারসব্ভাৰতো। অধিপ্পাযসহভাৰী হি ৰিকারো ৰিঞ্ঞত্তি। এৰঞ্চ কত্বা মনোদ্বারাৰজ্জনস্সাপি ৰিঞ্ঞত্তিসমুট্ঠাপকৰচনং সুট্ঠু যুজ্জতি। যথাৰুত্তৰিকারগ্গহণমুখেন তংসমঙ্গিনো অধিপ্পাযো ৰিঞ্ঞাযতীতি ৰুত্তং <span class="bld">‘‘অধিপ্পাযপ্পকাসনরসা’’</span>তি।</p>
<p class="bodytext">কাযৰিপ্ফন্দনস্স <a name="M2.0100"></a> হেতুভূতায ৰাযোধাতুযা ৰিকারভাৰতো পরিযাযেন ৰিঞ্ঞত্তি <span class="bld">কাযৰিপ্ফন্দনহেতুভাৰপচ্চুপট্ঠানা</span> ৰুত্তা। <span class="bld">চিত্তসমুট্ঠানৰাযোধাতুপদট্ঠানা</span>তি চ ৰাযোধাতুযা কিচ্চাধিকতায ৰুত্তং। <span class="bld">কাযৰিপ্ফন্দনেন অধিপ্পাযৰিঞ্ঞাপনহেতুত্তা</span>তি কাযৰিপ্ফন্দনেন করণভূতেন অধিপ্পাযস্স ৰিঞ্ঞাপনহেতুভাৰতো কাযৰিঞ্ঞত্তীতি ৰুচ্চতীতি সম্বন্ধো। অযঞ্হেত্থ অত্থো – ৰিঞ্ঞাপেতীতি ৰিঞ্ঞত্তি। কিং ৰিঞ্ঞাপেতি? অধিপ্পাযং। কেন? কাযেন। কীদিসেন? ৰিপ্ফন্দমানেনাতি। দুতিযনযে পন যথাৰুত্তেন কাযেন ৰিঞ্ঞাযতীতি <span class="bld">কাযৰিঞ্ঞত্তি</span>। সেসং ৰুত্তনযমেৰ।</p>
<p class="bodytext">অত্থাৰবোধনসমত্থো ৰচীৰিসেসো <span class="bld">ৰচীভেদো</span>। তেন ৰাযুৰনপ্পতিনদীঘোসাদিং নিৰত্তেতি। তস্স পৰত্তকং চিত্তং সমুট্ঠানং যস্সা সা <span class="bld">ৰচীভেদপ্পৰত্তকচিত্তসমুট্ঠানা,</span> পথৰীধাতু। তস্সা যং উপাদিন্নসঙ্খাতস্স <a name="V2.0094"></a> অক্খরুপ্পত্তিট্ঠানস্স ঘট্টনসঞ্ঞিতং কিচ্চং, তস্স সহকারীকারণভূতো আকারৰিসেসো ৰচীৰিঞ্ঞত্তি নামাতি দস্সেন্তো আহ <span class="bld">‘‘ৰচীভে…পে॰… ৰচীৰিঞ্ঞত্তী’’</span>তি।</p>
<p class="bodytext">ইদানি ‘‘কস্স পন আকারৰিকারো’’তিআদি কাযৰিঞ্ঞত্তিযং ৰুত্তনযেনেৰ ৰেদিতব্বং। অযং পন ৰিসেসো – যথা তত্থ ‘‘ফন্দমানৰণ্ণগ্গহণানন্তর’’ন্তি ৰুত্তং, এৰমিধ ‘‘সুয্যমানসদ্দসৰনানন্তর’’ন্তি যোজেতব্বং। ইধ চ থম্ভনাদীনং অভাৰতো ‘‘সত্তমজৰনসম্ভূতা’’তিআদিনযো ন লব্ভতি। ঘট্টনেন হি সদ্ধিং সদ্দো উপ্পজ্জতি। ঘট্টনঞ্চ পঠমজৰনাদীসুপি লব্ভতেৰ। <span class="bld">ঘট্টনং</span> পচ্চযৰসেন ভূতকলাপানং অঞ্ঞমঞ্ঞং আসন্নতরুপ্পাদো। <span class="bld">চলনং</span> একস্সাপি দেসন্তরুপ্পাদপরম্পরতাতি অযমেতেসং ৰিসেসো। যথা চ ৰাযোধাতুযা চলনং কিচ্চং, এৰং পথৰীধাতুযা ঘট্টনং। তেনেৰাহ <span class="bld">‘‘পথৰীধাতুযা উপাদিন্নঘট্টনস্স পচ্চযো’’</span>তি। সেসং ৰুত্তনযমেৰ। <span class="bld">যথা হী</span>তিআদি কাযৰচীৰিঞ্ঞত্তীনং অনুমানৰসেন গহেতব্বভাৰৰিভাৰনং। <span class="bld">যথা হি উস্সাপেত্বা বদ্ধগোসীসাদি</span>রূপানি দিস্বা তদনন্তরপ্পৰত্তায অৰিঞ্ঞাযমানন্তরায মনোদ্বারৰীথিযা গোসীসাদীনং উদকসহচারিপ্পকারসঞ্ঞাণাকারং গহেত্বা উদকগ্গহণং হোতি, এৰং ৰিপ্ফন্দমানসমুচ্চারিযমানৰণ্ণসদ্দে গহেত্বা তদনন্তরপৰত্তায অৰিঞ্ঞাযমানন্তরায মনোদ্বারৰীথিযা পুরিমসিদ্ধসম্বন্ধগহণূপনিস্সযসহিতায সাধিপ্পাযৰিকারগ্গহণং হোতি।</p>
<p class="bodytext"><a name="para442"></a><span class="paranum">৪৪২</span>. রূপানি <a name="M2.0101"></a> পরিচ্ছিন্দতি, সযং ৰা তেহি পরিচ্ছিজ্জতি, রূপানং ৰা পরিচ্ছেদমত্তং রূপপরিচ্ছেদো, তং লক্খণং এতিস্সাতি <span class="bld">রূপপরিচ্ছেদলক্খণা</span>। অযং হি আকাসধাতু তং তং রূপকলাপং পরিচ্ছিন্দন্তী ৰিয হোতি। তেনাহ <span class="bld">‘‘রূপপরিযন্তপ্পকাসনরসা’’</span>তি। অত্থতো পন যস্মা রূপানং পরিচ্ছেদমত্তং হুত্বা গয্হতি, তস্মা ৰুত্তং <span class="bld">‘‘রূপমরিযাদপচ্চুপট্ঠানা’’</span>তি। যস্মিং কলাপে ভূতানং পরিচ্ছেদো, তেহেৰ <span class="bld">অসম্ফুট্ঠভাৰপচ্চুপট্ঠানা</span>। ৰিজ্জমানেপি হি কলাপন্তরভূতানং কলাপন্তরভূতেহি সম্ফুট্ঠভাৰে তংতংভূতৰিৰিত্ততা রূপপরিযন্তো আকাসোতি যেসং সো পরিচ্ছেদো, তেহি সো অসম্ফুট্ঠোৰ। অঞ্ঞথা পরিচ্ছিন্নতা ন সিযা তেসং ভূতানং ব্যাপিভাৰাপত্তিতো। অব্যাপিতা হি অসম্ফুট্ঠতা। তেনাহ ভগৰা ‘‘অসম্ফুট্ঠং চতূহি মহাভূতেহী’’তি (ধ॰ স॰ ৬৩৭, ৭২৪)। কণ্ণচ্ছিদ্দমুখৰিৰরাদিৰসেন চ <span class="bld">ছিদ্দৰিৰরভাৰপচ্চুপট্ঠানা ৰা</span>। যেসং রূপানং পরিচ্ছেদো, তত্থেৰ তেসং পরিচ্ছেদভাৰেন লব্ভতীতি ৰুত্তং <span class="bld">‘‘পরিচ্ছিন্নরূপপদট্ঠানা’’</span>তি। <span class="bld">‘‘যায পরিচ্ছিন্নেসূ’’</span>তিআদিনা আকাসধাতুযা তংতংকলাপানং কলাপন্তরেহি অসঙ্করকারণতং দস্সেতি।</p>
<p class="bodytext"><a name="para443"></a><span class="paranum">৪৪৩</span>. <span class="bld">অদন্ধতা</span>তি <a name="V2.0095"></a> অগরুতা। <span class="bld">ৰিনোদনং</span> ৰিক্খিপনং, অপনযনন্তি অত্থো। <span class="bld">অথদ্ধতা</span>তি অকথিনতা। অত্তনো মুদুভাৰেনেৰ সব্বকিরিযাসু <span class="bld">অৰিরোধিতা</span>। মুদু হি কত্থচি ন ৰিরুজ্ঝতি। তীসুপি ঠানেসু পটিপক্খে <span class="bld">অ</span>-কারো দন্ধতাদিহেতূনং পটিপক্খসমুট্ঠানত্তা লহুতাদীনন্তি কেচি। অপরে পন ‘‘সত্তাপটিসেধে’’তি ৰদন্তি। সরীরেন কত্তব্বকিরিযানং অনুকূলতাসঙ্খাতকম্মঞ্ঞভাৰো লক্খণং এতিস্সাতি <span class="bld">সরীরকিরিযানুকূলকম্মঞ্ঞভাৰলক্খণা</span>। অকম্মঞ্ঞং দুব্বলং নাম হোতীতি কম্মঞ্ঞতা <span class="bld">অদুব্বলভাৰপচ্চুপট্ঠানা</span> ৰুত্তা।</p>
<p class="bodytext">লহুতাদীনং অঞ্ঞমঞ্ঞাৰিজহনেন দুৰিঞ্ঞেয্যনানত্ততা ৰুত্তাতি তংতংৰিকারাধিকরূপেহি তংনানত্তপ্পকাসনত্থং <span class="bld">‘‘এৰং সন্তেপী’’</span>তি ৰুত্তং। <span class="bld">ধাতুক্খোভো</span> ৰাতপিত্তসেম্হপকোপো, রসাদিধাতূনং ৰা ৰিকারাৰত্থা। দ্বিধা ৰুত্তোপি অত্থতো পথৰীধাতুআদীনং ধাতূনংযেৰ ৰিকারোতি দট্ঠব্বো। <span class="bld">পটিপক্খপচ্চযা</span> সপ্পাযউতুআহারাৰিক্খিত্তচিত্ততা। তে চ তংতংৰিকারস্স ৰিসেসপচ্চযভাৰতো ৰুত্তা, অৰিসেসেন পন <a name="M2.0102"></a> সব্বে সব্বেসং পচ্চযা। যতো নেসং অঞ্ঞমঞ্ঞাৰিজহনং, ইদ্ধিৰল়ঞ্জনাদীসু ৰিয ৰসৰত্তনং <span class="bld">মদ্দৰপ্পকারো। সুপরিমদ্দিতচম্মসুধন্তসুৰণ্ণ</span>গহণঞ্চেত্থ মুদুকম্মঞ্ঞসদিসরূপনিদস্সনমত্তং, ন তং ইধ অধিপ্পেতং মুদুতাকম্মঞ্ঞতাসব্ভাৰতো। ন হি অনিন্দ্রিযবদ্ধরূপসন্তানে লহুতাদীনি সম্ভৰন্তি, ইন্দ্রিযবদ্ধেপি রূপভৰে ন সন্তি দন্ধত্তকরাদিধাতুক্খোভাভাৰতো। সতি হি তাদিসে ধাতুক্খোভে তপ্পটিপক্খপচ্চযসমুট্ঠানাহি লহুতাদীহি ভৰিতব্বন্তি কেচি, তং অকারণং। ন হি ৰূপসমেতব্বপচ্চনীকাপেক্খো তব্বিরোধিধম্মসমুপ্পাদো, তথা সতি সহেতুককিরিযচিত্তুপ্পাদেসু কাযলহুতাদীনং অভাৰোৰ সিযা। কস্মা পন কম্মজরূপেসু লহুতাদযো ন হোন্তীতি? পচ্চুপ্পন্নপচ্চযাপেক্খত্তা। অঞ্ঞথা সব্বদাভাৰীহি লহুতাদীহি ভৰিতব্বং সিযাতি।</p>
<p class="bodytext"><a name="para444"></a><span class="paranum">৪৪৪</span>. আদি চযো, ঈসং ৰা চযোতি আচযো, যথাপচ্চযং ততো ততো আগতস্স ৰিয চযোতি ৰা আচযো, তদুভযং একজ্ঝং গহেত্বা আচযো লক্খণং এতস্সাতি <span class="bld">আচযলক্খণো। রূপস্স উপচযো</span> পঠমুপ্পাদো, ৰড্ঢি চ ‘‘উপঞ্ঞত্তং উপসিত্ত’’ন্তিআদীসু ৰিয উপ-সদ্দস্স পঠমূপরিঅত্থস্স নিদস্সনতো। <span class="bld">পুব্বন্ততো</span>তি পুব্বকোট্ঠাসতো, অনাগতভাৰতোতি অত্থো। উপ্পজ্জমানে রূপধম্মে উপ্পাদো অনাগতক্খণতো উম্মুজ্জাপেন্তো ৰিয হোতীতি ৰুত্তং <span class="bld">‘‘উম্মুজ্জাপনরসো’’</span>তি। তথা সো ‘‘ইমে রূপধম্মা’’তি নিয্যাতেন্তো ৰিয গয্হতীতি আহ <span class="bld">‘‘নিয্যাতনপচ্চুপট্ঠানো’’</span>তি। <span class="bld">পরিপুণ্ণভাৰপচ্চুপট্ঠানতা</span> ‘‘উপরিচযো উপচযো’’তি ইমস্স অত্থস্স ৰসেন <a name="V2.0096"></a> ৰেদিতব্বা। <span class="bld">পৰত্তিলক্খণা</span>তি রূপানং পৰত্তনন্তি লক্খিতব্বা। <span class="bld">অনুপ্পবন্ধনরসা</span>তি পুব্বাপরৰসেন অনু অনু পবন্ধনকিচ্চা। ততো এৰ অনুপচ্ছেদৰসেন গহেতব্বতো <span class="bld">অনুপচ্ছেদপচ্চুপট্ঠানা</span>।</p>
<p class="bodytext"><span class="bld">উভযম্পী</span>তি উপচযো সন্ততীতি উভযম্পি। <span class="bld">জাতিরূপস্সেৰা</span>তি রূপুপ্পাদস্সেৰ <span class="bld">অধিৰচনং</span>। যদি এৰং কস্মা ৰিভজ্জ ৰুত্তাতি আহ <span class="bld">‘‘আকারনানত্ততো’’</span>তি, জাতিরূপস্স পৰত্তিআকারভেদতোতি অত্থো। ৰেনেয্যৰসেন ৰিভজ্জকথনে কারণং পরতো আৰি ভৰিস্সতি। কথং পনেতং ৰিঞ্ঞাতব্বং, পৰত্তিআকারনানত্ততো জাতিরূপস্স ভেদো, ন সভাৰতোতি <a name="M2.0103"></a>? নিদ্দেসতোতি দস্সেন্তো <span class="bld">‘‘যস্মা পনা’’</span>তিআদিমাহ। তত্থ <span class="bld">যো আযতনান</span>ন্তি যো অড্ঢেকাদসন্নং রূপাযতনানং আদিচযত্তা <span class="bld">‘‘আচযো’’</span>তি ৰুত্তো। <span class="bld">সো</span> এৰ <span class="bld">উপচযো</span> পঠমুপ্পাদভাৰতো উপ-সদ্দো পঠমত্থোতি কত্বা। <span class="bld">যো</span> পন তত্থেৰ উপ্পজ্জমানানং উপরি চযত্তা <span class="bld">উপচযো, সা</span> এৰ <span class="bld">সন্ততি</span> অনুপবন্ধৰসেন উপ্পত্তিভাৰতো। অথ ৰা <span class="bld">যো আযতনানং আচযো</span> পঠমভাৰেন উপলক্খিতো উপ্পাদো, সো পন তত্থেৰ উপ্পজ্জমানানং উপরি চযত্তা <span class="bld">উপচযো,</span> ৰড্ঢীতি অত্থো। উপচযো ৰড্ঢিভাৰেন উপলক্খিতো উপ্পাদো, <span class="bld">সা</span> এৰ <span class="bld">সন্ততি</span> পবন্ধাকারেন উপ্পত্তিভাৰতো। তেনাহ <span class="bld">‘‘অট্ঠকথাযম্পী’’</span>তিআদি।</p>
<p class="bodytext">তত্থ <span class="bld">এৰং কিং কথিত</span>ন্তি ‘‘যো আযতনানং আচযো’’তিআদিনা (ধ॰ স॰ ৬৪১) নিদ্দেসেন কিং অত্থজাতং কথিতং হোতি? আযতনেন আচযো কথিতো। আচযুপচযসন্ততিযো হি নিব্বত্তিভাৰেন আচযো এৰাতি আযতনেহি আচযাদীনং পকাসিতত্তা তেহি আচযো কথিতো। আযতনানং আচযাদিৰচনেনেৰ আচযসভাৰানি উপ্পাদধম্মানি আযতনানীতি আচযেন তংপকতিকং আযতনং কথিতং। লক্খণঞ্হি উপ্পাদো, ন রূপরূপন্তি।</p>
<p class="bodytext"><span class="bld">রূপপরিপাকো</span> রূপধম্মানং জিণ্ণতা। <span class="bld">উপনযনরসা</span>তি ভঙ্গুপনযনকিচ্চা। <span class="bld">সভাৰানপগমেপী</span>তি কক্খল়তাদিসভাৰস্স অৰিগমেপি। ঠিতিক্খণে হি জরা, ন চ তদা ধম্মো সভাৰং ৰিজহতি নাম। <span class="bld">নৰভাৰো</span> উপ্পাদাৰত্থা, তস্স অপগমভাৰেন গয্হতীতি আহ <span class="bld">‘‘নৰভাৰাপগমপচ্চুপট্ঠানা’’</span>তি। <span class="bld">‘‘অরূপধম্মান’’</span>ন্তি ইদং তেসং জরায সুট্ঠু পটিচ্ছন্নতায ৰুত্তং। রূপধম্মানম্পি হি খণিকজরা পটিচ্ছন্না এৰ, যা অৰীচিজরাতিপি ৰুচ্চতি। <span class="bld">এস ৰিকারো</span>তি খণ্ডিচ্চাদিৰিকারমাহ। সো হি অরূপধম্মেসু ন লব্ভতি। যা অৰীচিজরা নাম, তস্সাপি <a name="V2.0097"></a> এস ৰিকারো নত্থীতি সম্বন্ধিতব্বং। নত্থি এতিস্সা জরায ৰীচীতি <span class="bld">অৰীচিজরা,</span> নৰভাৰতো দুৰিঞ্ঞেয্যন্তরজরাতি অত্থো।</p>
<p class="bodytext">পরিতো সব্বসো ‘‘ভিজ্জন’’ন্তি লক্খিতব্বাতি <span class="bld">পরিভেদলক্খণা</span>। নিচ্চং নাম ধুৰং, রূপং পন খণভঙ্গিতায যেন ভঙ্গেন ন নিচ্চন্তি অনিচ্চং, সো অনিচ্চস্স ভাৰোতি <span class="bld">অনিচ্চতা</span>। সা পন যস্মা ঠিতিপ্পত্তং রূপং ৰিনাসভাৰেন <a name="M2.0104"></a> সংসীদন্তী ৰিয হোতীতি ৰুত্তং <span class="bld">‘‘সংসীদনরসা’’</span>তি। যস্মা চ সা রূপধম্মানং ভঙ্গভাৰতো খযৰযাকারেনেৰ গয্হতি, তস্মা ৰুত্তং <span class="bld">‘‘খযৰযপচ্চুপট্ঠানা’’</span>তি।</p>
<p class="bodytext"><a name="para445"></a><span class="paranum">৪৪৫</span>. <span class="bld">ওজালক্খণো</span>তি এত্থ অঙ্গমঙ্গানুসারিনো রসস্স সারো উপথম্ভবলকরো ভূতনিস্সিতো একো ৰিসেসো ওজা। কবল়ং করীযতীতি <span class="bld">কবল়ীকারো</span>। আহরীযতীতি <span class="bld">আহারো,</span> কবল়ং কত্বা অজ্ঝোহরীযতীতি অত্থো। ইদং পন সৰত্থুকং ওজং দস্সেতুং ৰুত্তং। বাহিরং আহারং পচ্চযং লভিত্বা এৰ অজ্ঝত্তিকাহারো রূপং উপ্পাদেতি, সো পন রূপং আহরতীতি আহারো। তেনাহ <span class="bld">‘‘রূপাহরণরসো’’</span>তি। ততো এৰ ওজট্ঠমকরূপুপ্পাদনেন ইমস্স কাযস্স <span class="bld">উপথম্ভনপচ্চুপট্ঠানো</span>। ওজায রূপাহরণকিচ্চং বাহিরাধীনন্তি আহ <span class="bld">‘‘আহরিতব্বৰত্থুপদট্ঠানো’’</span>তি।</p>
<p class="bodytext"><a name="para446"></a><span class="paranum">৪৪৬</span>. <span class="bld">বলরূপ</span>ন্তিআদীসু ইমস্মিং কাযে বলং নাম অত্থি, সম্ভৰো নাম অত্থি, রোগো নাম অত্থি, ‘‘জাতি সঞ্জাতী’’তি (ৰিভ॰ ১৯১) ৰচনতো জাতি নাম অত্থি, তেহিপি চতূহি মহাভূতেহি ৰিনা অভাৰতো উপাদাযরূপেহি ভৰিতব্বন্তি অধিপ্পাযো। <span class="bld">একচ্চান</span>ন্তি অভযগিরিৰাসীনং। <span class="bld">পটিক্খিত্ত</span>ন্তি এত্থ এৰং পটিক্খেপো ৰেদিতব্বো – মিদ্ধং রূপমেৰ ন হোতি নীৰরণেসু দেসিতত্তা। যস্স হি নীৰরণেসু দেসনা, তং ন রূপং যথা কামচ্ছন্দো। সিযা পনেতং দুৰিধং মিদ্ধং রূপং, অরূপঞ্চাতি। তত্থ যং অরূপং, তং নীৰরণেসু দেসিতং ‘‘ন রূপ’’ন্তি? তং ন, ৰিসেসৰচনাভাৰতো। ন হি ৰিসেসেত্বা মিদ্ধং নীৰরণেসু দেসিতং, তস্মা মিদ্ধস্স দুৰিধতং পরিকপ্পেত্বাপি ন সক্কা নীৰরণভাৰং নিৰত্তেতুং। সক্কা হি ৰত্তুং ‘‘যং তং অরূপতো অঞ্ঞং মিদ্ধং পরিকপ্পিতং, তম্পি নীৰরণং মিদ্ধসভাৰত্তা ইতরং মিদ্ধং ৰিযা’’তি।</p>
<p class="bodytext">ভৰতু <a name="V2.0098"></a> নীৰরণং, কো ৰিরোধোতি চে? নীৰরণঞ্চ পহাতব্বং। পঞ্চ নীৰরণে পহায ‘‘অদ্ধা মুনীসি সম্বুদ্ধো, নত্থি নীৰরণা তৰা’’তি (সু॰ নি॰ ৫৪৬) ৰচনতো। অপ্পহাতব্বঞ্চ রূপং ‘‘কতমে ধম্মা নেৰ দস্সনেন ন ভাৰনায পহাতব্বা? চতূসু ভূমীসু কুসলং, চতূসু ভূমীসু ৰিপাকো, তীসু ভূমীসু কিরিযাব্যাকতং, রূপঞ্চ নিব্বানঞ্চ। ইমে ধম্মা নেৰ দস্সনেন ন ভাৰনায পহাতব্বা’’তি <a name="M2.0105"></a> (ধ॰ স॰ ১৪০৭) ৰচনতো। ন চেত্থ তদারম্মণকিলেসপ্পহানং অধিপ্পেতং ‘‘রূপং, ভিক্খৰে, ন তুম্হাকং, তং পজহথা’’তিআদীসু (সং॰ নি॰ ৩.৩৪) ৰিয কামচ্ছন্দাদীনং তথা পহানস্স অনধিপ্পেতত্তা। তস্মা ন মিদ্ধং রূপং। যদি মিদ্ধস্স রূপভাৰং ন সম্পটিচ্ছথ, কথং ভগৰতো নিদ্দা। মিদ্ধঞ্হি ‘‘নিদ্দাপচলাযিকা’’তিআদিনা ৰিভঙ্গে ৰিভত্তত্তা নিদ্দাতি? ন মিদ্ধং নিদ্দা, নিদ্দাহেতুভাৰতো পন তং ‘‘নিদ্দা’’তি ৰিভত্তং যথা ইত্থিলিঙ্গাদি। এৰম্পি নিদ্দাহেতুনো মিদ্ধস্স অভাৰতো কথং ভগৰতো নিদ্দাতি? নিদ্দা ভগৰতো সরীরগিলানিযা, ন মিদ্ধেন। সা চ নত্থীতি ন সক্কা ৰত্তুং ‘‘পিট্ঠি মে আগিলাযতি, তমহং আযমিস্সামী’’তি (ম॰ নি॰ ২.২২) ৰচনতো। ন চেত্থ এৰমৰধারণং মিদ্ধমেৰ নিদ্দাহেতূতি, নিদ্দাহেতু এৰ মিদ্ধন্তি এৰমৰধারণা। তস্মা অঞ্ঞোপি অত্থি নিদ্দাহেতু, কো পন সোতি? সরীরগিলানিযা। তেন ৰুত্তং ‘‘নিদ্দা ভগৰতো সরীরগিলানিযা, ন মিদ্ধেনা’’তি।</p>
<p class="bodytext">নিদ্দা চ ভগৰতো নত্থীতি ন সক্কা ৰত্তুং ‘‘অভিজানামি খো পনাহং অগ্গিৰেস্সন…পে॰… দিৰা সুপিতা’’তি (ম॰ নি॰ ১.৩৮৭) ৰচনতো। ইতোপি ন মিদ্ধং রূপং সম্পযোগৰচনতো। ৰুত্তঞ্হি ‘‘থিনমিদ্ধনীৰরণং অৰিজ্জানীৰরণেন নীৰরণঞ্চেৰ নীৰরণসম্পযুত্তঞ্চা’’তিআদি (ধ॰ স॰ ১১৭৬)। ন চেত্থ যথালাভভৰনং? সক্কা পচ্চেতুং ‘‘সক্খরকথলিকম্পি মচ্ছগুম্বম্পি চরন্তম্পি তিট্ঠন্তম্পী’’তিআদি (দী॰ নি॰ ১.২৪৯) ৰিয অপ্পসিদ্ধতায রূপভাৰস্স। সিদ্ধে হি তস্স রূপভাৰে সম্ভৰতো যথালাভপচ্চযো যুজ্জেয্যাতি। ইতোপি ন রূপং মিদ্ধং আরুপ্পেসু উপ্পজ্জনতো। ৰুত্তম্পি চেতং ‘‘নীৰরণং ধম্মং পটিচ্চ নীৰরণো ধম্মো উপ্পজ্জতি নপুরেজাতপচ্চযা’’তি (পট্ঠা॰ ৩.৮.৮) ইমস্স ৰিভঙ্গে ‘‘আরুপ্পে কামচ্ছন্দনীৰরণং পটিচ্চ থিনমিদ্ধনীৰরণং উদ্ধচ্চনীৰরণং অৰিজ্জানীৰরণং উপ্পজ্জতী’’তি ৰিত্থারো। তস্মা ‘‘ন মিদ্ধং রূপ’’ন্তি যং অট্ঠকথাসু পটিক্খিত্তং, তং সুপটিক্খিত্তমেৰ।</p>
<p class="bodytext"><span class="bld">ইতরেসূ</span>তি <a name="V2.0099"></a> বলরূপাদীসু। কম্মসমুট্ঠানস্সাপি রোগস্স ৰিসভাগপচ্চযসমুপ্পন্নো ধাতুক্খোভো আসন্নকারণং, পগেৰ ইতরস্স। সো চ অত্থতো রূপধম্মানং ৰিকারাৰত্থাঠিতিভঙ্গক্খণেসু এৰ সিযাতি ৰুত্তং <span class="bld">‘‘রোগরূপং জরতাঅনিচ্চতাগহণেন গহিতমেৰা’’</span>তি। <span class="bld">উপচযসন্ততিগহণেন গহিতমেৰা</span>তি তব্বিনিমুত্তস্স রূপুপ্পাদস্স অভাৰতো। উপাদাৰত্থায <a name="M2.0106"></a> চ অঞ্ঞা জাতি নাম নত্থেৰ। সম্ভৰো কামধাতুযং একচ্চিযসত্তানং ইন্দ্রিযপরিপাকপচ্চযো আপোধাতুযা পৰত্তিআকারৰিসেসোতি আহ <span class="bld">‘‘সম্ভৰরূপং আপোধাতুগ্গহণেন গহিতমেৰা’’</span>তি। কাযবলং নাম অত্থতো ৰাযোধাতুযা পৰত্তিআকারৰিসেসো তস্সা ৰিপ্ফারভাৰতো। যতো নং ‘‘পাণবল’’ন্তি ৰদন্তি, তেনাহ <span class="bld">‘‘বলরূপং ৰাযোধাতুগ্গহণেন গহিতমেৰা’’</span>তি। কস্মা পন নেসং অযথাক্কমতো পটিক্খেপো কতোতি? <span class="bld">ৰিসুং নত্থী</span>তি কত্বা অনুপলব্ভমানত্তা অনাদরদস্সনত্থং, মিদ্ধপটিক্খেপো ৰা মহাপঞ্হোতি পঠমং কতো। তদনুসারেন পটিলোমনযেন ইতরেসম্পি অভাৰো ৰুত্তোতি ৰেদিতব্বং।</p>
<p class="bodytext"><span class="bld">‘‘ইতী’’</span>তি ইদং <span class="bld">‘‘অট্ঠৰীসতিৰিধ’’</span>ন্তি ইমিনা সম্বন্ধিতব্বং, ইমিনা ৰুত্তক্কমেন অট্ঠৰীসতিৰিধং হোতীতি। সো চ খো পাল়িযং আগতনযেনেৰাতি অনূনতা ৰেদিতব্বা। অনধিকভাৰো পন দস্সিতো এৰ।</p>
<p class="bodytext"><a name="para447"></a><span class="paranum">৪৪৭</span>. সম্পযুত্তধম্মরাসি হিনোতি এতেন পতিট্ঠহতীহি <span class="bld">হেতু,</span> মূলট্ঠেন লোভাদিকো, অলোভাদিকো চ, তাদিসো হেতু ন হোতীতি <span class="bld">নহেতু</span>। নাস্স হেতু অত্থীতি <span class="bld">অহেতুকং,</span> সহেতুকপটিযোগিভাৰতো হেতুনা সহ ন উপ্পজ্জতীতি অত্থো। অহেতুকমেৰ হেতুনা ৰিপ্পযুত্ততায <span class="bld">হেতুৰিপ্পযুত্তং</span>। ধম্মনানত্তাভাৰেপি হি সদ্দত্থনানত্তেন ৰেনেয্যৰসেন দুকন্তরদেসনা হোতীতি দুকপদৰসেন চেতং ৰুত্তং। পচ্চযাধীনৰুত্তিতায সহ পচ্চযেনাতি <span class="bld">সপ্পচ্চযং</span>। অত্তনো পচ্চযেহি লোকে নিযুত্তং, ৰিদিতন্তি ৰা <span class="bld">লোকিযং</span>। আ ভৰগ্গং, আ গোত্রভুং ৰা সৰন্তীতি আসৰা, সহ আসৰেহীতি <span class="bld">সাসৰং,</span> আসৰেহি আলম্বিতব্বন্তি অত্থো। আদিসদ্দেন সংযোজনীযং ওঘনীযং যোগনীযং নীৰরণীযং সংকিলেসিকং পরামট্ঠং অচেতসিকং চিত্তৰিপ্পযুত্তং নরূপাৰচরং নঅরূপাৰচরং নঅপরিযাপন্নং অনিযতং অনিয্যানিকং অনিচ্চন্তি এৰমাদীনং সঙ্গহো দট্ঠব্বো।</p>
<p class="bodytext">আহিতো অহং মানো এত্থাতি অত্তা, অত্তভাৰো। তং অত্তানং অধিকিচ্চ উদ্দিস্স পৰত্তা অজ্ঝত্তা <a name="V2.0100"></a>, ইন্দ্রিযবদ্ধধম্মা, তেসু ভৰং <span class="bld">অজ্ঝত্তিকং,</span> চক্খাদি। অট্ঠকথাযং পন ৰুত্তনযেন অজ্ঝত্তমেৰ <span class="bld">অজ্ঝত্তিকং</span> যথা ৰেনযিকোতি <a name="M2.0107"></a> (অ॰ নি॰ ৮.১১; পারা॰ ৮) ইমমত্থং সন্ধায ৰুত্তং <span class="bld">‘‘অত্তভাৰং অধিকিচ্চ পৰত্তত্তা অজ্ঝত্তিক’’</span>ন্তি। <span class="bld">সেসং</span> তেৰীসতিৰিধং। <span class="bld">‘‘ততো বাহিরত্তা’’</span>তি ইদং অজ্ঝত্তিকলক্খণাভাৰতো ৰুত্তং। <span class="bld">ঘট্টনৰসেনা</span>তি ৰিসযী, ৰিসযো চ হুত্বা সঙ্ঘট্টনৰসেন। <span class="bld">সেসং</span> সোল়সৰিধং। <span class="bld">ৰিপরীতত্তা</span>তি ঘট্টনৰসেন অগহেতব্বতো। <span class="bld">দুপ্পটিৰিজ্ঝসভাৰত্তা</span>তি সুখুমভাৰেন দুৰিঞ্ঞেয্যসভাৰত্তা। ঞাণস্স আসন্নে ন হোতীতি <span class="bld">দূরে। তেরস</span> হদযৰত্থুপরিযোসানানি। <span class="bld">সভাৰেনেৰা</span>তি ‘‘রূপস্স পরিচ্ছেদো, রূপস্স ৰিকারো, রূপস্স উপচযো’’তিআদিনা অগ্গহেত্বা অত্তনো সভাৰেনেৰ কক্খল়ত্তাদিনা ঞাণেন পরিচ্ছিজ্জ গহেতব্বতো। <span class="bld">সেসং</span> দসৰিধং। <span class="bld">তব্বিপরীততাযা</span>তি সভাৰেন অপরিগ্গহিতব্বতো। সোতাদীনম্পি চক্খুনো ৰিয পসন্নসভাৰত্তা এৰ যথাসকং ৰিসযগ্গহণপচ্চযতাতি দস্সেন্তো আহ <span class="bld">‘‘চক্খাদি…পে॰… পসাদরূপ’’</span>ন্তি। <span class="bld">ৰিপরীতত্তা</span>তি তব্বিধুরসভাৰত্তা। <span class="bld">অধিপতিযট্ঠেনা</span>তি এত্থ চক্খাদীনং তাৰ পঞ্চন্নং চক্খুৰিঞ্ঞাণাদীসু আধিপতেয্যং তেসং পটুমন্দভাৰানুৰত্তনতো, ইত্থিপুরিসিন্দ্রিযদ্বযস্স সকিচ্চে জীৰিতিন্দ্রিযস্স সহজরূপানুপালনে। তদুভযং হেট্ঠা ৰুত্তমেৰ। <span class="bld">উপাদিন্নত্তা</span>তি গহিতত্তা। কম্মনিব্বত্তঞ্হি ‘‘মমেতং ফলং’’ন্তি কম্মুনা গহিতং ৰিয হোতি অপটিক্খেপতো।</p>
<p class="bodytext"><a name="para448"></a><span class="paranum">৪৪৮</span>. <span class="bld">সনিদস্সনকম্মজাদীনং তিকান</span>ন্তি সনিদস্সনত্তিকস্স, কম্মজাদিত্তিকানঞ্চ। <span class="bld">ওল়ারিকে</span>তি দ্বাদসৰিধে ওল়ারিকরূপে। <span class="bld">রূপ</span>ন্তি রূপাযতনং। দট্ঠব্বভাৰসঙ্খাতেন সহ নিদস্সনেনাতি সনিদস্সনং, পটিহননভাৰসঙ্খাতেন সহ পটিঘেনাতি সপ্পটিঘং, সনিদস্সনঞ্চ তং সপ্পটিঘঞ্চাতি <span class="bld">সনিদস্সনসপ্পটিঘং</span>। তত্থ যস্স দট্ঠব্বভাৰো অত্থি, তং <span class="bld">সনিদস্সনং</span>। চক্খুৰিঞ্ঞাণগোচরভাৰোৰ <span class="bld">দট্ঠব্বভাৰো</span>। তস্স রূপাযতনতো অনঞ্ঞত্তেপি অঞ্ঞেহি ধম্মেহি রূপাযতনং ৰিসেসেতুং অঞ্ঞং ৰিয কত্বা ৰুত্তং ‘‘সহ নিদস্সনেন সনিদস্সন’’ন্তি। ধম্মভাৰসামঞ্ঞেন হি একীভূতেসু ধম্মেসু যো নানত্তকরো ৰিসেসো, সো অঞ্ঞো ৰিয কত্বা উপচরিতুং যুত্তো। এৰং হি অত্থৰিসেসাৰবোধো হোতীতি। যো সযং, নিস্সযৰসেন চ সম্পত্তানং, অসম্পত্তানঞ্চ পটিমুখভাৰো অঞ্ঞমঞ্ঞং পতনং, সো <span class="bld">পটিহননভাৰো,</span> যেন ব্যাপারাদিৰিকারপচ্চযন্তরসহিতেসু চক্খাদীনং <a name="M2.0108"></a> ৰিসযেসু ৰিকারুপ্পত্তি। <span class="bld">সেসং</span> একাদসৰিধং ওল়ারিকরূপং। তঞ্হি সনিদস্সনত্তাভাৰতো <span class="bld">অনিদস্সনং,</span> ৰুত্তনযেনেৰ <span class="bld">সপ্পটিঘং</span>। উভযপটিক্খেপেন <span class="bld">অনিদস্সনঅপ্পটিঘং। কম্মতো জাত</span>ন্তি এত্থ যং একন্তকম্মসমুট্ঠানং অট্ঠিন্দ্রিযানি, হদযঞ্চাতি নৰৰিধং রূপং, যঞ্চ নৰৰিধে চতুসমুট্ঠানে কম্মসমুট্ঠানং নৰৰিধমেৰ রূপন্তি <a name="V2.0101"></a> এৰং অট্ঠারসৰিধম্পি কম্মতো উপ্পজ্জনতো <span class="bld">কম্মজং</span>। যঞ্হি জাতঞ্চ যঞ্চ জাযতি যঞ্চ জাযিস্সতি, তং সব্বম্পি ‘‘কম্মজ’’ন্তি ৰুচ্চতি যথা দুদ্ধন্তি। <span class="bld">তদঞ্ঞপচ্চযজাত</span>ন্তি কম্মতো অঞ্ঞপচ্চযতো জাতং উতুচিত্তাহারজং। <span class="bld">নকুতোচিজাত</span>ন্তি লক্খণরূপমাহ। ৰিঞ্ঞত্তিদ্বযং, সদ্দো, আকাসধাতু, লহুতাদিত্তযং চিত্তসমুট্ঠানানি অৰিনিব্ভোগরূপানীতি এতং পঞ্চদসৰিধং রূপং <span class="bld">চিত্তজং</span>। আকাসধাতু, লহুতাদিত্তযং, আহারসমুট্ঠানানি অৰিনিব্ভোগরূপানীতি এতং দ্বাদসৰিধং রূপং <span class="bld">আহারজং</span>। এত্থ সদ্দং পক্খিপিত্বা তেরসৰিধং রূপং উতুতো সমুট্ঠিতং <span class="bld">উতুজং</span>। সেসং কম্মজতিকে ৰুত্তনযানুসারেনেৰ ৰেদিতব্বং।</p>
<p class="bodytext"><a name="para449"></a><span class="paranum">৪৪৯</span>. দিট্ঠাদিচতুক্কৰসেন, রূপরূপাদিচতুক্কৰসেন, ৰত্থাদিচতুক্কৰসেনাতি পাটেক্কং চতুক্কসদ্দো যোজেতব্বো। যং রূপাযতনং অদক্খি যং পস্সতি যং দক্খিস্সতি যং পস্সেয্য, তং সব্বং <span class="bld">দিট্ঠং</span> নাম দিট্ঠসভাৰানাতিৰত্তনতো যথা দুদ্ধন্তি। এস নযো সেসেসুপি। <span class="bld">দস্সনৰিসযত্তা</span>তি চক্খুৰিঞ্ঞাণৰিঞ্ঞেয্যত্তা। <span class="bld">সৰনৰিসযত্তা</span>তি সোতৰিঞ্ঞাণৰিঞ্ঞেয্যত্তা। <span class="bld">গন্ধরসফোট্ঠব্বত্তয</span>ন্তি গন্ধো রসো ফোট্ঠব্বন্তি এতং তযং। <span class="bld">মুতং</span> নাম মুত্বা পত্বা গহেতব্বতো। তেনাহ <span class="bld">‘‘সম্পত্তগ্গাহকইন্দ্রিযৰিসযত্তা’’</span>তি।</p>
<p class="bodytext">কিমিদং ফোট্ঠব্বং নামাতি? পথৰীতেজোৰাযোধাতুত্তযং। কস্মা পনেত্থ আপোধাতু অগ্গহিতা, ননু সীততা ফুসিত্বা গয্হতি, সা চ আপোধাতূতি? সচ্চং গয্হতি, ন পন সা আপোধাতু। কিঞ্চরহীতি? তেজোধাতু এৰ। মন্দে হি উণ্হভাৰে সীতবুদ্ধি। ন হি সীতং নাম কোচি গুণো অত্থি, কেৰলং পন উণ্হভাৰস্স মন্দতায সীততাভিমানো। কথমেতং ৰিঞ্ঞাতব্বন্তি চে? অনৰট্ঠিতত্তা সীতবুদ্ধিযা যথা পারাপারে। তথা হি ঘম্মকালে আতপে ঠিতানং ছাযং পৰিট্ঠানং সীতবুদ্ধি হোতি, তত্থেৰ পন পথৰীগব্ভতো উট্ঠিতানং উণ্হবুদ্ধি। যদি হি সীততা আপোধাতু সিযা, একস্মিং কলাপে উণ্হভাৰেন সদ্ধিং উপলব্ভেয্য, ন চ উপলব্ভতি। তস্মা ৰিঞ্ঞাযতি ন আপোধাতু সীততাতি <a name="M2.0109"></a>। ইদঞ্চ ভূতানং অৰিনিব্ভোগৰুত্তিতং ইচ্ছন্তানং উত্তরং, অনিচ্ছন্তানম্পি পন চতুন্নং ভূতানং একস্মিং কলাপে কিচ্চদস্সনেন সভাগৰুত্তিতায সাধিতায উত্তরমেৰ। যে পন ‘‘ৰাযোধাতুযা লক্খণং সীততা’’তি ৰদন্তি, তেসম্পি ইদমেৰ উত্তরং। যদি হি ৰাযোধাতু সীততা সিযা, একস্মিং কলাপে উণ্হভাৰেন সদ্ধিং সীততা উপলব্ভেয্য, ন চ উপলব্ভতি। তস্মা ৰিঞ্ঞাযতি ন ৰাযোধাতু সীততাতি। যেসং পন দ্রৰতা আপোধাতু, সা চ ফুসিত্বা <a name="V2.0102"></a> গয্হতীতি দস্সনং। তে ৰত্তব্বা ‘‘দ্রৰভাৰোপি ফুসীযতীতি আযস্মন্তানং অধিমানমত্তং সণ্ঠানং ৰিযা’’তি। ৰুত্তঞ্হেতং পুরাতনেহি –</p>
<p class="gatha1">‘‘দ্রৰতা সহৰুত্তীনি, তীণি ভূতানি সম্ফুসং।</p>
<p class="gathalast">‘দ্রৰতং সম্ফুসামী’তি, লোকোযমভিমঞ্ঞতি॥</p>
<p class="gatha1">‘‘ফুসং ভূতানি সণ্ঠানং, মনসা গণ্হতে যথা।</p>
<p class="gathalast">‘পচ্চক্খতো ফুসামী’তি, ঞাতব্বা দ্রৰতা তথা’’তি॥</p>
<p class="bodytext"><span class="bld">সেস</span>ন্তি যথাৰুত্তং রূপাদিসত্তৰিধং রূপং ঠপেত্বা অৰসিট্ঠং একৰীসতিৰিধং রূপং। <span class="bld">ৰিঞ্ঞাণস্সেৰা</span>তি মনোৰিঞ্ঞাণস্সেৰ। অৰধারণেন রূপাযতনাদীনম্পি মনোৰিঞ্ঞাণৰিঞ্ঞেয্যত্তে নিযমাভাৰতো ন ৰিঞ্ঞাতরূপতাতি সঙ্করাভাৰং দস্সেতি।</p>
<p class="bodytext"><span class="bld">নিপ্ফন্নরূপং পনেত্থ রূপরূপং নামা</span>তি যদেত্থ অট্ঠৰীসতিৰিধে রূপে ‘‘নিপ্ফন্ন’’ন্তি ৰুত্তং রূপং, তদেৰ রূপলক্খণযোগতো রূপং। রুপ্পনং রূপং, তং এতস্স অত্থীতি যথা অরিসসোতি, রূপগুণযোগতো ৰা যথা নীলগুণযোগতো নীলং ৰত্থন্তি। স্বাযং রূপসদ্দো রুল়্হিযা অতংসভাৰেপি পৰত্ততীতি অপরেন রূপসদ্দেন ৰিসেসেত্বা ৰুত্তং <span class="bld">‘‘রূপরূপ’’</span>ন্তি যথা তিলতেলং, দুক্খদুক্খন্তি (ৰিসুদ্ধি॰ ২.৫৩৯) চ, রুপ্পনসভাৰং রূপন্তি অত্থো। যদি এৰং, আকাসধাতুআদীনং কথং রূপভাৰোতি? নিপ্ফন্নরূপস্স পরিচ্ছেদৰিকারলক্খণভাৰতো তগ্গতিকমেৰাতি ‘‘রূপ’’ন্ত্বেৰ ৰুচ্চতি।</p>
<p class="bodytext">ৰসন্তি এত্থ চিত্তচেতসিকা পৰত্তন্তীতি <span class="bld">ৰত্থু,</span> চিত্ততংসম্পযুত্তানং আধারভূতং রূপং। তং পন ছব্বিধং। তত্থ হদযরূপং ৰত্থু এৰ মনোধাতুমনোৰিঞ্ঞাণধাতূনং নিস্সযভাৰতো। <span class="bld">ন দ্বারং</span> অঞ্ঞনিস্সযানং চক্খাদি ৰিয। যথা হি চক্খাদীনি সম্পটিচ্ছনাদীনং পৰত্তিযা দ্বারং হোন্তি, ন <a name="M2.0110"></a> এৰং হদযৰত্থু। তেন ৰুত্তং <span class="bld">‘‘যং পনেত্থ হদযরূপং নাম, তং ৰত্থু, ন দ্বার’’</span>ন্তি। <span class="bld">ৰিঞ্ঞত্তিদ্বযং দ্বারং</span> কম্মদ্বারভাৰতো। তন্নিস্সিতস্স চিত্তুপ্পাদস্স অভাৰতো <span class="bld">ন ৰত্থু। পসাদরূপং ৰত্থু চেৰ</span> অত্তসন্নিস্সিতস্স চক্খুৰিঞ্ঞাণাদিকস্স, <span class="bld">দ্বারঞ্চ</span> অঞ্ঞনিস্সিতস্স সম্পটিচ্ছনাদিকস্স। <span class="bld">সেসং</span> একৰীসতিৰিধং রূপং ৰুত্তৰিপরিযাযতো <span class="bld">নেৰ ৰত্থু ন চ দ্বারং</span>।</p>
<p class="bodytext"><a name="para450"></a><span class="paranum">৪৫০</span>. একতো <a name="V2.0103"></a> এৰ জাতং <span class="bld">একজং</span>। ননু চ একতো এৰ পচ্চযতো পচ্চযুপ্পন্নস্স উপ্পত্তি নত্থীতি? সচ্চং নত্থি, রূপজনকপচ্চযেসু একতোতি অযমেত্থ অধিপ্পাযো। ন হি রূপুপ্পত্তি রূপজনকতো অঞ্ঞং পচ্চযং অপেক্খতি। <span class="bld">দ্বিজ</span>ন্তিআদীসুপি এসেৰ নযো। <span class="bld">ইমেস</span>ন্তি ইমেসং পভেদানং <span class="bld">ৰসেন। কম্মজমেৰা</span>তি কম্মতো এৰ জাতং। <span class="bld">চিত্তজমেৰা</span>তি এত্থাপি এসেৰ নযো। <span class="bld">চিত্ততো চ উতুতো চ জাত</span>ন্তি কালেন চিত্ততো, কালেন উতুতোতি এৰং চিত্ততো চ উতুতো চ জাতং দট্ঠব্বং। <span class="bld">তং দ্বিজং</span> দ্বীহি জাতন্তি। পরতো দ্বীসুপি এসেৰ নযো। <span class="bld">সদ্দাযতনমেৰা</span>তি এত্থ যং চিত্তজং সদ্দাযতনং, তং সৰিঞ্ঞত্তিকমেৰাতি একে। অৰিঞ্ঞত্তিকোপি অত্থি ৰিতক্কৰিপ্ফারসদ্দোতি পোরাণা।</p>
<p class="bodytext">ৰিতক্কৰিপ্ফারসদ্দো ন সোতৰিঞ্ঞেয্যোতি হি এৰং পৰত্তমহাঅট্ঠকথাৰাদং নিস্সায চিত্তসমুট্ঠানস্স সদ্দস্স ৰিঞ্ঞত্তিযা ৰিনাপি উপ্পত্তি ইচ্ছিতব্বা। ন হি ৰিঞ্ঞত্তি ‘‘কাযৰাচায ৰিঞ্ঞত্তী’’তি ৰচনতো অসোতৰিঞ্ঞেয্যেন সদ্দেন সহ উপ্পজ্জতি, এৰং সন্তে চিত্তজেনাপি সদ্দনৰকেন ভৰিতব্বং। সো চ ৰাদো ‘‘সদ্দো চ হোতি, ন সোতৰিঞ্ঞেয্যো চা’’তি ৰিরুদ্ধমেৰেতন্তি মঞ্ঞমানেহি সঙ্গহকারেহি পটিক্খিত্তো। অপরে পন মহাঅট্ঠকথাৰাদং অপ্পটিক্খিপিত্বা তস্স অধিপ্পাযং ৰণ্ণেন্তি। কথং? ‘‘জিব্হাতালুচলনাদিকং ৰিতক্কসমুট্ঠিতং ৰিঞ্ঞত্তিসহজমেৰ সুখুমসদ্দং দিব্বসোতেন সুত্বা আদিসতী’’তি সুত্তে, পট্ঠানে চ ওল়ারিকং সদ্দং সন্ধায সোতৰিঞ্ঞাণস্স আরম্মণপচ্চযভাৰো ৰুত্তোতি ইমিনা অধিপ্পাযেন ৰিতক্কৰিপ্ফারসদ্দস্স অসোতৰিঞ্ঞেয্যতা ৰুত্তাতি। <span class="bld">তং</span> চতুজং। <span class="bld">অৰসেস</span>ন্তি অৰিনিব্ভোগরূপেন সদ্ধিং আকাসধাতুমাহ।</p>
<p class="bodytext"><span class="bld">লক্খণরূপং</span> <a name="M2.0111"></a> <span class="bld">পন নকুতোচিজাত</span>ন্তি কুতোচিপি পচ্চযতো ন জাতং, নাপি সযমেৰ জাতং পচ্চযেহি ৰিনা সযমেৰ জাতস্স সব্বেন সব্বং অভাৰতো। কথং পনেতং ৰিঞ্ঞাতব্বং লক্খণরূপং ন জাযতীতি? লক্খণাভাৰতো। উপ্পত্তিমন্তানং হি রূপাযতনাদীনং জাতিআদীনি লক্খণানি ৰিজ্জন্তি, ন এৰং জাতিআদীনং। তস্মা ৰিঞ্ঞাতব্বমেতং জাতিআদীনি ন জাযন্তীতি। সিযা পনেতং ‘‘জাতিআদীনং জাতিআদীনি লক্খণানি ৰিজ্জন্তী’’তি? তং ন, কস্মা? তথা সতি অনৰট্ঠানাপত্তিতো। যদি হি জাতিআদীনি জাতিআদিমন্তানি সিযুং, তানিপি জাতিআদিমন্তানি, তানিপি জাতিআদিমন্তানীতি অনৰট্ঠানমেৰ আপজ্জতি। তস্মা সুট্ঠু ৰুত্তং ‘‘জাতিআদীনি <a name="V2.0104"></a> ন জাযন্তী’’তি। তেনাহ <span class="bld">‘‘ন হি উপ্পাদস্স উপ্পাদো অত্থি, উপ্পন্নস্স চ পরিপাকভেদমত্তং ইতরদ্বয’’</span>ন্তি, জরামরণন্তি অত্থো।</p>
<p class="bodytext">তত্থ <span class="bld">‘‘উপ্পাদো নত্থী’’</span>তি এতেন উপ্পাদস্স জরামরণাভাৰমাহ। অসতি উপ্পাদে কুতো জরামরণন্তি <span class="bld">মত্ত</span>গ্গহণেন জরামরণস্স উপ্পাদাভাৰম্পি। যদি এৰং জাতিযা কুতোচি জাততাৰচনং কথন্তি আহ <span class="bld">‘‘যম্পী’’</span>তিআদি। তত্থ <span class="bld">কিচ্চানুভাৰক্খণে দিট্ঠত্তা</span>তি যে তে চিত্তাদযো রূপাযতনাদীনং রূপানং জনকপচ্চযা, তেসং তদুপ্পাদনং পতি অনুপরতব্যাপারানং যো সো পচ্চযভাৰূপলক্খণীযো কিচ্চানুভাৰক্খণো, তদা জাযমানানং রূপাযতনাদীনং ধম্মানং ৰিকারভাৰেন উপলব্ভমানতং সন্ধায ৰেনেয্যপুগ্গলৰসেন জাতিযা কুতোচি পচ্চযতো জাতত্তং পাল়িযং অনুঞ্ঞাতং যথা তং চিত্তসমুট্ঠানতাদি ৰিঞ্ঞত্তিআদীনং। অযঞ্হেত্থ সঙ্খেপত্থো – যেহি পচ্চযধম্মেহি রূপাদযো উপ্পজ্জেয্যুং, তেসং পচ্চযভাৰূপগমনক্খণে উপলব্ভমানা রূপাদযো ততো পুরে, পচ্ছা চ অনুপলব্ভমানা ততো উপ্পজ্জন্তীতি ৰিঞ্ঞাযন্তি, এৰং জাতিপি ৰেদিতব্বা। যদি এৰং নিপ্পরিযাযতো জাতিযা কুতোচি জাততা সিদ্ধা, অথ কস্মা ৰেনেয্যপুগ্গলৰসেনাতি ৰুত্তন্তি? নযিদমেৰং জাযমানধম্মৰিকারভাৰেন উপলব্ভমানত্তা। যদি হি ধম্মো ৰিয উপলব্ভেয্য জাতি, নিপ্পরিযাযোৰ তস্সা কুতোচি জাতভাৰো, ন এৰমুপলব্ভতি, অথ খো ৰিকারভাৰেন। তস্মা ৰুত্তং ‘‘ৰেনেয্যপুগ্গলৰসেনা’’তি।</p>
<p class="bodytext">তদা কির সোতূনং এৰং চিত্তং উপ্পন্নং ‘‘অযং জাতি সব্বেসং ধম্মানং পভৰো, সযঞ্চ ন কুতোচি জাযতি যথা তং পকতিৰাদীনং পকতী’’তি, তং <a name="M2.0112"></a> নেসং মিচ্ছাগাহং ৰিধমেন্তো সত্থা ‘‘উপচযো সন্ততী’’তি দ্বিধা ভিন্দিত্বা কুতোচি পচ্চযতো জাতঞ্চ কত্বা দেসেসি, ন পন জরামরণং পচ্চযধম্মানং কিচ্চানুভাৰক্খণে অদস্সনতো। যদি এৰং কথং ‘‘জরামরণং পটিচ্চসমুপ্পন্ন’’ন্তি (সং॰ নি॰ ২.২০) ৰুত্তং? যস্মা পটিচ্চসমুপ্পন্নানং ধম্মানং পরিপাকভঙ্গতায তেসু সন্তেসু হোন্তি, ন অসন্তেসু। ন হি অজাতং পরিপচ্চতি, ভিজ্জতি ৰা, তস্মা তং জাতিপচ্চযতং সন্ধায ‘‘জরামরণং পটিচ্চসমুপ্পন্ন’’ন্তি (সং॰ নি॰ ২.২০) পরিযাযেন সুত্তেসু ৰুত্তং। যো পনেত্থ কামভৰাদীসু কম্মাদিনা পচ্চযেন যোনিৰিভাগতো পটিসন্ধিযং, পৰত্তিযঞ্চ রূপধম্মানং পৰত্তিভেদো ৰত্তব্বো, সো পরতো পটিচ্চসমুপ্পাদকথাযং আৰি ভৰিস্সতীতি ন ৰুত্তোতি দট্ঠব্বো।</p>
<p class="centered">ইতি রূপক্খন্ধে ৰিত্থারকথামুখৰণ্ণনা।</p>
<p class="subhead">ৰিঞ্ঞাণক্খন্ধকথাৰণ্ণনা</p>
<p class="bodytext"><a name="para451"></a><span class="paranum">৪৫১</span>. <span class="bld">যং</span> <a name="V2.0105"></a> <span class="bld">কিঞ্চী</span>তি অনৰসেসপরিযাদানদীপকেন পদদ্বযেন ৰেদযিতস্স বহুভেদতং দস্সেন্তো ৰুচ্চমানং রাসট্ঠং উল্লিঙ্গেতি। ৰেদযিতং আরম্মণরসানুভৰনং লক্খণং এতস্সাতি <span class="bld">ৰেদযিতলক্খণং। সব্বং তং</span> ধম্মজাতন্তি অধিপ্পাযো, পুব্বে ৰা রূপক্খন্ধকথাযং ৰুত্তং অধিকারতো আনেত্বা সম্বন্ধিতব্বং। <span class="bld">একতো কত্বা</span>তি অতীতাদিভেদভিন্নং সব্বং তং বুদ্ধিযা একতো কত্বা। এৰঞ্হি রাসট্ঠস্স সম্ভৰো। নীলাদিভেদস্স আরম্মণস্স সঞ্জাননং, ‘‘নীলং পীতং দীঘং রস্স’’ন্তি (ধ॰ স॰ ৬১৫) চ আদিনা সঞ্ঞুপ্পাদৰসেন জাননং গহণং লক্খণং এতস্সাতি <span class="bld">সঞ্জাননলক্খণং। অভিসঙ্খরণং</span> আযূহনং ব্যাপারাপত্তি, অভিসন্দহনং ৰা, উভযথাপি চেতনাপধানতায সঙ্খারক্খন্ধস্স এৰং ৰুত্তং <span class="bld">‘‘অভিসঙ্খরণলক্খণ’’</span>ন্তি। তথা হি <span class="bld">সুত্তন্তভাজনীযে</span> সঙ্খারক্খন্ধং ৰিভজন্তেন ভগৰতা ‘‘চক্খুসম্ফস্সজা চেতনা’’তিআদিনা (ৰিভ॰ ২১) চেতনাৰ ৰিভত্তা। মিনিতব্বৰত্থুং নাল়িযা মিনমানো পুরিসো ৰিয যেন সঞ্জাননাকারৰিসিট্ঠেন আকারেন ৰিসযং গণ্হাতি, তং আরম্মণূপলদ্ধিসঙ্খাতং ৰিজাননং লক্খণং এতস্সাতি <span class="bld">ৰিজাননলক্খণং</span>। ইতরে ৰেদনাক্খন্ধাদযো সুৰিঞ্ঞেয্যা হোন্তীতি ৰিঞ্ঞাণেন একুপ্পাদাদিভাৰতো, সমানজাতিআদিৰিভাগতো চ।</p>
<p class="bodytext">অত্তনা <a name="M2.0113"></a> ‘‘ৰিজাননলক্খণ’’ন্তি ৰুত্তমত্থং সুত্তেন সমত্থেতুং <span class="bld">‘‘যং কিঞ্চী’’</span>তিআদি ৰুত্তং। যথাপচ্চযং পৰত্তিমত্তমেতং, যদিদং সভাৰধম্মোতি দস্সেতুং <span class="bld">‘‘ৰিজাননলক্খণ’’</span>ন্তি ভাৰসাধনৰসেন ৰুত্তং। ধম্মসভাৰা ৰিনিমুত্তো কোচি কত্তা নাম নত্থীতি তস্সেৰ কত্তুভাৰং দস্সেতুং <span class="bld">‘‘ৰিজানাতী’’</span>তি ৰুত্তং। যং ৰিজাননট্ঠেন ৰিঞ্ঞাণং, তদেৰ চিন্তনাদিঅত্থেন <span class="bld">চিত্তং,</span> মননট্ঠেন <span class="bld">মনো</span>তি পরিযাযতোপি নং বোধেতি। এত্তাৰতা চ খন্ধতো, ভেদতো, পরিযাযতো চ ৰিঞ্ঞাণং ৰিভাৰিতং হোতি।</p>
<p class="bodytext">জাযন্তি এত্থ ৰিসদিসাপি সদিসাকারাতি <span class="bld">জাতি,</span> সমানাকারো। সা পনাযং জাতি কামং অনেকৰিধা নানপ্পকারা, তং ইধাধিপ্পেতমেৰ পন দস্সেন্তো <span class="bld">‘‘কুসলং, অকুসলং, অব্যাকতঞ্চা’’</span>তি আহ। তত্থ কুসলট্ঠেন <span class="bld">কুসলং</span>। কোযং কুসলট্ঠো নাম? আরোগ্যট্ঠো অনৰজ্জট্ঠো সুখৰিপাকট্ঠো। আরোগ্যট্ঠেনাপি হি কুসলং ৰুচ্চতি ‘‘কচ্চি নু ভোতো কুসল’’ন্তিআদীসু (জা॰ ১.১৫.১৪৬; ২.২০.১২৯)। অনৰজ্জট্ঠেনাপি ‘‘কতমো পন, ভন্তে, কুসলো কাযসমাচারো? যো খো, মহারাজ <a name="V2.0106"></a>, অনৰজ্জো কাযসমাচারো’’তিআদীসু (ম॰ নি॰ ২.৩৬১)। সুখৰিপাকট্ঠেনাপি ‘‘কুসলানং, ভিক্খৰে, ধম্মানং সমাদানহেতূ’’তিআদীসু (দী॰ নি॰ ৩.৮০)। কুসলচিত্তঞ্হি রাগাদীনং চেতসিকরোগানং অৰজ্জসভাৰানং পটিপক্খভাৰতো, সুখৰিপাকৰিপচ্চনতো চ অরোগং, অনৰজ্জং, সুখৰিপাকঞ্চাতি।</p>
<p class="bodytext">সদ্দত্থতো পন কুচ্ছিতে পাপধম্মে সলযতি চলযতি কম্মেতি ৰিদ্ধংসেতীতি <span class="bld">কুসলং</span>। কুচ্ছিতেন ৰা আকারেন সযন্তীতি কুসা, পাপধম্মা, তে কুসে লুনাতি ছিন্দতীতি <span class="bld">কুসলং</span>। কুচ্ছিতানং ৰা সানতো তনুকরণতো ঞাণং কুসং নাম, তেন লাতব্বং গহেতব্বং পৰত্তেতব্বন্তি <span class="bld">কুসলং</span>। যথা ৰা কুসো উভযভাগগতং হত্থপদেসং লুনাতি, এৰমিদং উপ্পন্নানুপ্পন্নৰসেন উভযভাগগতং সংকিলেসপক্খং লুনাতি ছিন্দতি, তস্মা কুসো ৰিয লুনাতীতি <span class="bld">কুসলং</span>। কুচ্ছিতানং ৰা সাৰজ্জধম্মানং সলনতো সংৰরণতো <span class="bld">কুসলং</span>। কুসলধম্মৰসেন হি অকুসলা পৰত্তিনিৰারণেন, অপ্পৰত্তিভাৰাপাদনেন চ মনচ্ছট্ঠেসু দ্বারেসু অপ্পৰত্তিযা সংৰুতা পিহিতা হোন্তি। কুচ্ছিতে ৰা পাপধম্মে সলযতি কম্পেতি অপনেতীতি <span class="bld">কুসলং</span>। কুচ্ছিতানং ৰা পাণাতিপাতাদীনং পাপধম্মানং <a name="M2.0114"></a> সানতো নিসানতো তেজনতো কুসা, দোসলোভাদযো। দোসাদীনঞ্হি ৰসেন চেতনায তিক্খভাৰপ্পত্তিযা পাণাতিপাতাদীনং মহাসাৰজ্জতা, তে কুসে লুনাতি ছিন্দতীতি <span class="bld">কুসলং</span>। কুচ্ছিতানং ৰা সানতো অন্তকরণতো ৰিনাসনতো কুসানি, পুঞ্ঞকিরিযৰসেন পৰত্তানি সদ্ধাদীনি ইন্দ্রিযানি, তেহি লাতব্বং পৰত্তেতব্বন্তি <span class="bld">কুসলং</span>। ‘‘কু’’ ইতি ৰা ভূমি ৰুচ্চতি, অধিট্ঠানভাৰেন তংসদিসস্স অত্তনো নিস্সযভূতস্স রূপারূপপ্পবন্ধস্স সম্পতি, আযতিঞ্চ অনুদহনেন ৰিনাসনতো কুং সিযন্তীতি কুসা, রাগাদযো, তে ৰিয অত্তনো নিস্সযস্স লৰনতো ছিন্দনতো <span class="bld">কুসলং</span>। পযোগসম্পাদিতা হি কুসলধম্মা অচ্চন্তমেৰ রূপারূপধম্মে অপ্পৰত্তিকরণেন সমুচ্ছিন্দন্তীতি।</p>
<p class="bodytext">ন কুসলন্তি <span class="bld">অকুসলং,</span> কুসলপটিপক্খন্তি অত্থো। ন কুসলন্তি হি কুসলপটিক্খেপেন অকুসলপদস্স অৰযৰভেদেন অত্থে ৰুচ্চমানে যথা যং ধম্মজাতং ন অরোগং, ন অনৰজ্জং, ন সুখৰিপাকং, ন চ কোসল্লসম্ভূতং, তং অকুসলন্তি অযমত্থো দস্সিতো হোতি, এৰং যং ন কুচ্ছিতানং সলনসভাৰং, ন কুসানং লৰনসভাৰং, ন কুসেন কুসেহি ৰা পৰত্তেতব্বং, ন চ কুসো ৰিয লৰনকং, তং অকুসলং নামাতি অযম্পি অত্থো দস্সিতো হোতি। এত্থ চ যস্মা কুসলং অকুসলস্স উজুৰিপচ্চনীকভূতং, যতো চেতসিকরোগপটিপক্খাদিভাৰতো অরোগাদিপরিযাযেনপি <a name="V2.0107"></a> বোধিতং, তস্মা অকুসলং পন কুসলস্স উজুৰিপচ্চনীকভূতন্তি ৰুত্তং ‘‘কুসলপটিপক্খন্তি অত্থো’’তি। তং পন যথাক্কমং পহাযকপহাতব্বভাৰেনেৰাতি দট্ঠব্বং।</p>
<p class="bodytext">ন ব্যাকতন্তি <span class="bld">অব্যাকতং,</span> কুসলাকুসলভাৰেন অকথিতন্তি অত্থো। তত্থ <span class="bld">কুসলভাৰো</span> অনৰজ্জসুখৰিপাকট্ঠো। <span class="bld">অকুসলভাৰো</span> সাৰজ্জদুক্খৰিপাকট্ঠো, তদুভযভাৰেন অৰুত্তন্তি ৰুত্তং হোতি। এতেনেৰ অরোগসরোগাদিভাৰেন চ অৰুত্ততা ৰণ্ণিতাতি দট্ঠব্বা। এত্থ চ ‘‘কুসলং অকুসল’’ন্তি চ ৰত্বা ‘‘অব্যাকত’’ন্তি ৰুত্তত্তা কুসলাকুসলভাৰেনেৰ অৰুত্ততা ৰিঞ্ঞাযতি, ন পকারন্তরেন। অৰুত্ততা চেত্থ ন তথা অৰত্তব্বতামত্তেন, অথ খো তদুভযৰিনিমুত্তসভাৰতায তেসং ধম্মানন্তি দট্ঠব্বং। তথা হেতং ‘‘অৰিপাকলক্খণ’’ন্তি ৰুচ্চতি।</p>
<p class="bodytext"><a name="para452"></a><span class="paranum">৪৫২</span>. <span class="bld">ভূমিভেদতো</span>তি ভৰন্তি এত্থ ধম্মাতি ভূমি, ঠানং, অৰত্থা চ। অৰত্থাপি হি অৰত্থাৰন্তানং পৰত্তিট্ঠানং ৰিয গয্হতি, এৰং নেসং সুখগ্গহণং হোতীতি <a name="M2.0115"></a>। তত্থ লোকিযা ভূমি ঠানৰসেনেৰ ৰেদিতব্বা, লোকুত্তরা অৰত্থাৰসেন। লোকিযা ৰা ঠানাৰত্থাৰসেন, লোকুত্তরা অৰত্থাৰসেনেৰ। <span class="bld">কামাৰচর</span>ন্তি এত্থ ৰত্থুকামো কিলেসকামোতি দ্বে কামা। তেসু <span class="bld">ৰত্থুকামো</span> ৰিসেসতো পঞ্চ কামগুণা কামীযন্তীতি, <span class="bld">কিলেসকামো</span> তণ্হা কামেতীতি। তে দ্বেপি সহিতা হুত্বা যত্থ অৰচরন্তি, তং <span class="bld">কামাৰচরং</span>। কিং পন তন্তি? একাদসৰিধো কামভৰো। ইদং যেভুয্যেন তত্থ অৰচরতি পৰত্ততীতি <span class="bld">কামাৰচরং</span> একস্স অৰচরসদ্দস্স লোপং কত্বা। এৰং <span class="bld">রূপারূপাৰচরানি</span>পি ৰেদিতব্বানি রূপতণ্হা রূপং, অরূপতণ্হা অরূপন্তি কত্বা। অথ ৰা কামতণ্হা কামো উত্তরপদলোপেন, অৰচরতি এত্থাতি অৰচরং, কামস্স অৰচরং <span class="bld">কামাৰচরং</span>। এৰং <span class="bld">রূপাৰচরারূপাৰচরানি</span>পি ৰেদিতব্বানি। লোকতো উত্তরতীতি <span class="bld">লোকুত্তরং</span> কুসলস্স অধিপ্পেতত্তা। ইতরং পন লোকতো উত্তিণ্ণন্তি <span class="bld">লোকুত্তরং</span>।</p>
<p class="bodytext"><span class="bld">সোমনস্সুপেক্খাঞাণসঙ্খারভেদতো</span>তি এত্থ সোমনস্সুপেক্খাভেদো তাৰ যুত্তো তেসং ভিন্নসভাৰত্তা, ঞাণসঙ্খারভেদো পন কথন্তি? নাযং দোসো ঞাণসঙ্খারকতো ভেদোঞাণসঙ্খারভেদো, সো চ তেসং ভাৰাভাৰকতোতি কত্বা। সোভনং মনো, সুন্দরং ৰা মনো এতস্সাতি সুমনো, সুমনস্স ভাৰো সোমনস্সং, মানসিকসুখা ৰেদনা রুল়্হিযা, সোমনস্সেন উপ্পাদতো পট্ঠায যাৰ ভঙ্গা সহগতং পৰত্তং সংসট্ঠং, সম্পযুত্তন্তি অত্থো। <span class="bld">সোমনস্সসহগততা</span> চস্স আরম্মণৰসেন ৰেদিতব্বা। ইট্ঠারম্মণে হি চিত্তং সোমনস্সসহগতং হোতি। ননু চ ইট্ঠারম্মণং লোভস্স ৰত্থু, কথং <a name="V2.0108"></a> তত্থ কুসলং হোতীতি? নযিদমেকন্তিকং ইট্ঠেপি আভোগাদিৰসেন কুসলস্স উপ্পজ্জনতো। যস্স হি চতুসম্পত্তিচক্কসমাযোগাদিৰসেন যোনিসোৰ আভোগো হোতি, কুসলমেৰ চ মযা কত্তব্বন্তি কুসলকরণে চিত্তং নিযমিতং, অকুসলপ্পৰত্তিতো চ নিৰত্তেত্বা কুসলকরণে এৰ পরিণামিতং, অভিণ্হকরণৰসেন চ সমুদাচরিতং, তস্স ইট্ঠেপি আরম্মণে অলোভাদিসম্পযুত্তমেৰ চিত্তং হোতি, ন লোভাদিসম্পযুত্তং।</p>
<p class="bodytext">ঞাণেন <a name="M2.0116"></a> সমং পকারেহি যুত্তন্তি <span class="bld">ঞাণসম্পযুত্তং</span>। একুপ্পাদাদযো এৰ চেত্থ পকারাতি ৰেদিতব্বা। তত্থ কম্মূপপত্তিইন্দ্রিযপরিপাককিলেসদূরীভাৰা ঞাণসম্পযুত্ততায কারণং। যো হি পরেসং ধম্মং দেসেতি, অনৰজ্জানি সিপ্পাযতনকম্মাযতনৰিজ্জট্ঠানানি সিক্খাপেতীতি এৰমাদিকং পঞ্ঞাসংৰত্তনিযং করোতি, তস্স কম্মূপনিস্সযৰসেন কুসলচিত্তং উপ্পজ্জমানং ঞাণসম্পযুত্তং হোতি। তথা অব্যাপজ্জে লোকে উপ্পন্নস্স উপপত্তিং নিস্সায ঞাণসম্পযুত্তং হোতি। ৰুত্তঞ্হেতং ‘‘তস্স তত্থ সুখিনো ধম্মপদা প্লৰন্তি, দন্ধো, ভিক্খৰে, সতুপ্পাদো, অথ খো সো সত্তো খিপ্পংযেৰ ৰিসেসভাগী (অ॰ নি॰ ৪.১৯১) হোতী’’তি। তথা পঞ্ঞাদসকপত্তস্স ইন্দ্রিযপরিপাকং নিস্সায কুসলং উপ্পজ্জমানং ঞাণসম্পযুত্তং হোতি। যেন পন কিলেসা ৰিক্খম্ভিতা, তস্স কিলেসদূরীভাৰং নিস্সায ঞাণসম্পযুত্তং হোতি। ৰুত্তম্পি চেতং ‘‘যোগা ৰে জাযতে ভূরি, অযোগা ভূরিসঙ্খযো’’তি (ধ॰ প॰ ২৮২)। অত্তনো ৰা পরস্স ৰা সমুস্সাহজনিতং চিত্তপযোগসঙ্খাতং সঙ্খরণং সঙ্খারো, সো এতস্স নত্থীতি <span class="bld">অসঙ্খারং</span>। তেন পন সহ সঙ্খারেন পৰত্ততীতি <span class="bld">সসঙ্খারং</span>। ঞাণেন ৰিপ্পযুত্তং ৰিরহিতন্তি <span class="bld">ঞাণৰিপ্পযুত্তং। ৰিপ্পযোগো</span>তি চেত্থ ঞাণস্স অভাৰো অপ্পৰত্তিযেৰাতি দট্ঠব্বং। উপেক্খতীতি উপেক্খা, ৰেদযমানাপি আরম্মণং অজ্ঝুপেক্খতি মজ্ঝত্ততাকারসণ্ঠিতত্তাতি অত্থো। অথ ৰা উপেতা সুখদুক্খানং অৰিরুদ্ধা ইক্খা অনুভৰনন্তি উপেক্খা। অথ ৰা ইট্ঠে চ অনিট্ঠে চ আরম্মণে পক্খপাতাভাৰেন উপপত্তিতো যুত্তিতো ইক্খতি অনুভৰতীতি উপেক্খা, তায সহগতন্তি <span class="bld">উপেক্খাসহগতং</span>। সেসং সব্বং হেট্ঠা ৰুত্তনযমেৰ।</p>
<p class="bodytext">এৰং অট্ঠ কামাৰচরকুসলচিত্তানি উদ্দিসিত্বা ইদানি তেসং পৰত্তিআকারং দস্সেতুং <span class="bld">‘‘যদা হী’’</span>তিআদি আরদ্ধং। তত্থ <span class="bld">পটিগ্গাহকাদিসম্পত্তি</span>ন্তি এত্থ <span class="bld">আদি</span>-সদ্দেন দেসকালকল্যাণমিত্তাদিসম্পত্তিং সঙ্গণ্হাতি। <span class="bld">অঞ্ঞং ৰা সোমনস্সহেতু</span>ন্তি এত্থ অঞ্ঞগ্গহণেন সদ্ধাবহুলতা, ৰিসুদ্ধদিট্ঠিতা, কুসলকিরিযায আনিসংসদস্সাৰিতা, সোমনস্সপটিসন্ধিকতা, একাদস <a name="V2.0109"></a> পীতিসম্বোজ্ঝঙ্গট্ঠানিযা ধম্মাতি এৰমাদীনং সঙ্গহো। <span class="bld">আদিনযপ্পৰত্ত</span>ন্তি এত্থ <span class="bld">আদি</span>-সদ্দেন ন কেৰলং ‘‘অত্থি যিট্ঠ’’ন্তিআদীনং (ম॰ নি॰ ১.৪৪১; ২.৯৫) নৰন্নংযেৰ সম্মাদিট্ঠিৰত্থূনং গহণং, অথ খো ধম্মৰিচযসম্বোজ্ঝঙ্গট্ঠানিযাদীনম্পি <a name="M2.0117"></a> সঙ্গহো ৰেদিতব্বো। <span class="bld">পুরক্খত্বা</span>তি পুব্বঙ্গমং কত্বা। তঞ্চ খো সহজাতপুব্বঙ্গমৰসেন ‘‘মনোপুব্বঙ্গমা ধম্মা’’তিআদীসু (ধ॰ প॰ ১-২) ৰিয সম্পযোগস্স অধিপ্পেতত্তা। <span class="bld">অসংসীদন্তো</span>তি সিলোকমচ্ছরিযাদিৰসেন পুঞ্ঞকিরিযাযং সংসীদং সঙ্কোচং অনাপজ্জন্তো, তেন মুত্তচাগতাদিং দস্সেতি। <span class="bld">অনুস্সাহিতো</span>তি কেনচিপি ন উস্সাহিতো। সরসতো হি পুঞ্ঞপটিপত্তিদস্সনমিদং। <span class="bld">পরেহী</span>তি পন পাকটুস্সাহনদস্সনং।</p>
<p class="bodytext"><span class="bld">দানাদীনী</span>তি দানং সীলং যাৰ দিট্ঠিজুকম্মন্তি ইমানি দানাদীনি দস পুঞ্ঞানি, <span class="bld">দানাদীনী</span>তি ৰা দানসীলভাৰনামযানি ইতরেসম্পি সত্তন্নং এত্থেৰন্তোগধত্তা। যত্থ সযং উপ্পজ্জন্তি, তং সন্তানং পুনন্তি, পুজ্জং ভৰফলং নিব্বত্তেন্তীতি ৰা পুঞ্ঞানি। <span class="bld">অস্স</span> পুঞ্ঞচেতনাসমঙ্গিনো। <span class="bld">অমুত্তচাগতা</span> দেয্যধম্মে সাপেক্খচিত্ততা। <span class="bld">আদি</span>-সদ্দেন সীলসমাদানাদীসু অনধিমুত্ততাদিং সঙ্গণ্হাতি। <span class="bld">তদেৰা</span>তি সোমনস্সসহগতাদিনা সদিসতায ৰুত্তং। সদিসম্পি হি ‘‘তদেৰা’’তি ৰোহরীযতি যথা ‘‘সা এৰ তিত্তিরী, তানিযেৰ ওসধানী’’তি। <span class="bld">ইমস্মিঞ্হি অত্থে</span>তি লীনস্স চিত্তস্স উস্সাহনপযোগসঙ্খাতে অত্থে। <span class="bld">এত</span>ন্তি ‘‘সঙ্খারো’’তি এতং পদং। <span class="bld">পুব্বপযোগস্সা</span>তি পুঞ্ঞকিরিযাযং সঙ্কোচে জাযমানে ততো ৰিৰেচেত্বা সমুস্সাহনৰসেন পৰত্তস্স চিত্তপযোগস্স, পুব্বগ্গহণঞ্চেত্থ তথাপৰত্তপুব্বাভিসঙ্খারৰসেন সো সঙ্খারো হোতীতি কত্বা ৰুত্তং, ন তস্স সঙ্খারস্স পুব্বকালিকত্তা। ‘‘অত্থি দিন্ন’’ন্তিআদি (ম॰ নি॰ ১.৪৪১; ২.৯৫) নযপ্পৰত্তায সম্মাদিট্ঠিযা অসম্ভৰদস্সনত্থং <span class="bld">বাল</span>-গ্গহণং। সংসীদনুস্সাহনাভাৰদস্সনত্থং <span class="bld">সহসা</span>-গহণং। <span class="bld">সোমনস্সরহিতা হোন্তি</span> পুঞ্ঞং করোন্তাতি অধিপ্পাযো। <span class="bld">সোমনস্সহেতূনং অভাৰং আগম্মা</span>তি ইদং নিদস্সনমত্তং দট্ঠব্বং। মজ্ঝত্তারম্মণতথারূপচেতোসঙ্খারাদযোপি হি উপেক্খাসহগততায কারণং হোন্তিযেৰাতি।</p>
<p class="bodytext"><span class="bld">এৰ</span>ন্তিআদি নিগমনং। তযিদং অট্ঠৰিধম্পি কামাৰচরং কুসলচিত্তং রূপারম্মণং যাৰ ধম্মারম্মণন্তি ছসু আরম্মণেসু যং ৰা তং ৰা আলম্বিত্বা উপেক্খাসহগতাহেতুককিরিযামনোৰিঞ্ঞাণধাতানন্তরং কাযদ্বারাদীহি তীহি দ্বারেহি কাযকম্মাদিৰসেন উপ্পজ্জতীতি ৰেদিতব্বং। তত্থ <a name="M2.0118"></a> ঞাণসম্পযুত্তানি চত্তারি যদা তিহেতুকপটিসন্ধিং উপ্পাদেন্তি, তদা সোল়স ৰিপাকচিত্তানি <a name="V2.0110"></a> ফলন্তি। যদা পন দুহেতুকং, তদা দ্বাদস তিহেতুকৰজ্জানি। অহেতুকং পন পটিসন্ধিং তিহেতুকানি ন উপ্পাদেন্তেৰ, দুহেতুকানি পন দুহেতুকপটিসন্ধিদানকালে দ্বাদস, অহেতুকপটিসন্ধিং দানকালে অট্ঠ ফলন্তি। তিহেতুকা পন পটিসন্ধি দুহেতুকেহি ন হোতিযেৰ। <span class="bld">‘‘অট্ঠ ফলন্তী’’</span>তি চেতং পটিসন্ধিং জনককম্মৰসেন ৰুত্তং। অঞ্ঞেন পন কম্মুনা ‘‘সহেতুকং ভৰঙ্গং অহেতুকস্স ভৰঙ্গস্স অনন্তরপচ্চযেন পচ্চযো’’তি (পট্ঠা॰ ৩.১.১০২) ৰচনতো সহেতুকম্পি ৰিপাকচিত্তং অহেতুকপটিসন্ধিকস্স হোতিযেৰ। ইমস্মিং চ পক্খে বলৰতা পচ্চযেন উপ্পন্নং অসঙ্খারং, দুব্বলেন সসঙ্খারন্তি ৰেদিতব্বং। যে পন আগমনতো চ ৰিপাকস্স অসঙ্খারসসঙ্খারভাৰং ইচ্ছন্তি, তেসং মতেন দ্বাদস, অট্ঠ চ ফলন্তীতি যোজেতব্বং। এৰং তিধা ফলং দদন্তঞ্চেতং কামাৰচরসুগতিযং উপপত্তিং, সুগতিদুগ্গতীসু ভোগসম্পদঞ্চ করোতি। নাগসুপণ্ণাদীনম্পি হি যং দেৰভোগসম্পত্তিসদিসং ভোগজাতং উপ্পজ্জতি, তম্পি কামাৰচরকুসলস্সেৰ ফলং। ন হি অকুসলস্স ইট্ঠং ফলং অত্থীতি।</p>
<p class="bodytext"><span class="bld">রূপাৰচরং পনা</span>তি <span class="bld">পন</span>-সদ্দো ৰিসেসত্থজোতকো। তেন যথা কামাৰচরং কিলেসানং তদঙ্গপ্পহানমত্তকরং, ন এৰমিদং, ইদং পন ৰিক্খম্ভনপ্পহানকরং। যথা ৰা তং ৰেদনাঞাণসঙ্খারভেদতো অট্ঠধা ভিজ্জতি, ন এৰমিদং, ইদং পন ততো অঞ্ঞথা ৰাতি ৰক্খমানং ৰিসেসং জোতেতি। তং পনেতং সৰত্থুকং, সাসৰং, ৰিনীৰরণঞ্চ রূপাৰচরন্তি দট্ঠব্বং। <span class="bld">‘‘সৰত্থুকং এৰা’’</span>তি হি ইমিনা অরূপাৰচরং নিৰত্তেতি, <span class="bld">‘‘সাসৰ’’</span>ন্তি ইমিনা পঠমমগ্গচিত্তং, <span class="bld">‘‘ৰিনীৰরণ’’</span>ন্তি ইমিনা পটিঘসহিতদ্বযং। কত্থচি পঞ্চ ঝানঙ্গানি, কত্থচি চত্তারি, কত্থচি তীণি, কত্থচি দ্বে, কত্থচি অপরানি দ্বেতি এৰং ঝানঙ্গযোগভেদতো পঞ্চৰিধন্তি সঙ্খেপতো ৰুত্তমত্থং ৰিৰরিতুং <span class="bld">‘‘সেয্যথিদ’’</span>ন্তিআদি আরদ্ধং। তত্থ যং ৰত্তব্বং, তং হেট্ঠা <span class="bld">ঝানকথাযং</span> (ৰিসুদ্ধি॰ ১.৭৯ আদযো) ৰুত্তমেৰ। তযিদং ভাৰনামযমেৰ হুত্বা ৰুত্তনযেন পথৰীকসিণাদিকং আলম্বিত্বা যথারহং ঞাণসম্পযুত্তকুসলানন্তরং উপ্পজ্জতি, হীনাদিভেদভিন্নং পনেতং যথাক্কমং ব্রহ্মপারিসজ্জাদীসু সোল়সসুপি ব্রহ্মলোকেসু উপপত্তিনিপ্ফাদকন্তি দট্ঠব্বং।</p>
<p class="bodytext">রূপসঞ্ঞাসমতিক্কমাদিনা <a name="M2.0119"></a> সমধিগন্তব্বং <span class="bld">অরূপাৰচরং। চতুন্নং অরূপান</span>ন্তি উপেক্খাসমাধিসঙ্খাতেহি চতূহি অরূপজ্ঝানেহি। করণে হি এতং সামিৰচনং। অরূপানং ৰা যো আরম্মণাদিকতো সম্পযুত্তধম্মেহি যোগো যোগভেদো, তস্স ৰসেন। <span class="bld">ৰুত্তপ্পকারেনা</span>তি হেট্ঠা <span class="bld">আরুপ্পকথাযং</span> <a name="V2.0111"></a> (ৰিসুদ্ধি॰ ১.২৭৫ আদযো) ৰুত্তপ্পকারেন। <span class="bld">পঠম</span>ন্তি পঠমং অরূপাৰচরকুসলচিত্তং। <span class="bld">দুতিযততিযচতুত্থানী</span>তি এত্থাপি এসেৰ নযো। তানিমানি ভাৰনামযানেৰ হুত্বা যথানুপুব্বং কসিণুগ্ঘাটিমাকাসং, পঠমারুপ্পৰিঞ্ঞাণং, নত্থিভাৰং, আকিঞ্চঞ্ঞাযতনন্তি ইমানি আলম্বিত্বা উপেক্খাসহগতঞাণসম্পযুত্তকুসলানন্তরং উপ্পজ্জিত্বা চতূসু অরূপীব্রহ্মলোকেসু পটিসন্ধিপৰত্তিৰিপাকদাযীনি। সেসং পনেত্থ যং ৰত্তব্বং, তং হেট্ঠা ৰুত্তমেৰ। ছৰিসুদ্ধিপরম্পরায সমধিগন্তব্বং <span class="bld">লোকুত্তরং</span>। তত্থ ৰত্তব্বং পরতো আগমিস্সতি। <span class="bld">চতুমগ্গসম্পযোগতো</span>তি সোতাপত্তিমগ্গো যাৰ অরহত্তমগ্গোতি ইমেহি চতূহি অরিযমগ্গেহি সম্পযোগতো। চতুব্বিধম্পি চেতং ভাৰনামযমেৰ হুত্বা নিব্বানং আলম্বিত্বা সুঞ্ঞতো ৰিমোক্খো, অনিমিত্তো ৰিমোক্খো, অপ্পণিহিতো ৰিমোক্খোতি নামেন উপ্পজ্জতি, সত্তভৰাদিভৰূপপত্তিনিৰত্তকন্তি দট্ঠব্বং। <span class="bld">একৰীসতিৰিধং হোতি</span> নাতিসঙ্খেপৰিত্থারনযেনাতি অধিপ্পাযো।</p>
<p class="bodytext"><a name="para453"></a><span class="paranum">৪৫৩</span>. <span class="bld">কামাৰচরমেৰা</span>তি এত্থ নিকাযন্তরিযা রূপারূপাৰচরম্পি অকুসলং ইচ্ছন্তীতি তেসং মতিনিসেধনত্থং কামাৰচরগ্গহণং। মহগ্গতভূমিযং উপ্পজ্জন্তম্পি তত্থ রূপধাতুযং পৰত্তিৰিপাকং দেন্তম্পি একন্তেন কামাৰচরমেৰাতি দস্সনত্থং অৰধারণং। যদি এৰং, কস্মা কামাৰচরমেৰাতি? তত্থ কারণং ৰুত্তমেৰ। কথং ৰুত্তং? ‘‘কামতণ্হা কামো উত্তরপদলোপতো, অৰচরতি এত্থাতি অৰচরং, কামস্স অৰচরং কামাৰচর’’ন্তি। এত্থ হি কামতণ্হাৰিসযতা ‘‘কামাৰচরভাৰস্স কারণং’’ ৰুত্তা যথা রূপারূপতণ্হাৰিসযতা ‘‘রূপারূপাৰচরভাৰস্স’’। একংসেন চেতং এৰং ইচ্ছিতব্বং। অঞ্ঞথা ব্যাপিলক্খণং ন সিযা। যদি হি আলম্বিতব্বধম্মৰসেন ভূমিৰৰত্থানং করেয্য, এৰং সতি অনারম্মণানং সঙ্গহো ন সিযা। অথ ৰিপাকদানৰসেন, এৰম্পি অৰিপাকানং সঙ্গহো ন সিযা। তস্মা আলম্বণধম্মৰসেন পরিযাপন্নানং সা কাতব্বা, অপরিযাপন্নানং পন লোকতো উত্তিণ্ণতায লোকুত্তরতা, উত্তরিতরাভাৰতো অনুত্তরতা চ ৰেদিতব্বা।</p>
<p class="bodytext"><span class="bld">পরিযাপন্না</span>তি <a name="M2.0120"></a> চ পরিচ্ছেদকারিকায তণ্হায পরিচ্ছিজ্জ আপন্না, গহিতাতি অত্থো। ননু চেত্থ কামতণ্হা কতমা? কামাৰচরধম্মারম্মণা তণ্হা, কামাৰচরধম্মা কতমে? কামতণ্হাৰিসযাতি ইতরেতরসন্নিস্সযতাদোসোতি? নযিদমেৰং অৰীচিআদিএকআদসোকাসনিন্নতায কঞ্চি তণ্হং কামতণ্হাভাৰেন গহেত্বা তংসভাৰায তণ্হায ৰিসযভাৰেন <a name="V2.0112"></a> কামাৰচরধম্মানং উপলক্খিতব্বত্তা। <span class="bld">নিক্খেপকণ্ডে</span>পি (ধ॰ স॰ ৯৮৫ আদযো) ‘‘এত্থাৰচরা’’তি ৰচনং অৰীচিপরনিম্মিতপরিচ্ছিন্নোকাসায কামতণ্হায ৰিসযভাৰং সন্ধায ৰুত্তন্তি গহেতব্বং। তদোকাসতা চ তণ্হায তন্নিন্নতায ৰেদিতব্বা।</p>
<p class="bodytext"><span class="bld">মূলতো তিৰিধ</span>ন্তি তীণি অকুসলমূলানি লোভাদীনি, তেসং ৰসেন তংসহিতম্পি তিৰিধন্তি অত্থো। তানি হি সুপ্পতিট্ঠিতভাৰকারণত্তা মূলমিৰাতি মূলানি, লোভো মূলং এতস্সাতি <span class="bld">লোভমূলং</span>। অসাধারণেন নিদ্দেসো যথা ভেরিসদ্দো, যৰঙ্কুরোতি। তথা <span class="bld">দোসমূলং</span>। মোহো এৰ মূলং ইমস্স, নাঞ্ঞন্তি <span class="bld">মোহমূলং</span>।</p>
<p class="bodytext"><span class="bld">সোমনস্সুপেক্খাদিট্ঠিগতসঙ্খারভেদতো</span>তি সোমনস্সুপেক্খাভেদতো দিট্ঠিগতভেদতো সঙ্খারভেদতোতি পচ্চেকং ভেদসদ্দো যোজেতব্বো। যদেত্থ ৰত্তব্বং, তং হেট্ঠা ৰুত্তনযমেৰ। <span class="bld">দিট্ঠিগতসম্পযুত্ত</span>ন্তি দিট্ঠিযেৰ দিট্ঠিগতং ‘‘গূথগতং, মুত্তগত’’ন্তি (ম॰ নি॰ ২.১১৯; অ॰ নি॰ ৯.১১) যথা। অথ ৰা ৰিপরিযেসগ্গাহতায দিট্ঠিযা গতমেৰ, ন এত্থ গন্তব্বৰত্থু তথা সভাৰন্তি দিট্ঠিগতং। তযিদং ‘‘ইদমেৰ সচ্চং, মোঘমঞ্ঞ’’ন্তি (ম॰ নি॰ ২.১৮৭, ২০২, ২০৩, ৪২৭; ৩.২৭-২৯) অভিনিৰেসভাৰতো লোভেনেৰ সদ্ধিং পৰত্ততি, ন দোসেন।</p>
<p class="bodytext"><span class="bld">যদাহী</span>তিআদি লোভমূলচিত্তানং পৰত্তিআকারদস্সনং। <span class="bld">মিচ্ছাদিট্ঠি</span>ন্তি উচ্ছেদদিট্ঠিআদিমিচ্ছাদিট্ঠিং। তায হি ৰিপল্লত্থচিত্তা সত্তা ‘‘এতাৰকো জীৰৰিসযো যাৰ ইন্দ্রিযগোচরো’’তি পরলোকং পটিক্খিপিত্বা ‘‘নত্থি কামেসু আদীনৰো’’তি যথা তথা কামেসু পাতব্যতং আপজ্জন্তি। <span class="bld">আদি</span>-সদ্দেন ‘‘এস পন্থো পগেৰ ৰিহিতো দেৰযানে, যেন যন্তি পুত্তৰন্তো ৰিসোকা। তং পস্সন্তি পসৰো, পক্খিনো চ, তেন তে মাতরিপি মিথুনং চরন্তী’’তিআদিনা নযেন পুত্তমুখদস্সনং সগ্গমোক্খমগ্গোতি এৰমাদিকং মিচ্ছাদিট্ঠিং সঙ্গণ্হাতি।</p>
<p class="bodytext"><span class="bld">কামে</span> <a name="M2.0121"></a> <span class="bld">ৰা</span>তি এত্থ <span class="bld">ৰা</span>-সদ্দো অনিযমত্থো, তেন ব্রাহ্মণানং সুৰণ্ণহরণমেৰ অদিন্নাদানে সাৰজ্জং, ইতরং অনৰজ্জং। গরূনং, গুন্নং, অত্তনো, জীৰিতস্স, ৰিৰাহস্স চ অত্থায মুসাৰাদো অনৰজ্জো, ইতরো সাৰজ্জো। গরুআদীনং অত্থায পেসুঞ্ঞহরণং অনৰজ্জং, ইতরং সাৰজ্জং। ভারতযুদ্ধসীতাহরণাদিকথা পাপৰূপসমায হোতীতি এৰমাদিকে মিচ্ছাগাহে সঙ্গণ্হাতি। <span class="bld">দিট্ঠমঙ্গলাদীনী</span>তি দিট্ঠসুতমুতমঙ্গলানি। <span class="bld">সভাৰতিক্খেনা</span>তি লোভস্স, মিচ্ছাভিনিৰেসস্স <a name="V2.0113"></a> ৰা ৰসেন সরসেনেৰ তিখিণেন কুরূরেন। <span class="bld">মন্দেনা</span>তি দন্ধেন অতিখিণেন। তাদিসং পন অত্তনো, পরস্স ৰা সমুস্সাহনেন পৰত্ততীতি আহ <span class="bld">‘‘সমুস্সাহিতেনা’’</span>তি। <span class="bld">পরভণ্ডং ৰা হরতী</span>তি <span class="bld">ৰা</span>-সদ্দেন তথাপৰত্তনকমুসাৰাদাদীনম্পি সঙ্গহো দট্ঠব্বো। <span class="bld">কামানং ৰা</span> অনুভুয্যমানানং। <span class="bld">ৰা</span>-সদ্দেন পরসন্তকস্স ৰা অযথাধিপ্পেততায যং লদ্ধং, তং গহেতব্বন্তি গহণাদিকং সঙ্গণ্হাতি।</p>
<p class="bodytext"><span class="bld">দুৰিধমেৰ হোতি</span> সম্পযুত্তধম্মৰসেন ভেদাভাৰতো। যদি এৰং, কস্মা ‘‘দোমনস্সসহগতং পটিঘসম্পযুত্ত’’ন্তি ৰুত্তন্তি? অসাধারণধম্মেহি তস্স চিত্তস্স উপলক্খণত্থং। <span class="bld">পাণাতিপাতাদীসূ</span>তি পাণাতিপাতনাদীসু। <span class="bld">আদি</span>-সদ্দেন অদিন্নাদানমুসাৰাদপেসুঞ্ঞফরুসসম্ফপ্পলাপব্যাপাদে সঙ্গণ্হাতি। সভাৰতিক্খং হুত্বা পৰত্তমানং চিত্তং অসঙ্খারমেৰ হোতি, ইতরং সসঙ্খারন্তি অধিপ্পাযেনাহ <span class="bld">‘‘তিক্খমন্দপ্পৰত্তিকালে’’</span>তি। মন্দং পন হুত্বা পৰত্তমানং একংসেন সসঙ্খারমেৰাতি ন সক্কা ৰিঞ্ঞাতুং। যং সসঙ্খারেন সপ্পযোগেন পৰত্ততি, তং মন্দমেৰ হোতীতি কত্বা তথাৰুত্তন্তি দট্ঠব্বং।</p>
<p class="bodytext">মোহেকহেতুকং চিত্তং মূলন্তরৰিরহতো অতিমূল়্হং, ৰিচিকিচ্ছুদ্ধচ্চযোগতো চঞ্চলঞ্চাতি <span class="bld">উপেক্খাসহগত</span>মেৰ হোতি, ন তস্স কদাচিপি সভাৰতিক্খতা অত্থি। আরম্মণে হি সংসপ্পনৰসেন, ৰিক্খিপনৰসেন চ পৰত্তমানস্স চিত্তদ্বযস্স কীদিসে কিচ্চে সভাৰতিক্খতায, উস্সাহেতব্বতায ৰা ভৰিতব্বং, তস্মা ন তত্থ সঙ্খারভেদো অত্থি। অঞ্ঞেসু অকুসলচিত্তেসু লব্ভমানম্পি উদ্ধচ্চং ৰিসেসতো এত্থেৰ বলৰং, ততো এৰ সম্পযুত্তধম্মেসু পধানং হুত্বা পৰত্ততীতি ইদমেৰ উদ্ধচ্চেন ৰিসেসেত্বা ৰুত্তং <span class="bld">‘‘উদ্ধচ্চসম্পযুত্ত’’</span>ন্তি। তথা হি <span class="bld">পাল়িযং</span> (ধ॰ স॰ ৪২৭) ইধ সরূপতো <a name="M2.0122"></a> উদ্ধচ্চং আগতং, এৰং অসাধারণপধানধম্মৰসেন মোহমূলং ‘‘ৰিচিকিচ্ছাসম্পযুত্তং, উদ্ধচ্চসম্পযুত্ত’’ন্তি দুৰিধং ৰুত্তন্তি দট্ঠব্বং। <span class="bld">অসন্নিট্ঠানং</span> সংসযো। <span class="bld">ৰিক্খেপো</span> অৰূপসমো, ভন্ততাতি অত্থো।</p>
<p class="bodytext">তযিদং দ্বাদসৰিধম্পি অকুসলচিত্তং ছসু আরম্মণেসু যং ৰা তং ৰা আলম্বিত্বা উপেক্খাসহগতাহেতুককিরিযামনোৰিঞ্ঞাণধাতানন্তরং কাযদ্বারাদীহি তীহি দ্বারেহি কাযকম্মাদিৰসেন যথারহং পাণাতিপাতাদিকম্মপথৰসেন চেৰ কম্মৰসেন চ উপ্পজ্জতীতি ৰেদিতব্বং।</p>
<p class="bodytext">তত্থ <a name="V2.0114"></a> ঠপেত্বা উদ্ধচ্চসহগতং সেসং একাদসৰিধম্পি চতূসুপি অপাযেসু পটিসন্ধিং দেতি, পৰত্তিৰিপাকং সুগতিযম্পি। উদ্ধচ্চসহগতং পন পৰত্তিৰিপাকমেৰাতি। এত্থাহ – কিং পন কারণং সব্বদুব্বলং ৰিচিকিচ্ছাসম্পযুত্তং পটিসন্ধিং দেতি, অধিমোক্খসব্ভাৰতো ততো বলৰন্তম্পি উদ্ধচ্চসহগতং ন দেতীতি? দস্সনেন পহাতব্বেসু অৰুত্তত্তা। ইদং হি পটিসন্ধিং দেন্তং অপাযেসু দদেয্য, অপাযগমনীযঞ্চ দস্সনপহাতব্বন্তি তত্থ ৰুচ্চেয্য, ন চ ৰুত্তং। তস্মা পটিসন্ধিং ন দেতি, পৰত্তিৰিপাকদানং পনস্স ন সক্কা পটিক্খিপিতুং। <span class="bld">পটিসম্ভিদাৰিভঙ্গে</span> ‘‘উদ্ধচ্চসহগতে ঞাণং ধম্মপটিসম্ভিদা, তস্স ৰিপাকে ঞাণং অত্থপটিসম্ভিদা’’তি (ৰিভ॰ ৭৩০ অত্থতো সমানং) ৰচনতো।</p>
<p class="bodytext">অপরে পনাহু – পুথুজ্জনস্স উপ্পজ্জমানং উদ্ধচ্চসহগতং দস্সনপ্পহাতব্বসহাযসব্ভাৰতো উভযৰিপাকম্পি দেতি, ন সেক্খস্স তদভাৰতোতি। ইদমেত্থ ৰিচারেতব্বং, যস্স ৰিপাকদানং ৰুত্তং, কিং তং ভাৰনায পহাতব্বং, উদাহু নোতি? কিঞ্চেত্থ – যদি তাৰ ভাৰনায পহাতব্বং, পট্ঠানে ভাৰনায পহাতব্বস্স নানাক্খণিককম্মপচ্চযভাৰো ৰত্তব্বো সিযা। অথ ন ভাৰনায পহাতব্বং, দস্সনেনপহাতব্বত্তিকে ‘‘নেৰদস্সনেননভাৰনাযপহাতব্ব’’মিচ্চস্স ৰিভঙ্গে ৰত্তব্বং সিযা। যদি তব্বিরুদ্ধসভাৰতায তত্থ ন ৰুচ্চেয্য, এৰম্পি তস্মিং তিকে তস্স নৰত্তব্বতা আপজ্জতীতি? নাপজ্জতি, কিং কারণং? <span class="bld">চিত্তুপ্পাদকণ্ডে</span> (ধ॰ স॰ ৩৬৫ আদযো) আগতানং দ্বাদসন্নং অকুসলচিত্তুপ্পাদানং দ্বীহি পদেহি সঙ্গহিতত্তা ৰিভজিত্বা দস্সেতব্বস্স নিযোগতো কস্সচি চিত্তুপ্পাদস্স অভাৰা, যথা উপ্পন্নত্তিকে অতীতাদীনং নৰত্তব্বতা ন ৰুত্তা, এৰমেতস্সাপি। অথ ৰা ভাৰনায পহাতুং অসক্কুণেয্যস্সাপি তস্স পুথুজ্জনে ৰত্তমানস্স <a name="M2.0123"></a> ভাৰনায পহাতব্বসভাৰসামঞ্ঞতো, সাৰজ্জতো চ ভাৰনায পহাতব্বপরিযাযো ৰিজ্জতীতি নত্থি নৰত্তব্বতাপসঙ্গদোসো। নিপ্পরিযাযেন চ ন ভাৰনায পহাতব্বন্তি তস্স ৰসেন নানাক্খণিককম্মপচ্চযভাৰোপি ন ৰুত্তো। দস্সনপহাতব্বপচ্চযস্সাপি উদ্ধচ্চসহগতস্স সহাযৰেকল্লমত্তমেৰ দস্সনেন কতং, ন কোচিপি ভাৰো অনুপ্পাদধম্মতং তস্স আপাদিতোতি একন্তেন ভাৰনায পহাতব্বতা ৰুত্তা। অথ ৰা অপাযগমনীযভাৰাপেক্খং দস্সনপ্পহাতব্বৰচনন্তি তদভাৰতো তং ৰিভজনং ৰুত্তন্তি।</p>
<p class="bodytext"><a name="para454"></a><span class="paranum">৪৫৪</span>. ‘‘ৰিঞ্ঞাণ’’ন্তি পদং অপেক্খিত্বা <span class="bld">‘‘অব্যাকতং ৰিপাক’’</span>ন্তি আদিকো নপুংসকনিদ্দেসো, ততো এৰ অধিকতাব্যাকতাপেক্খায <span class="bld">দুৰিধ</span>ন্তি ৰুত্তং। অঞ্ঞথা রূপনিব্বানানম্পি অব্যাকতভাৰতো <a name="V2.0115"></a> তং চতুব্বিধন্তি ৰত্তব্বং সিযা। ৰিপাকস্স কামাৰচরাদিভাৰো কুসলে ৰুত্তনযেনেৰ ৰেদিতব্বো। অহেতুকতা সহেতুকতা ৰিয সম্পযুত্তহেতুৰসেন, ন নিব্বত্তকহেতুৰসেন। ৰিপাকস্স হি সহেতুকতা সহেতুককম্মৰসেন সিজ্ঝমানাপি সম্পযুত্তহেতুৰসেনেৰ ৰুচ্চতি, অঞ্ঞথা অহেতুকানম্পি সহেতুকতা আপজ্জেয্যাতি। কস্মা পন সহেতুকস্স অহেতুকো ৰিপাকো হোতীতি? তত্থ কারণং ৰুত্তমেৰ। কিঞ্চ আরম্মণাভিনিপাতমত্তেসু পঞ্চসু ৰিঞ্ঞাণেসু যথা অলোভাদিসম্পযোগো ন সম্ভৰতি, এৰং মন্দতরমন্দকিচ্চেসু সম্পটিচ্ছনসন্তীরণেসূতি হেতূনং উপ্পত্তিযা অসম্ভৰতোপি নেসং অহেতুকতা দট্ঠব্বা।</p>
<p class="bodytext">মনোৰিঞ্ঞাণতো উপ্পজ্জনৰিসিট্ঠমননকিচ্চানং অভাৰতো মনোমত্তা ধাতু <span class="bld">মনোধাতু</span>।</p>
<p class="bodytext">চক্খুসন্নিস্সিতং হুত্বা রূপস্স ৰিজাননং লক্খণং এতস্সাতি <span class="bld">চক্খুসন্নিস্সিতরূপৰিজাননলক্খণং</span>। তত্থ চক্খুসন্নিস্সিতৰচনেন রূপারম্মণং অঞ্ঞং ৰিঞ্ঞাণং নিৰত্তেতি। ৰিজাননগ্গহণেন চক্খুসন্নিস্সিতে ফস্সাদিকে নিৰত্তেতি। চক্খুরূপগ্গহণেন নিস্সযতো, আরম্মণতো চ ৰিঞ্ঞাণং ৰিভাৰেতি উভযাধীনৰুত্তিকত্তা। যদি হি চক্খু নাম ন সিযা, অন্ধাপি রূপং পস্সেয্যুং, ন চ পস্সন্তি। যদি চ নীলাদিরূপং নাম ন সিযা, দেসাদিনিযমেন ন ভৰিতব্বং, অত্থেৰ চ নিযমো, একন্তসারম্মণতা চ চিত্তস্স ৰুত্তাতি ‘‘আরম্মণেন ৰিনা নীলাদিআভাসং চিত্তং পৰত্ততী’’তি এৰং <a name="M2.0124"></a> পৰত্তো ৰাদো মিচ্ছাৰাদোতি ৰেদিতব্বং। তেনাহ ভগৰা ‘‘চক্খুঞ্চ পটিচ্চ রূপে চ উপ্পজ্জতি চক্খুৰিঞ্ঞাণ’’ন্তিআদি (ম॰ নি॰ ১.২০৪, ৪০০; ৩.৪২১, ৪২৫; সং॰ নি॰ ২.৪৪; ৪.৬০; কথা॰ ৪৬৫)।</p>
<p class="bodytext">কস্মা পনেত্থ ৰচনভেদো কতোতি? একম্পি চক্খু ৰিঞ্ঞাণস্স পচ্চযো হোতি, রূপং পন অনেকমেৰ সংহতন্তি ইমস্স ৰিসেসস্স দস্সনত্থং। কিং পন কারণং একম্পি চক্খু ৰিঞ্ঞাণস্স পচ্চযো হোতি, রূপং পন অনেকমেৰাতি? পচ্চযভাৰৰিসেসতো। চক্খু হি চক্খুৰিঞ্ঞাণস্স নিস্সযপুরেজাতইন্দ্রিযৰিপ্পযুত্তপচ্চযেহি পচ্চযো হোন্তং অত্থিভাৰেনেৰ হোতি, তস্মিং সতি তস্স ভাৰতো, অসতি অভাৰতো। যতো তং অত্থিঅৰিগতপচ্চযেহিস্স পচ্চযো হোতীতি ৰুচ্চতি, তংনিস্সযতা চস্স ন একদেসেন অল্লীযনৰসেন ইচ্ছিতব্বা অরূপভাৰতো, অথ খো গরুরাজাদীসু সিস্সরাজপুরিসাদীনং ৰিয তপ্পটিবদ্ধৰুত্তিতায। ইতরে পন পচ্চযা তেন <a name="V2.0116"></a> তেন ৰিসেসেন ৰেদিতব্বা। স্বাযং পচ্চযভাৰো ন একস্মিং ন সম্ভৰতীতি একম্পি চক্খু ৰিঞ্ঞাণস্স পচ্চযো হোতীতি ‘‘চক্খুঞ্চ পটিচ্চা’’তি একৰচনেন নিদ্দেসো কতো।</p>
<p class="bodytext">রূপং পন যদিপি চক্খু ৰিয পুরেজাতঅত্থিঅৰিগতপচ্চযেহি পচ্চযো হোতি পুরেতরং হুত্বা ৰিজ্জমানক্খণেযেৰ উপকারকত্তা, তথাপি অনেকমেৰ সংহতং হুত্বা পচ্চযো হোতি আরম্মণভাৰতো। যঞ্হি পচ্চযধম্মং সভাৰভূতং, পরিকপ্পিতাকারমত্তং ৰা ৰিঞ্ঞাণং ৰিভাৰেন্তং পৰত্ততি, তদঞ্ঞেসঞ্চ সতিপি পচ্চযভাৰে সো তস্স সারম্মণসভাৰতায যং কিঞ্চি অনালম্বিত্বা পৰত্তিতুং অসমত্থস্স ওলুব্ভ পৰত্তিকারণতায আলম্বনীযতো আরম্মণং নাম। তস্স যস্মা যথা তথা সভাৰূপলদ্ধিৰসেন আরম্মণপচ্চযলাভো, তস্মা চক্খুৰিঞ্ঞাণং রূপং আরব্ভ পৰত্তমানং তস্স সভাৰং ৰিভাৰেন্তমেৰ পৰত্ততি। সা চস্স ইন্দ্রিযাধীনৰুত্তিকস্স আরম্মণসভাৰূপলদ্ধি, ন একদ্বিকলাপগতৰণ্ণৰসেন হোতি, নাপি কতিপযকলাপগতৰণ্ণৰসেন, অথ খো আভোগানুরূপং আপাথগতৰণ্ণৰসেনাতি অনেকমেৰ রূপং সংহচ্চকারিতায ৰিঞ্ঞাণস্স পচ্চযো হোতীতি দস্সেন্তো ভগৰা ‘‘রূপে চা’’তি বহুৰচনেন নিদ্দিসি।</p>
<p class="bodytext">যং <a name="M2.0125"></a> পন ‘‘রূপাযতনং চক্খুৰিঞ্ঞাণধাতুযা তংসম্পযুত্তকানঞ্চ ধম্মানং আরম্মণপচ্চযেন পচ্চযো’’তি (পট্ঠা॰ ১.১.২) ৰুত্তং, তং কথন্তি? তম্পি যাদিসং রূপাযতনং চক্খুৰিঞ্ঞাণস্স আরম্মণপচ্চযেন পচ্চযো হোতি, তাদিসমেৰ সন্ধায ৰুত্তং। কীদিসং পন তন্তি? সমুদিতন্তি পাকটোযমত্থো। এৰঞ্চ কত্বা যদেকে ৰদন্তি ‘‘আযতনসল্লক্খণৰসেন চক্খুৰিঞ্ঞাণাদযো সল্লক্খণারম্মণা, ন দব্বসল্লক্খণৰসেনা’’তি, তম্পি যুত্তমেৰ হোতি। ন চেত্থ সমুদাযারম্মণতা আসঙ্কিতব্বা সমুদাযাভোগস্সেৰাভাৰতো। সমুদিতা পন ৰণ্ণধম্মা আরম্মণপচ্চযা হোন্তি। কথং পন পচ্চেকং অসমত্থা সমুদিতা আরম্মণা পচ্চযা হোন্তি, ন হি পচ্চেকং দট্ঠুং অসক্কোন্তা অন্ধা সমুদিতা পস্সন্তীতি? নযিদমেকন্তিকং ৰিসুং ৰিসুং অসমত্থানং সিৰিকাৰহনাদীসু সমত্থতায দস্সনতো। কেসাদীনঞ্চ যস্মিং ঠানে ঠিতানং পচ্চেকং ৰণ্ণং গহেতুং ন সক্কা, তস্মিংযেৰ ঠানে সমুদিতানং ৰণ্ণং গহেতুং সক্কাতি ভিয্যোপি তেসং সংহচ্চকারিতা পরিব্যত্তা। এতেন চক্খুৰিঞ্ঞাণস্স পরমাণুরূপং আরম্মণং, উদাহু তংসমুদাযোতিআদিকা চোদনা পটিক্খিত্তাতি ৰেদিতব্বা। ‘‘সোতঞ্চ পটিচ্চ সদ্দে চা’’তিআদীসুপি (ম॰ নি॰ ১.২০৪, ৪০০; ৩.৪২১, ৪২৫, ৪২৬) এসেৰ <a name="V2.0117"></a> নযো। এৰং উভযাধীনৰুত্তিকতায চক্খুৰিঞ্ঞাণস্স নিস্সযতো, আরম্মণতো চ ৰিভাৰনং কতং, এৰং সোতৰিঞ্ঞাণাদীসুপি যথারহং ৰত্তব্বং।</p>
<p class="bodytext"><span class="bld">রূপমত্তারম্মণরস</span>ন্তি রূপাযতনমত্তস্সেৰ আরম্মণকরণরসং। মত্তসদ্দেন যথা আরম্মণন্তরং নিৰত্তেতি, এৰং রূপাযতনেপি লব্ভমানে একচ্চে ৰিসেসে নিৰত্তেতি। ন হি চক্খুৰিঞ্ঞাণং ৰণ্ণমত্ততো অঞ্ঞং কিঞ্চি ৰিসেসং তত্থ গহেতুং সক্কোতি। তেনাহ ভগৰা ‘‘পঞ্চহি ৰিঞ্ঞাণেহি ন কিঞ্চি ধম্মং পটিৰিজানাতি অঞ্ঞত্র অভিনিপাতমত্তা’’তি। চক্খুৰিঞ্ঞাণং উপ্পজ্জমানং রূপারম্মণে এৰ উপ্পজ্জনতো তদভিমুখভাৰেন গয্হতীতি ৰুত্তং <span class="bld">‘‘রূপাভিমুখভাৰপচ্চুপট্ঠান’’</span>ন্তি। অত্তনো অনন্তরং উপ্পজ্জমানানং অরূপধম্মানং সমনন্তরৰিগতা অরূপধম্মা পৰত্তিওকাসদানেন অনন্তরসমনন্তরনত্থিৰিগতপচ্চযেহি উপকারকা নিস্সযারম্মণধম্মা ৰিয আসন্নকারণন্তি দস্সেন্তো আহ <span class="bld">‘‘রূপারম্মণায কিরিযমনোধাতুযা অপগমপদট্ঠান’’</span>ন্তি। <span class="bld">সোতৰিঞ্ঞাণাদীসু</span>পি ৰুত্তনযেনেৰ অত্থো ৰেদিতব্বো।</p>
<p class="bodytext">চক্খুৰিঞ্ঞাণাদিগহিতং <a name="M2.0126"></a> রূপাদিআরম্মণং তদনন্তরমেৰ অপরিপতন্তং কত্বা সম্পটিচ্ছন্তী গণ্হন্তী ৰিয হোতীতি ৰুত্তং <span class="bld">‘‘রূপাদিসম্পটিচ্ছনরসা’’</span>তি। তথাভাৰেন সম্পটিচ্ছনভাৰেন পচ্চুপতিট্ঠতীতি <span class="bld">তথাভাৰপচ্চুপট্ঠানা</span>।</p>
<p class="bodytext">ছসু আরম্মণেসু কদাচি পঞ্চন্নং, ততো ৰা কতিপযানং ৰিজাননসভাৰাপি <span class="bld">ছল়ারম্মণৰিজাননলক্খণা</span> ৰুত্তা তংসভাৰানতিৰত্তনতো, ছস্বেৰ ৰা ইতরেসং আরম্মণানং অন্তোগধত্তা। <span class="bld">সন্তীরণাদিকিচ্চা</span>তি সন্তীরণতদারম্মণকিচ্চা ৰা, সন্তীরণতদারম্মণপটিসন্ধিভৰঙ্গচুতিকিচ্চা ৰাতি অধিপ্পাযো। <span class="bld">‘‘হদযৰত্থুপদট্ঠানা’’</span>তি ইদং ইমাসং দ্বিন্নং মনোৰিঞ্ঞাণধাতূনং একন্তেনেৰ হদযৰত্থুসন্নিস্সযতায ৰুত্তং। হেট্ঠা ৰুত্তনযেন পন তংতংঅনন্তরাতীতৰিঞ্ঞাণাপগমপদট্ঠানাতিপি ৰত্তুং ৰট্টতিযেৰ। <span class="bld">তস্সা ভেদো</span>তি তস্সা ৰিপাকমনোৰিঞ্ঞাণধাতুযা ‘‘দুৰিধা’’তি ৰুত্তায দুৰিধতাসঙ্খাতো ভেদো। <span class="bld">একন্তমিট্ঠারম্মণে</span>তি একন্তেনেৰ ইট্ঠে আরম্মণে, অতিৰিয ইট্ঠারম্মণেতি অত্থো। <span class="bld">পঞ্চদ্বারে চেৰ জৰনাৰসানে চা</span>তি এত্থ পঞ্চদ্বারে সম্পটিচ্ছনৰোট্ঠব্বনানং অন্তরাল়ং ঠানং, ইতরত্র জৰনভৰঙ্গানন্তি এৰং <span class="bld">দ্বিঠানা হোতি</span>। ইতরাযপি সন্তীরণতদারম্মণকালে যথাৰুত্তমেৰ ঠানং, পটিসন্ধিআদিকালে পন চুতিভৰঙ্গানং <a name="V2.0118"></a> অন্তরাল়ং পটিসন্ধিযা, পটিসন্ধিআৰজ্জনানং তদারম্মণাৰজ্জনানং জৰনাৰজ্জনানং ৰোট্ঠব্বনাৰজ্জনানঞ্চ অন্তরাল়ং ভৰঙ্গস্স, তদারম্মণপটিসন্ধীনং জৰনপটিসন্ধীনং ৰা অন্তরাল়ং চুতিযা ঠানন্তি ৰেদিতব্বং।</p>
<p class="bodytext"><span class="bld">ছসূ</span>তি এত্থ পুব্বে ৰুত্তনযেনেৰ ৰিভাগো ৰেদিতব্বো। কাযস্স নিস্সযভূতানং নাতিইট্ঠফোট্ঠব্বভূতানং পটিঘট্টনানিঘংসস্স বলৰভাৰতো <span class="bld">কাযৰিঞ্ঞাণং সুখসম্পযুত্তং</span>। উপাদারূপানংযেৰ ঘট্টনা দুব্বলাতি চক্খুৰিঞ্ঞাণাদীনি উপেক্খাসহগতানি। তেনাহ <span class="bld">‘‘সেসং উপেক্খাযুত্ত’’</span>ন্তি। <span class="bld">সেসং</span> ছব্বিধম্পি।</p>
<p class="bodytext">অলোভাদোসামোহা চেৰ অলোভাদোসা চ অলোভাদযো, তেহি অলোভাদীহি ৰিপাকহেতূহি সম্পযুত্তং <span class="bld">অলোভাদিৰিপাকহেতুসম্পযুত্তং। কামাৰচরকুসলং ৰিয সোমনস্সাদিভেদতো</span>তি যথা কামাৰচরং কুসলং সোমনস্সুপেক্খাঞাণসঙ্খারভেদতো অট্ঠৰিধং, এৰমিদম্পীতি অট্ঠৰিধতায সদিসতং দস্সেতি। কামাৰচরভাৰতো হীনাদিতো, যোনীসু উপ্পত্তিতো চ সদিসমেৰ, সম্পযুত্তধম্মতো পন আরম্মণতো, পৰত্তিআকারতো চ ৰিসদিসং। তথা <a name="M2.0127"></a> হি কুসলং কম্মদ্বারৰসেন পৰত্ততি, ন ইদং, ৰিপাকানং অৰিঞ্ঞত্তিজনকত্তা। উপ্পত্তিদ্বারৰসেন পন ইমস্সাপি অত্থেৰ পৰত্তিভেদো পঞ্চদ্বারমনোদ্বারেসু মহাৰিপাকানং তদারম্মণৰসেন পৰত্তিসম্ভৰতো। যথা পন কুসলং গতিৰসেন পঞ্চৰিধং, ৰিঞ্ঞাণট্ঠিতিৰসেন সত্তৰিধঞ্চ, ন এৰমিদং তদেকদেসে এৰ উপ্পজ্জনতো। তত্থ আরম্মণতো, একচ্চপৰত্তিআকারতো চ ৰিসদিসতং দস্সেতুং <span class="bld">‘‘যথা পনা’’</span>তিআদি ৰুত্তং। <span class="bld">ছসু আরম্মণেসূ</span>তি পরিত্তাদিঅতীতাদিঅজ্ঝত্তাদিপ্পভেদেসু ছসু আরম্মণেসু।</p>
<p class="bodytext"><span class="bld">আগমনাদিৰসেনা</span>তি আগমনপচ্চযৰসেন। তত্থ একচ্চানং আচরিযানং মতেন মুখে চলিতে আদাসতলে মুখনিমিত্তং চলনং ৰিয অসঙ্খারস্স কুসলস্স ৰিপাকো অসঙ্খারো, সসঙ্খারস্স কুসলস্স ৰিপাকো সসঙ্খারোতি এৰং আগমনৰসেন। একচ্চানং পন আচরিযানং মতেন বলৰন্তেহি ৰিভূতেহি পচ্চযেহি কম্মাদীহি উপ্পন্নো অসঙ্খারো, দুব্বলেহি সসঙ্খারোতি এৰং পচ্চযৰসেন। <span class="bld">সম্পযুত্তধম্মান</span>ন্তি পাল়িযং সরূপতো আগতসম্পযুত্তধম্মানং। তেসং হি ৰসেন কুসলতো ৰিপাকস্স ৰিসেসাভাৰো। <span class="bld">নিরুস্সাহ</span>ন্তি এত্থ উস্সাহো নাম অনুপচ্ছিন্নাৰিজ্জাতণ্হামানসন্তানে <a name="V2.0119"></a> ৰিপাকুপ্পাদনসমত্থতাসঙ্খাতো ব্যাপারো, সো ৰিপাকেসু নত্থীতি তং নিরুস্সাহং। কুসলেসু পন অভিঞ্ঞাৰসপৰত্তেসুপি অত্থেৰাতি তং <span class="bld">সউস্সাহং</span>।</p>
<p class="bodytext">লোভাদীনং একন্তসাৰজ্জতায অযোনিসোমনসিকারহেতুকানং নত্থি ৰিপাকভাৰো, অলোভাদীনম্পি একন্তঅনৰজ্জসভাৰানং কারণস্স তব্বিধুরতায নত্থেৰ অকুসলৰিপাকভাৰোতি আহ <span class="bld">‘‘অকুসলৰিপাকং অহেতুকমেৰা’’</span>তি। যথা অতিইট্ঠে, ইট্ঠমজ্ঝত্তে চ আরম্মণে ৰেদনাভেদসব্ভাৰতো কুসলৰিপাকমনোৰিঞ্ঞাণধাতু দুৰিধা হোতি সোমনস্সসহগতা, উপেক্খাসহগতাতি, ন এৰং অতিঅনিট্ঠে, অনিট্ঠমজ্ঝত্তে চ আরম্মণে ৰেদনাভেদো অত্থীতি অকুসলৰিপাকমনোৰিঞ্ঞাণধাতু একমেৰাতি <span class="bld">‘‘সত্তৰিধ’’</span>ন্তি ৰুত্তং। সতি হি তত্থ ৰেদনাভেদে অতিঅনিট্ঠে দোমনস্সেন ভৰিতব্বং, ন চ পটিঘেন ৰিনা দোমনস্সং উপ্পজ্জতীতি।</p>
<p class="bodytext">কাযৰিঞ্ঞাণস্স দুক্খসহগততা কুসলৰিপাকে ৰুত্তৰিপরিযাযেন ৰেদিতব্বা। <span class="bld">উপেক্খা হীনা</span>তি একন্তনিহীনস্স অকুসলস্স ৰিপাকভাৰতো উপেক্খাপি সমানা হীনা এৰ দুক্খসভাৰত্তা। তেনাহ <span class="bld">‘‘দুক্খং ৰিয</span> <a name="M2.0128"></a> <span class="bld">নাতিতিখিণা’’</span>তি। যথা দুক্খং অতিৰিয তিখিণং কটুকং, ন এৰমযং, তথাপি দুক্খসভাৰেনেৰ পৰত্ততি। ন হি অকুসলস্স ৰিপাকো অদুক্খো হোতি। উপেক্খাভাৰো চস্স বলৰতা বাধিযমানস্স পটিপ্পহরিতুং অসক্কোন্তস্স দুব্বলস্স পুরিসস্স তেন করিযমানবাধায উপেক্খনা ৰিযাতি দট্ঠব্বো। <span class="bld">ইতরেসূ</span>তি কুসলৰিপাকেসু।</p>
<p class="bodytext"><span class="bld">রূপাৰচর</span>ন্তি রূপাৰচরৰিপাকৰিঞ্ঞাণং। ৰিপাককথা হেসাতি। <span class="bld">কুসলং ৰিযা</span>তি রূপাৰচরকুসলং ৰিয। ন হি রূপাৰচরৰিপাকো তদঞ্ঞকুসলসদিসো। অপিচ সম্বন্ধিসদ্দা এতে, যদিদং ‘‘কুসলং, ৰিপাকো’’তি চ। তস্মা যথা ‘‘মাতরং পযিরুপাসতী’’তি ৰুত্তে অত্তনো মাতরন্তি অৰুত্তম্পি সিদ্ধমেৰেতং, এৰং ইধাপীতি অত্তনো কুসলং ৰিযাতি অত্থো। কুসলসদিসতা চেত্থ ধম্মতো, আরম্মণতো চ ৰেদিতব্বা। তথা হি যে ফস্সাদযো কুসলে লব্ভন্তি, তে ৰিপাকেপি লব্ভন্তি। যস্মিং চ আরম্মণে কুসলং পৰত্ততি, তত্থেৰ অযং ৰিপাকোপি পৰত্ততি। যং পনেত্থ পঞ্চমজ্ঝানচিত্তং অভিঞ্ঞাপ্পত্তং, তস্স ৰিপাকো এৰ নত্থি। কস্মা নত্থি? অসম্ভৰতো, আনিসংসভূতত্তা চ। তঞ্হি ৰিপাকং দেন্তং রূপাৰচরমেৰ দদেয্য। ন হি অঞ্ঞভূমিকং কম্মং অঞ্ঞভূমিকং ৰিপাকং দেতি। কম্মনিমিত্তারম্মণতা চ রূপাৰচরৰিপাকস্স ৰুত্তাতি ন তং অঞ্ঞং আরব্ভ <a name="V2.0120"></a> পৰত্ততি। পরিত্তারম্মণাদিআরম্মণঞ্চ তং ন হোতীতি অযমসম্ভৰো। ঝানস্স আনিসংসভূতঞ্চ দানাদীনং তস্মিং অত্তভাৰে পচ্চযলাভো ৰিযাতি।</p>
<p class="bodytext">পৰত্তিতো পন ৰিপাকস্স, কুসলস্স চ অত্থেৰ ভেদোতি তং দস্সেতুং <span class="bld">‘‘কুসলং পনা’’</span>তিআদি ৰুত্তং। কুসলং ৰিয কসিণুগ্ঘাটিমাকাসাদিআরম্মণভেদতো চতুব্বিধং। পৰত্তিভেদো ৰুত্তনযোৰ জৰনৰসেন, পটিসন্ধিআদিৰসেন চ পৰত্তনতো।</p>
<p class="bodytext"><span class="bld">চতুমগ্গযুত্তচিত্তফলত্তা</span>তি চতূহি অরিযমগ্গেহি সম্পযুত্তকুসলচিত্তস্স ফলত্তা, চতুব্বিধসামঞ্ঞফলসম্পযুত্তভাৰতোতি অত্থো। মগ্গৰীথিযং দ্বিক্খত্তুং, তিক্খত্তুং ৰা ফলসমাপত্তিযং অপরিচ্ছিন্নপরিমাণং পৰত্তমানম্পি দ্বীসু ঠানেসু পৰত্তিযা <span class="bld">‘‘দ্বিধা পৰত্ততী’’</span>তি ৰুত্তং। <span class="bld">সব্বম্পী</span>তি তেৰীসতিৰিধং কামাৰচরৰিপাকং, পঞ্চৰিধং রূপাৰচরৰিপাকং, চতুব্বিধং অরূপাৰচরৰিপাকং, চতুব্বিধমেৰ লোকুত্তরৰিপাকন্তি সব্বম্পি ৰিপাকৰিঞ্ঞাণং নাতিসঙ্খেপৰিত্থারনযেন ছত্তিংসৰিধং হোতি।</p>
<p class="bodytext"><span class="bld">ভূমিভেদতো</span> <a name="M2.0129"></a> <span class="bld">তিৰিধং</span> লোকুত্তরস্স অভাৰতো। লোকুত্তরঞ্হি কিরিযচিত্তং নত্থি একন্তেন অনন্তরৰিপাকদাযিভাৰতো। ৰুত্তঞ্হি ‘‘সমাধিমানন্তরিকঞ্ঞমাহূ’’তি (খু॰ পা॰ ৬.৫; সু॰ নি॰ ২২৮)। হোতু তাৰ সেক্খানং উপ্পজ্জমানং অনুত্তরং কুসলং পুগ্গলন্তরভাৰূপনযনতো সফলং, অরহতো পন উপ্পজ্জমানং পুগ্গলন্তরভাৰূপনযনতো নিপ্ফলং, তস্স কিরিযভাৰো কস্মা ন ইচ্ছিতোতি? ইচ্ছিতব্বো সিযা। যদি তস্স পুনপ্পুনং উপ্পত্তি সিযা, সকিংযেৰ পন লোকুত্তরকুসলং পৰত্ততি। যদি হি পুনপ্পুনং পৰত্তেয্য, মগ্গচিত্তং অরহতোপি পৰত্ততীতি লোকুত্তরকিরিযচিত্তং সিযা, ন চেতং অত্থি পযোজনাভাৰতো। তস্মা নত্থি লোকুত্তরকিরিযৰিঞ্ঞাণং। <span class="bld">কিরিযৰিঞ্ঞাণ</span>ন্তি চ কিরিযামত্তং ৰিঞ্ঞাণং, কুসলাকুসলং ৰিয কিঞ্চি ৰিপাকং অনুপ্পাদেত্বা কিরিযামত্তমেৰ হুত্বা পৰত্তনকৰিঞ্ঞাণন্তি অত্থো। কস্মা পনেতং ৰিপাকং ন উপ্পাদেতীতি? ৰুচ্চতে – এত্থ হি যদেতং আৰজ্জনদ্বযং, তং অনুপচ্ছিন্নভৰমূলেপি সন্তানে পৰত্তং অনাসেৰনতায দুব্বলভাৰতো অবীজসামত্থিযং ৰিয পুপ্ফং অফলমেৰ হোতি। যং পন উচ্ছিন্নভৰমূলাযং সন্ততিযং পৰত্তং অট্ঠারসৰিধং ৰিঞ্ঞাণং, তং সমুচ্ছিন্নমূলায লতায পুপ্ফং ৰিয ফলদাযি ন হোতীতি ৰেদিতব্বং। অঞ্ঞস্স অসম্ভৰতো <a name="V2.0121"></a> কিরিযহেতুনা নাম অলোভাদিনাৰ ভৰিতব্বন্তি আহ <span class="bld">‘‘অলোভাদিকিরিযহেতুৰিরহিত’’</span>ন্তি।</p>
<p class="bodytext">চক্খুৰিঞ্ঞাণাদীনং পুরেচরা হুত্বা রূপাদিআরম্মণানং ৰিজাননলক্খণা <span class="bld">চক্খুৰিঞ্ঞাণাদিপুরেচররূপাদিৰিজাননলক্খণা</span>। অযং পন মনোৰিঞ্ঞাণতো উপ্পন্নাপি ৰিসিট্ঠমননকিচ্চাভাৰেন মনোমত্তা ধাতূতি <span class="bld">মনোধাতু</span>। তথা হেসা মনোৰিঞ্ঞাণস্স পচ্চযো ন হোতি। অযমেত্থ সঙ্খেপো, ৰিত্থারো পন <span class="bld">ধাতুনিদ্দেসে</span> (ৰিসুদ্ধি॰ ২.৫১৭) আগমিস্সতি। <span class="bld">আৰজ্জনরসা</span>তি আভোগরসা, চিত্তসন্তানস্স ৰা পুরিমাকারতো অঞ্ঞথা ওণোজনরসা। <span class="bld">ভৰঙ্গৰিচ্ছেদপদট্ঠানা</span>তি ভৰঙ্গসন্তানৰিচ্ছেদপদট্ঠানা। অপুব্বারম্মণা সকিদেৰ পৰত্তমানা সব্বথা ৰিসযরসং অনুভৰিতুং ন সক্কোতীতি ইট্ঠাদীসু সব্বত্থ <span class="bld">উপেক্খাযুত্তাৰ হোতি</span>।</p>
<p class="bodytext"><span class="bld">সাধারণা</span>তি সেক্খাসেক্খপুথুজ্জনানং সাধারণা। <span class="bld">অসাধারণা</span>তি অসেক্খানংযেৰ আৰেণিকা। <span class="bld">ৰোট্ঠব্বনাৰজ্জনরসা</span>তি পঞ্চদ্বারে সন্তীরণেন গহিতারম্মণং ৰৰত্থপেন্তী ৰিয পৰত্তনতো ৰোট্ঠব্বনরসা, মনোদ্বারে <a name="M2.0130"></a> পন ৰুত্তনযেন আৰজ্জনরসা। তথাভাৰেন পঞ্চদ্বারমনোদ্বারেসু যথাক্কমং ৰোট্ঠব্বনাৰজ্জনভাৰেন পচ্চুপতিট্ঠতীতি <span class="bld">তথাভাৰপচ্চুপট্ঠানা</span>। ৰোট্ঠব্বনকালে সন্তীরণকিচ্চানং তিস্সন্নং অহেতুকৰিপাকমনোৰিঞ্ঞাণধাতূনং আৰজ্জনকালে যস্স কস্সচি ভৰঙ্গস্সাতি ইমেসং অঞ্ঞতরাপগমো এতিস্সা আসন্নকারণন্তি আহ <span class="bld">‘‘অহেতুক…পে॰… পদট্ঠানা’’</span>তি।</p>
<p class="bodytext"><span class="bld">অরহত</span>ন্তি অরহতংযেৰ অসাধারণভাৰতো। <span class="bld">অনুল়ারেসূ</span>তি অট্ঠিকসঙ্খলিকপেতরূপাদীসু, অঞ্ঞেসু ৰা অপ্পণীতেসু ৰত্থূসু। <span class="bld">হসিতুপ্পাদনরসা</span>তি হসিতস্সেৰ উপ্পাদনরসা। তথা হি তং চিত্তং ‘‘হসিতুপ্পাদন’’ন্ত্বেৰ ৰুচ্চতি, ন অঞ্ঞেসং হসিতুপ্পাদকচিত্তানং অভাৰতো। অঞ্ঞানিপি হি দ্বাদস সোমনস্সসহগতানি পরিত্তকুসলাকুসলকিরিযচিত্তানি যথারহং পুথুজ্জনাদীনং হসিতুপ্পাদকানি ৰিজ্জন্তি, ইদং পন চিত্তং ৰিচারণপঞ্ঞাৰিরহিতং পরিত্তেসু অপ্পণীতেসু আরম্মণেসু অরহন্তানং সোমনস্সমত্তং উপ্পাদেন্তং উপ্পজ্জতি। ভগৰতোপি উপ্পজ্জতীতি অট্ঠকথাযং ৰুত্তং, তং অতীতংসাদীসু অপ্পটিহতঞাণং ৰত্বা ‘‘ইমেহি তীহি ধম্মেহি সমন্নাগতস্স বুদ্ধস্স ভগৰতো সব্বং কাযকম্মং ঞাণপুব্বঙ্গমং ঞাণানুপরিৰত্তী’’তি (মহানি॰ ৬৯; চূল়নি॰ মোঘরাজমাণৰপুচ্ছানিদ্দেস ৮৫; পটি॰ ম॰ ৩.৫) ৰচনতো ৰিচারেতব্বন্তি একে <a name="V2.0122"></a>। তত্থ হসিতুপ্পাদচিত্তেন পৰত্তিযমানম্পি ভগৰতো সিতকরণং পুব্বেনিৰাসানাগতংসসব্বঞ্ঞুতঞ্ঞাণানং অনুৰত্তকত্তা ঞাণানুপরিৰত্তিযেৰাতি এৰং পন ঞাণানুপরিৰত্তিভাৰে সতি ন কোচি পাল়িঅট্ঠকথানং ৰিরোধো। এৰঞ্চ কত্বা অট্ঠকথাযং ‘‘তেসং ঞাণানং চিণ্ণপরিযন্তে ইদং চিত্তং উপ্পজ্জতী’’তি ৰুত্তং। অৰস্সঞ্চ এতং এৰং ইচ্ছিতব্বং, অঞ্ঞথা অঞ্ঞস্সাপি ৰিঞ্ঞত্তিসমুট্ঠাপকস্স অহেতুকচিত্তস্স ভগৰতো উপ্পত্তি ন যুজ্জেয্য। ন হি ৰিঞ্ঞত্তিসমুট্ঠাপকস্স তংসমুট্ঠিতায ৰিঞ্ঞত্তিযা কাযকম্মাদিভাৰং আপজ্জনভাৰো ৰিবন্ধতীতি। <span class="bld">একন্ততো হদযৰত্থুপদট্ঠানা</span> পঞ্চৰোকারভৰে এৰ উপ্পজ্জনতো।</p>
<p class="bodytext"><span class="bld">অযমেত্থ ৰিসেসো</span>তি অযং সেক্খপুথুজ্জনানং উপ্পত্তিযা ৰিপাকুপ্পাদনসমত্থতা, অরহতং উপ্পত্তিযা তদভাৰোতি উভযেসং সন্তানে উপ্পত্তিসমুপলক্খিতো এত্থ কুসলকিরিযৰিঞ্ঞাণেসু ৰিসেসো। এৰঞ্চ কত্বা পচ্চযৰেকল্লেন অৰিপাকস্সাপি কুসলাকুসলস্স কিরিযভাৰপ্পসঙ্গো <a name="M2.0131"></a> নিৰত্তিতো হোতি। পরতো <span class="bld">কুসলতো ৰিসেসো</span>তি এত্থাপি এসেৰ নযো।</p>
<p class="bodytext"><a name="para455"></a><span class="paranum">৪৫৫</span>. <span class="bld">সব্বানিপি</span> কুসলাকুসলব্যাকতানি <span class="bld">একূননৰুতি ৰিঞ্ঞাণানি হোন্তি</span> নাতিসঙ্খেপৰিত্থারনযেনাতি অধিপ্পাযো। পটিসন্ধিৰিঞ্ঞাণাদীনং কিচ্চং নাম ভৰন্তরপটিসন্ধাদিনা আকারেন পৰত্তি এৰ। তব্বিনিমুত্তঞ্চ চিত্তস্স অঞ্ঞং কিচ্চং নত্থীতি আহ <span class="bld">‘‘চুদ্দসহি আকারেহি পৰত্তন্তী’’</span>তি।</p>
<p class="bodytext"><span class="bld">আনুভাৰেনা</span>তি সামত্থিযেন। কতূপচিতং হি কম্মং অৰসেসপচ্চযসমৰাযে ৰিপাকং দেন্তং অত্তনো আনুভাৰং ৰিস্সজ্জন্তং ৰিয হোতি। <span class="bld">দেৰমনুস্সেসূ</span>তি ছসু কামাৰচরদেৰেসু চেৰ মনুস্সেসু চ। <span class="bld">কম্মকম্মনিমিত্তগতিনিমিত্তান</span>ন্তি এত্থ <span class="bld">কম্মং</span> নাম কতূপচিতং কামাৰচরকুসলকম্মং, তঞ্চ খো ৰিপাকদানায লদ্ধোকাসং। তেনাহ ‘‘পচ্চুপট্ঠিত’’ন্তি। <span class="bld">কম্মনিমিত্তং</span> কম্মাযূহনক্খণে চেতনায পচ্চযভূতং দেয্যধম্মাদি। <span class="bld">গতিনিমিত্তং</span> যং গতিং উপপজ্জতি, তপ্পরিযাপন্নং রূপাযতনং। <span class="bld">পণ্ডকাদিভাৰ</span>ন্তি পণ্ডকমূগমম্মনাদিভাৰং। দুব্বলস্স দ্বিহেতুককুসলস্স ৰিপাকভূতা উপেক্খাসহগতাহেতুমনোৰিঞ্ঞাণধাতু <span class="bld">দুব্বল…পে॰… মনোৰিঞ্ঞাণধাতু। নেস</span>ন্তি ভাৰিতরূপারূপাৰচরকুসলানং সত্তানং। <span class="bld">কম্মনিমিত্তমেৰা</span>তি পথৰীকসিণাদিকং অত্তনো কম্মারম্মণমেৰ।</p>
<p class="bodytext"><span class="bld">এৰং</span> <a name="V2.0123"></a> <span class="bld">তাৰেত্থা</span>তি এত্থ ৰিঞ্ঞাণক্খন্ধনিদ্দেসে এৰং সঙ্খেপতো সরূপদস্সনমত্তেনেৰ একূনৰীসতিযা ৰিপাকৰিঞ্ঞাণানং পটিসন্ধিৰসেন পৰত্তি ৰেদিতব্বা। ভৰালম্বনাদিৰিভাগেন পন যদেত্থ ৰত্তব্বং, তং <span class="bld">পটিচ্চসমুপ্পাদকথাযং</span> আগমিস্সতীতি।</p>
<p class="bodytext"><span class="bld">তং ত</span>ন্তি একূনৰীসতিযা পটিসন্ধিৰিঞ্ঞাণেসু যং যং উপ্পজ্জিত্বা নিরুদ্ধং, তং তং অনন্তরং উপ্পত্তিযা <span class="bld">অনুবন্ধমানং। তস্স তস্সেৰা</span>তি যস্স যস্স কম্মস্স ৰিপাকভূতং পটিসন্ধিৰিঞ্ঞাণং, তস্স তস্সেৰ। <span class="bld">তস্মিঞ্ঞেৰা</span>তি কম্মাদিকে এৰ। কম্মঞ্চে পটিসন্ধিৰিঞ্ঞাণস্স আরম্মণং, তস্মিং কম্মে, অথ কম্মনিমিত্তং, গতিনিমিত্তঞ্চ, তস্মিং কম্মনিমিত্তে গতিনিমিত্তেতি অত্থো। <span class="bld">তাদিসমেৰা</span>তি যাদিসং পটিসন্ধিৰিঞ্ঞাণং হেতুতো, সেসসম্পযুত্তধম্মতো চ তাদিসমেৰ। <span class="bld">সন্তানৰিনিৰত্তকে</span>তি ভৰঙ্গসন্তানস্স ৰিনিৰত্তনকে। <span class="bld">অঞ্ঞস্মিং</span> আৰজ্জনসঙ্খাতে <span class="bld">চিত্তুপ্পাদে</span>। কিরিযমযচিত্তেনেৰ সুপিনদস্সনং <a name="M2.0132"></a> হোতীতি আহ <span class="bld">‘‘সুপিনং অপস্সতো’’</span>তি। <span class="bld">অপরিমাণসঙ্খ্যম্পি পৰত্ততিযেৰ,</span> তথা হিদং উপপত্তিভৰস্স অঙ্গভাৰেন পৰত্তনতো ‘‘ভৰঙ্গ’’ন্তি ৰুচ্চতি। <span class="bld">তেসঞ্ঞেৰা</span>তি পটিসন্ধিভূতানংযেৰ।</p>
<p class="bodytext"><span class="bld">ইন্দ্রিযানী</span>তি চক্খাদীনি ইন্দ্রিযানি। <span class="bld">আরম্মণগহণক্খমানী</span>তি রূপাদিআরম্মণং গহেতুং সমত্থানি। মাতুকুচ্ছিগতকালে ৰিয হি বহিনিক্খন্তকালেপি ন তাৰ ইন্দ্রিযানি সকিচ্চকানি হোন্তি, অনুক্কমেন পন ৰিসদভাৰং পত্তকালে এৰ সকিচ্চকানি হোন্তি। তেনেৰাহ ‘‘ইধ পরিপক্কত্তা আযতনান’’ন্তি। <span class="bld">আপাথগতে</span>তি যোগ্যদেসাৰট্ঠিতে। তমেৰ যোগ্যদেসাৰট্ঠিতং <span class="bld">রূপং পটিচ্চ</span> ঘট্টনা পচ্চযং লদ্ধা। <span class="bld">ঘট্টনা</span>তি পটিঘাতো, যেন ব্যাপারাদিৰিসেসপচ্চযন্তরসহিতে চক্খুস্স ৰিসযে ৰিকারুপ্পত্তিৰিসদিসুপ্পত্তিৰিসযস্স ইট্ঠানিট্ঠভাৰেন অনুগ্গহো, উপঘাতো চাতি অত্থো। <span class="bld">ততো</span>তি ঘট্টনানন্তরং। <span class="bld">ঘট্টনানুভাৰেনা</span>তি ঘট্টনাবলেন। <span class="bld">ভৰঙ্গচলন</span>ন্তি ভৰঙ্গচিত্তস্স পকম্পনং, তথা দ্বিক্খত্তুং পৰত্তিযা ৰিসদিসস্স কারণভাৰূপগমনন্তি অত্থো। তঞ্হি চিত্তসন্তানস্স পুরিমাৰত্থায ভিন্নাৰত্থাহেতুতায চলনং ৰিযাতি ‘‘চলন’’ন্তি ৰুত্তং। ৰিসযৰিসযীভাৰসিদ্ধায ধম্মতায আরম্মণস্স অভিমুখীভাৰেন পসাদস্স তাৰ ঘট্টনা হোতু, অঞ্ঞসন্নিস্সিতস্স পন ভৰঙ্গস্স চলনং কথং হোতীতি? তংসম্বন্ধভাৰতো। ভেরিতলে ঠপিতাসু সক্খরাসু একিস্সা সক্খরায ঘটিতায তদঞ্ঞসক্খরাযং ঠিতমক্খিকা চলনং চেত্থ উদাহরণন্তি। <span class="bld">তদেৰ রূপ</span>ন্তি তদেৰ ভৰঙ্গচলনস্স পচ্চযভূতং আপাথগতং রূপাযতনং। <span class="bld">ভৰঙ্গং ৰিচ্ছিন্দমানা ৰিযা</span>তি ভৰঙ্গসন্তানং ৰিচ্ছিন্দন্তী <a name="V2.0124"></a> ৰিয। তদারম্মণুপ্পত্তিযা পরতো ভৰঙ্গস্স উপ্পজ্জনতো ৰিসযগ্গহণং পঞ্চদ্বারাৰজ্জনং ৰত্বা তদনন্তরং দস্সনাদীসু ৰত্তব্বেসু তানি অৰত্বা মনোদ্বারাৰজ্জনস্স গহণং উদ্দেসে দ্বিন্নং আৰজ্জনানং আৰজ্জনসামঞ্ঞেন গহিতত্তা।</p>
<p class="bodytext"><span class="bld">আৰজ্জনানন্তর</span>ন্তি পঞ্চদ্বারাৰজ্জনানন্তরং। যে হদযৰত্থু ৰিয সম্পটিচ্ছনাদিৰীথিচিত্তানিপি নানুজানন্তি, তেসং ‘‘সম্পটিচ্ছনায চক্খুৰিঞ্ঞাণধাতুযা’’তিআদিনা তত্থ তত্থ পাল়ি আগতা। ন হি সক্কা পাল়িং পটিসেধেতুং।</p>
<p class="bodytext"><span class="bld">‘‘সচে</span> <a name="M2.0133"></a> <span class="bld">মহন্তং হোতী’’</span>তি ইদং জৰনপরিযোসানায চিত্তপ্পৰত্তিযা ৰুচ্চমানত্তা ৰুত্তং। চুদ্দসচিত্তক্খণাযুকঞ্হি আরম্মণমিধ ‘‘মহন্ত’’ন্তি অধিপ্পেতং, তঞ্চ উপ্পজ্জিত্বা দ্বিতিচিত্তক্খণাতীতং হুত্বা আপাথগমনৰসেন ৰেদিতব্বং।</p>
<p class="bodytext"><span class="bld">যথাৰৰত্থাপিতে</span>তি ৰোট্ঠব্বনেন ৰুত্তাকারেন কতৰৰত্থাপনে। আৰজ্জনায, ৰোট্ঠব্বনস্স চ ৰুত্তত্তা ‘‘অৰসেসকামাৰচরকিরিযান’’ন্তি অৰসেসগ্গহণং কতং। <span class="bld">ছ সত্ত ৰা</span>তি <span class="bld">ৰা</span>-সদ্দেন ‘‘পঞ্চ ৰা’’তি ইদম্পি ৰুত্তমেৰাতি দট্ঠব্বং। সুত্তমুচ্ছিতাদিকালে হি পঞ্চপি জৰনানি জৰন্তীতি।</p>
<p class="bodytext"><span class="bld">তানিযেৰা</span>তি ‘‘অট্ঠন্নং ৰা’’তিআদিনা (ৰিসুদ্ধি॰ ২.৪৫৫) ৰুত্তানি একূনতিংস কামাৰচরজৰনানিযেৰ। ইতো অঞ্ঞং মনোদ্বারাৰজ্জনানন্তরং উপ্পজ্জনকচিত্তং নাম নত্থীতি দস্সনত্থং এৰকারগ্গহণং। <span class="bld">‘‘গোত্রভূতো’’</span>তি ইদং গোত্রভুট্ঠানিযানং পরিকম্মৰোদানানম্পি গহণং, ন গোত্রভুনো এৰ। <span class="bld">ফলচিত্তানী</span>তি সমাপত্তিৰসেন পৰত্তনকফলচিত্তানি। <span class="bld">যং যং লদ্ধপচ্চয</span>ন্তি যং যং জৰনং রূপাৰচরজৰনাদিৰসেন গোত্রভুঅনন্তরং উপ্পত্তিযা লদ্ধপচ্চযং।</p>
<p class="bodytext"><span class="bld">অতিমহন্ত</span>ন্তি সোল়সচিত্তক্খণাযুকং। তত্থ হি তদারম্মণচিত্তং উপ্পজ্জতি, ন অঞ্ঞত্থ। <span class="bld">ৰিভূত</span>ন্তি সুপাকটং, তঞ্চ কামাৰচরমেৰ। তত্থ হি তদারম্মণস্স উপ্পত্তি। <span class="bld">কামাৰচরজৰনাৰসানে</span>তি কামাৰচরজৰনস্সেৰ অৰসানে। ন হি তং কামতণ্হাহেতুককম্মনিব্বত্তং মহগ্গতানুত্তরজৰনং অনুবন্ধতি অজনকত্তা, জনকাসদিসত্তা চ। যথা গেহতো বহি গন্তুকামো তরুণদারকো জনকং, জনকসদিসং ৰা অনুবন্ধতি, ন অঞ্ঞং, এৰমিদম্পি <a name="V2.0125"></a>। তত্থাপি ন সব্বস্মা জৰনা সব্বং জৰনেন তদারম্মণস্স নিযমেতব্বতো, আরম্মণেন চ ৰেদনায পরিৰত্তেতব্বতো। তত্থাযং নিযমো – পরিত্তকুসললোভমোহমূলসোমনস্সসহগতকিরিযজৰনানং অঞ্ঞতরানন্তরং অতিমহতি ৰিসযে পঞ্চন্নং সোমনস্সসহগতানং অঞ্ঞতরং তদারম্মণং উপ্পজ্জতি, তথা পরিত্তকুসলাকুসলউপেক্খাসহগতকিরিযজৰনানং অঞ্ঞতরানন্তরং উপেক্খাসহগতানং ছন্নং তদারম্মণানং অঞ্ঞতরং পৰত্ততি। <span class="bld">ইট্ঠারম্মণাদীন</span>ন্তি ইট্ঠইট্ঠমজ্ঝত্তঅনিট্ঠারম্মণানং ৰসেনাতি সম্বন্ধো। তযিদং আরম্মণেন ৰেদনাপরিৰত্তিদস্সনত্থং ৰুত্তং। <span class="bld">‘‘পুরিমকম্মৰসেনা’’</span>তি ইদং তদারম্মণৰিসেসদস্সনত্থং। ন <a name="M2.0134"></a> হি পটিসন্ধিজনকমেৰ কম্মং তদারম্মণং জনেতি, অথ খো অঞ্ঞকম্মম্পি। তং পন পটিসন্ধিদাযিনা কম্মেন নিব্বত্তেতব্বতদারম্মণতো ৰিসদিসম্পি নিব্বত্তেতীতি। <span class="bld">‘‘জৰনচিত্তৰসেনা’’</span>তি ইদং তদারম্মণনিযমদস্সনত্থং। ‘‘জৰনেন তদারম্মণং নিযমেতব্ব’’ন্তি হি ৰুত্তং। <span class="bld">আদি</span>-সদ্দেন পটিসন্ধিচিত্তং সঙ্গণ্হাতি। তঞ্হি অত্তনো উক্কট্ঠতরস্স তদারম্মণস্স পচ্চযো ন হোতি। <span class="bld">যো যো পচ্চযো লদ্ধো হোতী</span>তি যথাৰুত্তেসু ইট্ঠারম্মণাদীসু যো যো তদারম্মণস্স উপ্পত্তিযা পচ্চযো সমৰেতো হোতি। <span class="bld">কিঞ্চি অন্তর</span>ন্তি কিঞ্চি খণন্তরং। <span class="bld">উদকমিৰা</span>তি পটিসোতং গচ্ছন্তং উদকমিৰ।</p>
<p class="bodytext"><span class="bld">দ্বিক্খত্তুং সকিং ৰা</span>তি ৰচনসিলিট্ঠৰসেন ৰুত্তং ‘‘অট্ঠ ৰা দস ৰা’’তিআদীসু (অ॰ নি॰ ৮.১১; পারা॰ ১১) ৰিয। দ্বিক্খত্তুংযেৰ পন ৰণ্ণেন্তি। ৰিপাকচিত্তত্তা, আৰজ্জনস্স চ ৰিদূরত্তা, মূলভৰঙ্গাদিভৰঙ্গসামঞ্ঞসব্ভাৰতো চ ভৰঙ্গস্স আরম্মণে পৰত্তনারহং সমানং তস্স জৰনস্স আরম্মণং আরম্মণং এতস্সাতি তদারম্মণন্তি ৰুচ্চতি একস্স আরম্মণসদ্দস্স লোপং কত্বা ‘‘কামাৰচরং, ওট্ঠমুখ’’ন্তি চ যথা। এত্থ চ কেচি ‘‘পট্ঠানে ‘কুসলাকুসলে নিরুদ্ধে ৰিপাকো তদারম্মণতা উপ্পজ্জতী’তি (পট্ঠা॰ ১.১.৪০৬) ৰিপাকধম্মধম্মানং এৰ অনন্তরং তদারম্মণং ৰুত্ত’’ন্তি কিরিযাজৰনানন্তরং ন ইচ্ছন্তি। ৰিপ্ফারৰন্তং হি জৰনং নাৰং ৰিয নদীসোতো ভৰঙ্গং অনুবন্ধতি, ন পন ছল়ঙ্গুপেক্খাৰতো সন্তৰুত্তিকিরিযজৰনং পণ্ণপুটং ৰিয নদীসোতোতি। তযিদং লব্ভমানস্সাপি কেনচি অধিপ্পাযেন কত্থচি অৰচনং দিস্সতি, যথা তং ধম্মসঙ্গহে অকুসলনিদ্দেসে লব্ভমানোপি অধিপতি ন ৰুত্তো। যঞ্চ পণ্ণপুটং নিদস্সিতং, তম্পি নিদস্সিতব্বেন ন সমানং। নাৰাপণ্ণপুটানঞ্হি নদীসোতস্স আৰট্টনং, গতি চ ৰিসদিসীতি নাৰায নদীসোতস্স অনুবন্ধনং, পণ্ণপুটস্স অননুবন্ধনঞ্চ যুজ্জতি, ইধ পন কিরিযজৰনেতরজৰনানং ভৰঙ্গসোতস্স <a name="V2.0126"></a> আৰট্টনং, গতি চ সদিসীতি এতস্স অননুবন্ধনং, ইতরস্স অনুবন্ধনঞ্চ ন যুজ্জতি। তস্মা ৰিচারেতব্বং।</p>
<p class="bodytext"><span class="bld">ভৰঙ্গমেৰা</span>তি অৰধারণং ভৰপরিযোসানস্স ইধ ন অধিপ্পেতত্তা। অঞ্ঞথা তদারম্মণাৰসানে চুতিপি ন হোতিযেৰ। <span class="bld">দস্সনাদীনী</span>তি দস্সনসৰনঘাযনসাযনফুসনানি। <span class="bld">ইতি</span>-সদ্দো আদিঅত্থো, তেন সম্পটিচ্ছনাদীনং সঙ্গহো দট্ঠব্বো। পটিসন্ধিতো ভৰঙ্গমেৰ, ভৰঙ্গতো আৰজ্জনমেৰাতি <a name="M2.0135"></a> এৰং পৰত্ত<span class="bld">চিত্তনিযমৰসেনেৰ। তম্পী</span>তি চুতিচিত্তম্পি। পটিসন্ধিভৰঙ্গচিত্তানি ৰিয <span class="bld">একূনৰীসতিৰিধমেৰ হোতি</span> অত্থতো ভেদাভাৰতো।</p>
<p class="bodytext"><span class="bld">ভৰগতিঠিতিনিৰাসেসূ</span>তি তীসু ভৰেসু, পঞ্চসু গতীসু, সত্তসু ৰিঞ্ঞাণট্ঠিতীসু, নৰসু সত্তাৰাসেসু চ। যো পনেত্থ অচিত্তকো, সো ইধ ন গহেতব্বো ৰিঞ্ঞাণকথাভাৰতো। ‘‘এত্থা’’তি ইদং ‘‘সংসরমানানং সত্তান’’ন্তি ইমিনা সম্বন্ধিতব্বং। এত্থ এতেসু ৰুত্তনযেন সংসরমানেসু সত্তেসু যো পন অরহত্তং পাপুণাতি সম্মাপটিপত্তিমন্বাযাতি অধিপ্পাযো। <span class="bld">তস্স</span> অরহতো <span class="bld">নিরুদ্ধমেৰ হোতি</span> চিত্তং অপ্পটিসন্ধিকভাৰতো।</p>
<p class="centered">ইতি ৰিঞ্ঞাণক্খন্ধে ৰিত্থারকথামুখৰণ্ণনা।</p>
<p class="subhead">ৰেদনাক্খন্ধকথাৰণ্ণনা</p>
<p class="bodytext"><a name="para456"></a><span class="paranum">৪৫৬</span>. ৰেদেন অনুভৰনাকারেন অযিতং পৰত্তং ৰেদযিতং, ৰেদযিতন্তি লক্খিতব্বধম্মজাতং <span class="bld">ৰেদযিতলক্খণং</span>। তং পন অত্থতো ৰেদনা এৰাতি আহ <span class="bld">‘‘ৰেদযিতলক্খণং নাম ৰেদনাৰা’’</span>তি। অথ ৰা ৰেদযিতং লক্খণং এতিস্সাতি কপ্পনাসিদ্ধং ভেদং নিস্সায অঞ্ঞপদত্থসমাসৰসেনাপি ৰেদনাৰ ৰুচ্চতীতি আহ <span class="bld">‘‘ৰেদযিতলক্খণং নাম ৰেদনাৰা’’</span>তি। <span class="bld">ৰেদযতি ৰেদযতী</span>তি ব্যাপনিচ্ছাৰসেন ৰচনং ৰেদনায সৰিসযে অভিণ্হপ্পৰত্তিদস্সনত্থং। সভাৰধম্মতো অঞ্ঞো কত্তা নত্থীতি দস্সনত্থং কত্তুনিদ্দেসো। <span class="bld">ইতী</span>তি অনিযমতো হেতুঅত্থো। <span class="bld">খো</span>তি ৰচনালঙ্কারমত্তং। <span class="bld">তস্মা</span>তি তস্স নিযমনং। ইদং ৰুত্তং হোতি – যস্মা যথাপচ্চযং আরম্মণরসং অনুভৰতি, তস্মা ৰেদনাতি ৰুচ্চতীতি।</p>
<p class="bodytext"><span class="bld">‘‘কুসলৰিঞ্ঞাণেন</span> <a name="V2.0127"></a> <span class="bld">সম্পযুত্তা’’</span>তি ইদং কুসলায ৰেদনায উপলক্খণং দট্ঠব্বং। যা কাচি কুসলা ৰেদনা, সব্বা সা কুসলেন ৰিঞ্ঞাণেন সম্পযুত্তাতি, ন পন তস্সা কুসলভাৰসংসিদ্ধিদস্সনত্থং। ন হি কুসলেন ৰিঞ্ঞাণেন সম্পযোগতো কুসলায ৰেদনায কুসলভাৰো, অথ <a name="M2.0136"></a> খো যোনিসোমনসিকারাদিকতো। তেনাহ <span class="bld">‘‘জাতিৰসেনা’’</span>তি। <span class="bld">অকুসলাদীসু</span>পি এসেৰ নযো। যথা পন জাতিৰসেন কুসলাদিৰিঞ্ঞাণসম্পযুত্ততায তিৰিধা, এৰং যাৰ একূননৰুতিৰিঞ্ঞাণসম্পযুত্তাতি একূননৰুতিৰিধা ৰেদিতব্বা। <span class="bld">সভাৰভেদতো</span>তি সম্পযুত্তভূমিআরম্মণাদিৰসেন লব্ভমানং ভেদং অগ্গহেত্বা কেৰলং সভাৰকতভেদতো এৰাতি অত্থো।</p>
<p class="bodytext">‘‘পঞ্চৰিধা’’তি ৰত্বা তং পঞ্চৰিধতং দস্সেতুং <span class="bld">‘‘সুখ’’</span>ন্তিআদি ৰুত্তং। তত্থ সুখযতীতি <span class="bld">সুখং,</span> কাযং, সম্পযুত্তধম্মে চ লদ্ধস্সাদে করোতীতি অত্থো। সুট্ঠু ৰা খাদতি, খণতি ৰা কাযিকং আবাধন্তি <span class="bld">সুখং</span>। সুকরং ওকাসদানং এতস্সাতি <span class="bld">সুখ</span>ন্তি অপরে। দুক্খযতীতি <span class="bld">দুক্খং,</span> কাযং, সম্পযুত্তধম্মে চ ৰিবাধতীতি অত্থো। দুট্ঠু ৰা খাদতি, খণতি ৰা কাযিকং অস্সাদন্তি <span class="bld">দুক্খং</span>। দুক্করং ওকাসদানং এতস্সাতি <span class="bld">দুক্খ</span>ন্তি অপরে। <span class="bld">সোমনস্সুপেক্খানং</span> সদ্দত্থো হেট্ঠা ৰুত্তোযেৰ। দোমনস্সস্স সোমনস্সে ৰুত্তনযানুসারেন ৰেদিতব্বং। কিং পন কারণং মানসেতরসাতাসাতৰসেন সুখং, দুক্খঞ্চ ৰিভজিত্বা ৰুত্তং <span class="bld">‘‘সুখং সোমনস্সং দুক্খং দোমনস্স’’</span>ন্তি, উপেক্খা পন মানসী, ইতরা চ একধাৰ ৰুত্তাতি? ভেদাভাৰতো। যথা হি অনুগ্গহূপঘাতকতায সুখদুক্খানি অঞ্ঞথা কাযস্স অনুগ্গহমুপঘাতঞ্চ করোন্তি, অঞ্ঞথা মনসো, ন এৰমুপেক্খা। তস্মা ভেদাভাৰতো একধাৰ উপেক্খা ৰুত্তাতি।</p>
<p class="bodytext">তত্থ যেন সভাৰভেদেন ৰেদনা পঞ্চৰিধা, সা পৰত্তিট্ঠানে দস্সিতে সুপাকটা হোতীতি পৰত্তিট্ঠানং তাৰ দস্সেতুং <span class="bld">‘‘তত্থা’’</span>তিআদি আরদ্ধং। <span class="bld">অকুসলৰিপাকেনা</span>তি এত্থাপি ‘‘কাযৰিঞ্ঞাণেন সম্পযুত্ত’’ন্তি আনেত্বা সম্বন্ধিতব্বং। যথা অধিকরণীমত্থকে কপ্পাসপিচুপিণ্ডং ঠপেত্বা অযোকূটেন পহরন্তস্স পিচুপিণ্ডং অতিক্কমিত্বা কূটং অধিকরণিং গণ্হাতি, নিঘংসো বলৰা হোতি, এৰং পটিঘট্টনানিঘংসস্স বলৰভাৰতো ইট্ঠে, ইট্ঠমজ্ঝত্তে চ আরম্মণে কাযৰিঞ্ঞাণং সুখসহগতং হোতি। অনিট্ঠে, অনিট্ঠমজ্ঝত্তে চ দুক্খসহগতন্তি আহ <span class="bld">‘‘কুসল…পে॰… দুক্খ’’</span>ন্তি। কামাৰচরৰিপাকৰিঞ্ঞাণানি পঞ্চ কম্মারম্মণৰসেন সোমনস্সসহগতানি হোন্তি, রূপাৰচরৰিপাকানি চত্তারি কম্মৰসেন, সেসানি তেরস কামাৰচরানি, অট্ঠ রূপাৰচরানি, দ্বত্তিংস লোকুত্তরানি, যথারহং <a name="M2.0137"></a> চেতোভিসঙ্খারারম্মণপাদকাদিৰসেন <a name="V2.0128"></a> সোমনস্সসহগতানি হোন্তীতি আহ <span class="bld">‘‘সোমনস্সং দ্বাসট্ঠিযা ৰিঞ্ঞাণেহি সম্পযুত্ত’’</span>ন্তি। <span class="bld">দোমনস্সং দ্বীহি</span> অকুসলৰিঞ্ঞাণেহি সম্পযুত্তং চেতোভিসঙ্খারারম্মণাদিৰসেন।</p>
<p class="bodytext"><span class="bld">অৰসেসপঞ্চপঞ্ঞাসাযা</span>তি যথাৰুত্তানি ছসট্ঠি ৰিঞ্ঞাণানি ঠপেত্বা অৰসেসায পঞ্চপঞ্ঞাসায। তত্থ কুসলাকুসলৰিপাকানি ইট্ঠানিট্ঠেসু নিব্বিকপ্পকানি সুখদুক্খসম্পযুত্তানি ভৰিতুং যুত্তানিপি দ্বিন্নং পিচুপিণ্ডানং ৰিয দ্বিন্নং দ্বিন্নং উপাদারূপানং ঘট্টনানিঘংসস্স মন্দভাৰতো চক্খাদিসন্নিস্সিতানি অট্ঠপি ৰিঞ্ঞাণানি সব্বত্থ উপেক্খাসম্পযুত্তানেৰ হোন্তি, তথা বলৰপচ্চযতায সুখদুক্খানং তেসঞ্চ তদভাৰতো। অপুব্বারম্মণনিস্সযপ্পৰত্তীনি আৰজ্জনসম্পটিচ্ছনৰিঞ্ঞাণানি, অসদিসানন্তরপ্পচ্চযং কিরিযারম্ভস্স আদিভূতং ৰোট্ঠব্বনং, কাযদুক্খপধানতায অকুসলফলস্স তদুপনিস্সযভূতং অকুসলৰিপাকপটিসন্ধিআদি, ইট্ঠমজ্ঝত্তারম্মণপ্পৰত্তীনি কামাৰচরকুসলৰিপাকৰিঞ্ঞাণানি চ উপেক্খাসহগতানিযেৰ হোন্তি। কম্মৰসেন ৰা ৰিপাকানুভৰনস্স ইট্ঠানিট্ঠারম্মণেসু অদুক্খমসুখভাৰো যুত্তো। সতি চ ৰিপাকভূতায উপেক্খায সুখদুক্খমজ্ঝত্তভাৰে কম্মারম্মণৰসেন কুসলৰিপাকায ইট্ঠভাৰো, অকুসলৰিপাকায অনিট্ঠভাৰো চ ৰেদিতব্বো। অৰসিট্ঠানি পন সত্ততিংস ৰিঞ্ঞাণানি চেতোভিসঙ্খারারম্মণপাদকাদিৰসেন উপেক্খাসম্পযুত্তানি হোন্তীতি এৰং পঞ্চপঞ্ঞাসায ৰিঞ্ঞাণেহি উপেক্খায সম্পযুত্ততা ৰেদিতব্বা।</p> 
<p class="bodytext">সলক্খণং নাম ধম্মানং অনঞ্ঞসাধারণো সভাৰো, অনুভৰনঞ্চ সব্বৰেদনানং সাধারণলক্খণন্তি তং পটিনিযতেন আরম্মণেন নিযমেত্বা দস্সেন্তো আহ <span class="bld">‘‘ইট্ঠফোট্ঠব্বানুভৰনলক্খণং সুখ’’</span>ন্তি তস্স ব্যভিচারাভাৰতো। ভুসং ব্রূহনং ৰড্ঢনং <span class="bld">উপব্রূহনং</span>। তযিদং কামঞ্চ চেতসিকসুখেপি লব্ভতি, তং পন সৰিকপ্পকং চেতোভিসঙ্খারৰসেনাপি হোতি। ইদন্তু নিব্বিকপ্পকং সভাৰসিদ্ধত্তা ততো সাতিসযন্তি আহ <span class="bld">‘‘সম্পযুত্তানং উপব্রূহনরস’’</span>ন্তি। অস্সাদিযতীতি অস্সাদো, সুখাৰেদনা। তেনাহ ভগৰা ‘‘যং, ভিক্খৰে, পঞ্চুপাদানক্খন্ধে পটিচ্চ উপ্পজ্জতি সুখং সোমনস্সং, অযং ৰুচ্চতি, ভিক্খৰে, পঞ্চুপাদানক্খন্ধেসু অস্সাদো’’তি <a name="M2.0138"></a> (সং॰ নি॰ ৩.২৬)। কাযনিস্সিতত্তা কাযে ভৰো কাযিকো, সো এৰ অস্সাদো তথা পচ্চুপতিট্ঠতীতি <span class="bld">কাযিকঅস্সাদপচ্চুপট্ঠানং। কাযিন্দ্রিযপদট্ঠানং</span> অনঞ্ঞৰত্থুকত্তা।</p>
<p class="bodytext">দুক্খস্স লক্খণাদীনি ৰুত্তনযানুসারেন ৰেদিতব্বানি।</p>
<p class="bodytext">সভাৰতো <a name="V2.0129"></a>, পরিকপ্পতো ৰা ইট্ঠস্স আরম্মণস্স অনুভৰনলক্খণং <span class="bld">ইট্ঠারম্মণানুভৰনলক্খণং</span>। তেনাহ <span class="bld">‘‘যথা তথা ৰা ইট্ঠাকারসম্ভোগরস’’</span>ন্তি, যথাভূতেন ৰা অযথাভূতেন ৰা ইট্ঠাকারেন আরম্মণস্স <span class="bld">সংভুঞ্জনরসং,</span> পচ্চনুভৰনকিচ্চন্তি অত্থো। <span class="bld">‘‘পস্সদ্ধিপদট্ঠান’’</span>ন্তি ইদং ‘‘পস্সদ্ধকাযো সুখং ৰেদেতী’’তি (সং॰ নি॰ ৫.৩৭৬; অ॰ নি॰ ১১.১২) সুত্তপদং নিস্সায ৰুত্তং, তং পন নিরামিসসোমনস্সৰসেন ৰেদিতব্বং।</p>
<p class="bodytext">সোমনস্সে ৰুত্তৰিপরিযাযেন দোমনস্সস্স লক্খণাদীনি ৰেদিতব্বানি। দোমনস্সস্স কামধাতুযং উপ্পজ্জনতো একন্তেন হদযৰত্থুপদট্ঠানতা ততো ৰিসেসো।</p>
<p class="bodytext">মজ্ঝত্তস্স, আরম্মণস্স মজ্ঝত্তং ৰা ৰেদযিতং অনুভৰনং লক্খণং এতিস্সাতি <span class="bld">মজ্ঝত্তৰেদযিতলক্খণা</span>। মজ্ঝত্তানুভৰনতো এৰ সম্পযুত্তানং <span class="bld">নাতিউপব্রূহনমিলাপনরসা। ‘‘সন্তভাৰপচ্চুপট্ঠানা’’</span>তি ইদং অনৰজ্জায নিরামিসায উপেক্খায ৰসেন ৰেদিতব্বং, ন সব্বায।</p>
<p class="centered">ইতি ৰেদনাক্খন্ধে ৰিত্থারকথামুখৰণ্ণনা।</p>
<p class="subhead">সঞ্ঞাক্খন্ধকথাৰণ্ণনা</p>
<p class="bodytext"><a name="para457"></a><span class="paranum">৪৫৭</span>. <span class="bld">সঞ্জাননলক্খণং নাম সঞ্ঞাৰা</span>তিআদীসু যং ৰত্তব্বং, তং ৰেদনাক্খন্ধনিদ্দেসে ৰুত্তনযেনেৰ ৰেদিতব্বং।</p>
<p class="bodytext">কামং ৰেদনাযপি ৰিপ্পযুত্তং ৰিঞ্ঞাণং নত্থি, তস্সা পন সভাৰতো ভিন্নত্তা কাযচি ৰেদনায সম্পযুত্তম্পি কাযচি ৰিপ্পযুত্তং হোতি। সঞ্ঞায পন ঈদিসং নত্থীতি আহ <span class="bld">‘‘ন হি তং ৰিঞ্ঞাণং…পে॰… সঞ্ঞাযা’’</span>তি।</p>
<p class="bodytext"><span class="bld">সব্বাৰা</span>তি চতুভূমিকাপি। অথ ৰা যথা ৰেদনা ভিন্নসভাৰত্তা ভেদনলক্খণাদিতো ৰুত্তা, ন এৰমযং, অযং পন সব্বাৰ সঞ্জাননলক্খণা <a name="M2.0139"></a>। নীলাদিভেদস্স আরম্মণস্স সঞ্জাননং সঞ্ঞং কত্বা জাননং লক্খণং এতিস্সাতি <span class="bld">সঞ্জাননলক্খণা</span>। তথা হি সা অভিঞ্ঞাণেন সঞ্জাননতো <a name="V2.0130"></a> পচ্চাভিঞ্ঞাণরসাতি ৰুচ্চতি। নিমিত্তেন হি পুন সঞ্জাননকিচ্চা <span class="bld">পচ্চাভিঞ্ঞাণরসা</span>। তস্সা ৰড্ঢকিস্স দারুম্হি অভিঞ্ঞাণং কত্বা তেন অভিঞ্ঞাণেন পচ্চাভিজাননকালে পৰত্তি ৰেদিতব্বা। তেনাহ <span class="bld">‘‘তদেৰেত’’</span>ন্তিআদি। পুন সঞ্জাননস্স পচ্চযো পুনসঞ্জাননপচ্চযো, তদেৰ নিমিত্তং পুন…পে॰… নিমিত্তং, তস্স করণং, পুন…পে॰… করণং, পুনসঞ্জাননপচ্চযভূতং ৰা নিমিত্তকরণং পুন…পে॰… করণং, তদস্সা কিচ্চন্তি <span class="bld">পুনসঞ্জাননপচ্চযনিমিত্তকরণরসা</span>। পুনসঞ্জানননিমিত্তকরণং নিমিত্তকারিকায, নিমিত্তেন সঞ্জাননন্তিযা চ সব্বায সঞ্ঞায সমানং যোজেতব্বং। <span class="bld">অভিনিৰেসকরণং</span> ‘‘ইদমেৰ সচ্চ’’ন্তি (ম॰ নি॰ ২.১৮৭, ২০২, ২০৩, ৪২৭; ম॰ নি॰ ৩.২৭-২৯) সঞ্ঞাভিনিৰেসমত্তেনেৰ দট্ঠব্বং। <span class="bld">যথাউপট্ঠিতৰিসযপদট্ঠানা</span> অৰিকপ্পসভাৰত্তা। ঞাণসম্পযুত্তা পন সঞ্ঞা ঞাণমেৰ অনুৰত্ততি, তস্মা অভিনিৰেসকারিকা, ৰিপরীতগ্গাহিকা চ ন হোতি। এতেনেৰ সমাধিসম্পযুত্ততায অচিরট্ঠানতা চ ন হোতীতি ৰেদিতব্বা। এৰং রাগদিট্ঠিমানাদিসম্পযুত্তায সঞ্ঞায রাগাদিঅনুৰত্তিকভাৰোতি।</p>
<p class="centered">ইতি সঞ্ঞাক্খন্ধে ৰিত্থারকথামুখৰণ্ণনা।</p>
<p class="subhead">সঙ্খারক্খন্ধকথাৰণ্ণনা</p>
<p class="bodytext"><a name="para458"></a><span class="paranum">৪৫৮</span>. <span class="bld">রাসিকরণলক্খণ</span>ন্তি সম্পিণ্ডনলক্খণং, ততো সঙ্খারা আযূহনরসা ৰুচ্চন্তি। চেতনাপধানতায হি সঙ্খারক্খন্ধধম্মা এৰং ৰুত্তা। তেনেৰাহ <span class="bld">‘‘কিং পন তন্তি সঙ্খারাযেৰা’’</span>তিআদি। তত্থ <span class="bld">সঙ্খতমভিসঙ্খরোন্তী</span>তি যথা অত্তনো ফলং সঙ্খতং সম্মদেৰ নিপ্ফন্নং হোতি, এৰং অভিসঙ্খরোন্তীতি অত্থো। <span class="bld">ৰিপ্ফারপচ্চুপট্ঠানা</span>তি এত্থ <span class="bld">ৰিপ্ফারো</span> নাম ৰিপ্ফারৰন্ততা, তস্মা সব্যাপারপচ্চুপট্ঠানাতি অত্থো।</p>
<p class="bodytext">তস্মিং তস্মিং চিত্তে উপ্পন্নে নিযমেন উপ্পজ্জনতো <span class="bld">নিযতা। সরূপেন আগতা</span>তি এৰং পিট্ঠিৰত্তকে অকত্বা পাল়িযা সরূপেনেৰ আগতা। কদাচিদেৰ উপ্পজ্জনতো ন নিযতাতি <span class="bld">অনিযতা</span>। যদিপি অনিযতা একজ্ঝং <a name="M2.0140"></a> ন উপ্পজ্জন্তি, তস্মিং পন চিত্তে উপ্পজ্জনধম্মতায <span class="bld">‘‘ছত্তিংসা’’</span>তি ৰুত্তং। তেনাহ <span class="bld">‘‘উপ্পজ্জমানাপি চ ন একতো উপ্পজ্জন্তী’’</span>তি।</p>
<p class="bodytext"><a name="para459"></a><span class="paranum">৪৫৯</span>. <span class="bld">ফুসতী</span>তি <a name="V2.0131"></a> কত্তুনিদ্দেসো। যং তত্থ কারণং, তং হেট্ঠা ৰুত্তমেৰ। ফুসন্তি এতেনাতি ৰা <span class="bld">ফস্সো</span>। সম্পযুত্তধম্মা হি আরম্মণে পৰত্তমানা তং ফুসনলক্খণেন ফস্সেন ফুসন্তা ৰিয হোন্তি। আরম্মণফুসনমত্তং ৰা <span class="bld">ফস্সো</span>তি সাধনত্তযম্পি যুজ্জতেৰ। সভাৰধম্মেসু কত্তুকরণসাধনৰচনং তদাকারসমারোপনতো পরিযাযকথা, ভাৰসাধনৰচনমেৰ নিপ্পরিযাযকথাতি ৰুত্তং <span class="bld">‘‘ফুসনলক্খণো’’</span>তি। <span class="bld">অযঞ্হী</span>তিআদি যথাৰুত্তলক্খণাদিসমত্থনং। যদি অযং ধম্মো চেতসিকো, স্বাযং অরূপধম্মো সমানো কথং ফুসনলক্খণো, সঙ্ঘট্টনরসাদিকো চ হোতীতি অন্তোলীনং চোদনং হদযে ঠপেত্বা তস্স সোধনত্থং <span class="bld">‘‘অরূপধম্মোপি সমানো’’</span>তিআদি ৰুত্তং। তত্থ <span class="bld">‘‘ফুসনাকারেনেৰ পৰত্ততী’’</span>তি ইমিনা অরূপস্সাপি তস্স ধম্মস্স অযং সভাৰোতি দস্সেতি। সা চ তস্স ফুসনাকারপ্পৰত্তি অম্বিলঅম্বপক্কাদিং খাদন্তং পস্সন্তস্স পরস্স খেল়ুপ্পত্তি, পরং ৰিবাধিযমানং দিস্বা দযালুকস্স সরীরকম্পনং, রুক্খসাখগ্গে দুট্ঠিতং পুরিসং দিস্বা ভূমিযং ঠিতস্স ভীরুকপুরিসস্স জঙ্ঘচলনং, পিসাচাদিভাযিতব্বং দিস্বা ঊরুখম্ভোতি এৰমাদীসু পরিব্যত্তা হোতি।</p>
<p class="bodytext"><span class="bld">একদেসেনা</span>তি কট্ঠদ্বযাদি ৰিয অত্তনো একপস্সেন। <span class="bld">অনল্লীযমানোপী</span>তি অসংসিলিযমানোপি। রূপসদ্দেহি সহ ফস্সস্স সামঞ্ঞং অনল্লীযমানসঙ্ঘট্টনমেৰ, ন ৰিসযভাৰো। যথা রূপসদ্দা চক্খুসোতানি অনল্লীযমানা এৰ ‘‘ফুসিত’’ন্তিআদিনা ৰুত্তা, এৰং ফস্সস্সাপি আরম্মণফুসনসঙ্ঘট্টনানীতি। <span class="bld">সঙ্ঘট্টন</span>ঞ্চ ফস্সস্স চিত্তারম্মণানং সন্নিপতনভাৰো এৰ। তেনাহ <span class="bld">‘‘চিত্তমারম্মণঞ্চ সঙ্ঘট্টেতী’’</span>তি। কিচ্চট্ঠেন রসেন সঙ্ঘট্টনরসতা ৰুত্তা, ৰত্থারম্মণসন্নিপাতেন ৰা সম্পজ্জতীতি সঙ্ঘট্টনসম্পত্তিকো ফস্সো সঙ্ঘট্টনরসো ৰুত্তো। যথা ‘‘দ্বে পাণী ৰজ্জেয্যু’’ন্তিআদীসু (মি॰ প॰ ২.৩.৮) পাণিস্স পাণিম্হি সঙ্ঘট্টনং তব্বিসেসভূতা রূপধম্মা, এৰং চিত্তস্স আরম্মণে সঙ্ঘট্টনং তব্বিসেসভূতো একো চেতসিকধম্মো দট্ঠব্বো। ‘‘তিণ্ণং সঙ্গতি ফস্সো’’তি (ম॰ নি॰ ১.২০৪; ৩.৪২১, ৪২৫, ৪২৬; সং॰ নি॰ ২.৪৩-৪৪; ৪.৬০) ৰচনতো চক্খুরূপৰিঞ্ঞাণাদীনং <a name="M2.0141"></a> সঙ্গতিৰসেন গহেতব্বত্তা আহ <span class="bld">‘‘তিকসন্নিপাতসঙ্খাতস্সা’’</span>তিআদি। তস্স ফস্সস্স কারণভূতো তদনুরূপো সমন্নাহারো <span class="bld">তজ্জাসমন্নাহারো</span>। ইন্দ্রিযস্স তদভিমুখভাৰো, আৰজ্জনায চ আরম্মণকরণং ৰিসযস্স <span class="bld">পরিক্খততা</span> অভিসঙ্খততা, ৰিঞ্ঞাণস্স ৰিসযভাৰকরণন্তি অত্থো। যথা নিচ্চম্মা গাৰী যং যং ঠানং উপগতা, তত্থ তত্থ দুক্খমেৰ পাপুণাতি, এৰং ফস্সে সতি ৰেদনা উপ্পজ্জতেৰ। ৰেদনা চ দুক্খসল্লাদিসভাৰাতি ৰুত্তং <span class="bld">‘‘ৰেদনাধিট্ঠানভাৰতো পন নিচ্চম্মগাৰী ৰিয দট্ঠব্বো’’</span>তি।</p>
<p class="bodytext"><a name="para460"></a><span class="paranum">৪৬০</span>. <span class="bld">অভিসন্দহতি</span> <a name="V2.0132"></a> পবন্ধতি পৰত্তেতি। <span class="bld">চেতনাভাৰো</span> ব্যাপারভাৰো। <span class="bld">আযূহনং</span> চেতযনং ঈরিযনং। <span class="bld">সংৰিদহনং</span> ৰিচারণং। আযূহনরসায চেতনায পৰত্তমানায সব্বেপি সম্পযুত্তধম্মা যথাসকং কিচ্চপ্পসুতা হোন্তীতি সা <span class="bld">সকিচ্চপরকিচ্চসাধিকা</span> ৰুত্তা। জেট্ঠসিস্সো পরে সজ্ঝাযনে উয্যোজেন্তো সযম্পি সজ্ঝাযতি। মহাৰড্ঢকিম্হি ৰড্ঢকিকম্মং কাতুমারদ্ধে ইতরেপি করোন্তিযেৰ। <span class="bld">উস্সাহনভাৰেনা</span>তি আদরকরণভাৰেন। সা হি সযং আদরভূতা সম্পযুত্তধম্মে আদরযতীতি। আযূহনৰসেন উস্সাহনং দট্ঠব্বং, ন ৰীরিযুস্সাহৰসেন।</p>
<p class="bodytext"><a name="para461"></a><span class="paranum">৪৬১</span>. <span class="bld">ৰীরভাৰো</span>তি যেন ৰীরো নাম হোতি, সো ধম্মোতি অত্থো। ৰিধিনা ঈরেতব্বং পৰত্তেতব্বন্তি ৰা <span class="bld">ৰীরিযং,</span> উস্সাহো, তংতংকিচ্চসমারম্ভো, পরক্কমো ৰা। <span class="bld">উপত্থম্ভনং</span> সম্পযুত্তধম্মানং কোসজ্জপক্খে পতিতুং অদত্বা ধারণং অনুবলপ্পদানং, সম্পগ্গণ্হনং ৰা। সংসীদনপটিপক্খো ধম্মো অসংসীদনং, ন সংসীদনাভাৰমত্তন্তি অসংসীদনভাৰেন পচ্চুপতিট্ঠতীতি ৰুত্তং <span class="bld">‘‘অসংসীদনভাৰপচ্চুপট্ঠান’’</span>ন্তি। <span class="bld">সংৰেগপদট্ঠান</span>ন্তি অট্ঠসংৰেগপুব্বিকায (অ॰ নি॰ অট্ঠ॰ ১.১.৪১৮) কুসলকিরিযায ৰীরিযারম্ভৰত্থুপদট্ঠানং। ‘‘মগ্গো গন্তব্বো হোতি, মগ্গো গতো, কম্মং কাতব্বং, কম্মং কতং, অপ্পমত্তকো আবাধো উপ্পন্নো, গিলানা ৰুট্ঠিতো হোতি, অচিরৰুট্ঠিতো গেলঞ্ঞা, গামং ৰা নিগমং ৰা পিণ্ডায ৰিচরন্তো ন লভতি লূখস্স ৰা পণীতস্স ৰা ভোজনস্স যাৰদত্থং পারিপূরিং, লভতি…পে॰… পারিপূরি’’ন্তি এৰং ৰুত্তানি এতানি অনুরূপপচ্চৰেক্খণাসহিতানি অট্ঠ <span class="bld">ৰীরিযারম্ভৰত্থূনি,</span> তংমূলকানি ৰা পচ্চৰেক্খণানি।</p>
<p class="bodytext"><a name="para462"></a><span class="paranum">৪৬২</span>. অত্তনা <a name="M2.0142"></a> অনুপালেতব্বানং সহজাতধম্মানং অনুপালনং জীৰিতস্স ব্যাপারো, তঞ্চ নেসং জীৰনন্তি তং তস্স কারণভাৰং পুরক্খত্বা ৰুত্তং <span class="bld">‘‘জীৰন্তি তেনা’’</span>তি। তম্পি চস্স অত্থতো জীৰনমেৰাতি আহ <span class="bld">‘‘জীৰনমত্তমেৰ ৰা ত’’</span>ন্তি।</p>
<p class="bodytext"><a name="para463"></a><span class="paranum">৪৬৩</span>. <span class="bld">আধিযতী</span>তি ঠপেতি। <span class="bld">অৰিসারো</span> অত্তনো এৰ অৰিসরণসভাৰো। <span class="bld">অৰিক্খেপো</span> সম্পযুত্তানং ধম্মানং অৰিক্খিত্ততা। যেন সম্পযুত্তা অৰিক্খিত্তা হোন্তি, সো ধম্মো অৰিক্খেপোতি। অৰূপসমলক্খণস্স ৰিক্খেপস্স পটিপক্খতায চিত্তস্স উপসমনাকারেন পচ্চুপতিট্ঠতীতি <span class="bld">উপসমপচ্চুপট্ঠানো। ৰিসেসতো</span>তি যেভুয্যেন। সুখৰিরহিতোপি হি অত্থি সমাধীতি। <span class="bld">দীপচ্চি</span>নিদস্সনেন সন্তানঠিতিভাৰং সমাধিস্স দস্সেতি।</p>
<p class="bodytext"><a name="para464"></a><span class="paranum">৪৬৪</span>. <span class="bld">সদ্দহন্তি</span> <a name="V2.0133"></a> <span class="bld">এতাযা</span>তি সদ্দহনকিরিযায পৰত্তমানানং ধম্মানং তত্থ আধিপচ্চভাৰেন সদ্ধায পচ্চযতং দস্সেতি। তস্সা হি ধম্মানং তথাপচ্চযভাৰে সতি পুগ্গলো সদ্দহতীতি ৰোহারো হোতি। সদ্দহনং সদ্ধেয্যৰত্থুনো পত্তিযাযনং, তং লক্খণং এতিস্সাতি <span class="bld">সদ্দহনলক্খণা। ওকপ্পনলক্খণা</span>তি অনুপৰিসিত্বা এৰমেতন্তি কপ্পনলক্খণা। কালুস্সিযমলং ৰিধমেত্বা সম্পযুত্তানং, পুগ্গলস্সেৰ ৰা পসাদনং অনাৰিলভাৰকরণং রসো এতিস্সাতি <span class="bld">পসাদনরসা। পক্খন্দনং</span> অধিমুচ্চনৰসেন আরম্মণস্স অনুপৰিসনং। অকালুসভাৰো অকালুস্সিযং, অনাৰিলভাৰোতি অত্থো। পসাদনীযট্ঠানেসু পসাদৰিপরীতং অকুসলং অস্সদ্ধিযং, মিচ্ছাধিমুত্তি চ, তপ্পচ্চনীকোৰ পসাদভূতো ৰত্থুগতো নিচ্ছযো <span class="bld">অধিমুত্তি,</span> ন যেৰাপনকাধিমোক্খো। রতনত্তযং, কম্মং, কম্মফলঞ্চ <span class="bld">সদ্ধেয্যৰত্থু</span>। সপ্পুরিসসংসেৰনসদ্ধম্মসৰনযোনিসোমনসিকারধম্মানুধম্মপ্পটিপত্তিযো <span class="bld">সোতাপত্তিযঙ্গানি</span>। কুসলধম্মানং আদানে <span class="bld">হত্থং</span> ৰিয, সব্বসম্পত্তিসম্পদানে <span class="bld">ৰিত্তং</span> ৰিয, অমতকসিফলফলনে <span class="bld">বীজং</span> ৰিয দট্ঠব্বা।</p>
<p class="bodytext"><a name="para465"></a><span class="paranum">৪৬৫</span>. <span class="bld">সরন্তি তাযা</span>তি সরণকিরিযায পৰত্তমানানং ধম্মানং তত্থ আধিপচ্চভাৰেন সতিযা পচ্চযতং দস্সেতি। তস্সা হি ধম্মানং তথাপচ্চযভাৰে সতি তংসমঙ্গিপুগ্গলো সরতীতি ৰোহারো হোতি। উদকে অলাবু ৰিয পিলৰিত্বা গন্তুং অদত্বা পাসাণস্স ৰিয নিচ্চলস্স <a name="M2.0143"></a> আরম্মণস্স ঠপনং সরণং অসম্মুট্ঠতাকরণং <span class="bld">অপিলাপনং</span>। সম্মোসপচ্চনীকং কিচ্চং <span class="bld">অসম্মোসো,</span> ন সম্মোসাভাৰমত্তং। ‘‘সতারক্খেন চেতসা’’তি (অ॰ নি॰ ১০.২০) ৰচনতো <span class="bld">আরক্খপচ্চুপট্ঠানা</span>। অঞ্ঞতো আগন্ত্বা চিত্তৰিসযে অভিমুখো ভৰতি এতাযাতি <span class="bld">ৰিসযাভিমুখভাৰো,</span> সতি। সতিযা ৰত্থুভূতা কাযাদযোৰ <span class="bld">কাযাদিসতিপট্ঠানানি,</span> সতি এৰ ৰা পুরিমা পচ্ছিমায পদট্ঠানং।</p>
<p class="bodytext"><a name="para466"></a><span class="paranum">৪৬৬</span>. <span class="bld">কাযদুচ্চরিতাদীহী</span>তি হেতুম্হি করণৰচনং। <span class="bld">হিরিযতী</span>তি লজ্জাকারেন জিগুচ্ছতি। <span class="bld">তেহিযেৰা</span>তি কাযদুচ্চরিতাদীহিযেৰ। <span class="bld">ওত্তপ্পতী</span>তি উব্বিজ্জতি। হিরী পাপধম্মে গূথং ৰিয পস্সন্তী জিগুচ্ছতীতি আহ <span class="bld">‘‘পাপতো জিগুচ্ছনলক্খণা হিরী’’</span>তি। ওত্তপ্পং তে উণ্হং ৰিয পস্সন্তং ততো উত্তসতীতি ৰুত্তং <span class="bld">‘‘উত্তাসলক্খণং ওত্তপ্প’’</span>ন্তি। <span class="bld">ৰুত্তপ্পকারেনা</span>তি লজ্জাকারেন, উত্তাসাকারেন চ। <span class="bld">অত্তগারৰপদট্ঠানা</span> হিরী অজ্ঝত্তসমুট্ঠানতায, অত্তাধিপতিতায চ। <span class="bld">পরগারৰপদট্ঠানং</span> ওত্তপ্পং বহিদ্ধাসমুট্ঠানতায, লোকাধিপতিতায চ। তমেৰত্থং পাকটতরং কাতুং <span class="bld">‘‘অত্তানং</span> <a name="V2.0134"></a> <span class="bld">হী’’</span>তিআদি ৰুত্তং। অজ্ঝত্তসমুট্ঠানাদিতা চ হিরিওত্তপ্পানং তত্থ তত্থ পাকটভাৰেন ৰুত্তা, ন পনেতেসং কদাচি অঞ্ঞমঞ্ঞৰিপ্পযোগা। ন হি লজ্জনং নিব্ভযং, পাপভযং ৰা অলজ্জনং অত্থীতি। <span class="bld">লোকপালকা</span>তি এত্থ ‘‘দ্বেমে, ভিক্খৰে, সুক্কা ধম্মা লোকং পালেন্তী’’তি (অ॰ নি॰ ২.৯; ইতিৰু॰ ৪২) সুত্তপদং অত্তাধিপতি, লোকাধিপতিভাৰে চ ‘‘সো অত্তানংযেৰ অধিপতিং করিত্বা, সো লোকংযেৰ অধিপতিং করিত্বা’’তি (অ॰ নি॰ ৩.৪০) চ সুত্তপদানি আহরিত্বা ৰত্তব্বানি।</p>
<p class="bodytext"><a name="para467"></a><span class="paranum">৪৬৭</span>. যস্মা লোভপটিপক্খো অলোভোতি যে ধম্মা তেন সম্পযুত্তা, তংসমঙ্গিনো ৰা সত্তা তেন ন লুব্ভন্তি, সযং কদাচিপি ন লুব্ভতেৰ, অত্থতো ৰা অলুব্ভনাকারো এৰ চ হোতি, তস্মা ৰুত্তং <span class="bld">‘‘ন লুব্ভন্তী’’</span>তিআদি। <span class="bld">এসেৰ নযো</span>তি ‘‘ন দুস্সন্তি তেনা’’তিআদিনা কারকত্তযযোজনং অতিদিসতি। <span class="bld">অগেধো</span> অগিজ্ঝনং অনভিকঙ্খনং। <span class="bld">অলগ্গভাৰো</span> অনাসত্ততা। <span class="bld">অপরিগ্গহো</span> কস্সচি ৰত্থুনো মমত্তৰসেন অসঙ্গহো। অনল্লীনো ভাৰো অধিপ্পাযো এতস্সাতি <span class="bld">অনল্লীনভাৰো</span>। এৰঞ্হি উপমায সমেতি।</p>
<p class="bodytext"><a name="para468"></a><span class="paranum">৪৬৮</span>. চণ্ডিকস্স <a name="M2.0144"></a> ভাৰো চণ্ডিক্কং, কোপো। তপ্পটিপক্খো <span class="bld">অচণ্ডিক্কং,</span> অব্যাপাদো। <span class="bld">অৰিরোধো</span> অৰিগ্গহো। <span class="bld">অনুকূলমিত্তো</span> অনুৰত্তকো। <span class="bld">ৰিনযরসো</span>তি ৰিনযনরসো। <span class="bld">সোম্মভাৰো</span> মেজ্জনৰসেন হিলাদনীযতা।</p>
<p class="bodytext"><a name="para469"></a><span class="paranum">৪৬৯</span>. ধম্মানং যো যো সভাৰো যথাসভাৰো, তস্স তস্স পটিৰিজ্ঝনং <span class="bld">যথাসভাৰপটিৰেধো</span>। অক্খলিতং অৰিরজ্ঝিত্বা পটিৰেধো <span class="bld">অক্খলিতপটিৰেধো</span>। ৰিসযস্স ওভাসনং তপ্পটিচ্ছাদকসম্মোহন্ধকারৰিধমনং <span class="bld">ৰিসযোভাসনং</span>। কত্থচিপি ৰিসযে অসম্মুয্হনাকারেনেৰ পচ্চুপতিট্ঠতি, সম্মোহপটিপক্খতায ৰা তদভাৰং পচ্চুপট্ঠপেতীতি <span class="bld">অসম্মোহপচ্চুপট্ঠানো। সব্বকুসলানং মূলভূতা</span>তি সব্বেসং চতুভূমককুসলধম্মানং সুপ্পতিট্ঠিতভাৰসাধনেন পতিট্ঠাভূতা, ন তেসং কুসলভাৰসাধনেন। যদি হি তেসং কুসলভাৰো কুসলমূলপটিবদ্ধো সিযা, এৰং সতি তংসমুট্ঠানরূপেসু হেতুপচ্চযতা ন সিযা। ন হি তে তেসং কুসলাদিভাৰং সাধেন্তি, ন চ পচ্চযা ন হোন্তি। ৰুত্তঞ্হেতং ‘‘হেতূ হেতুসম্পযুত্তকানং ধম্মানং তংসমুট্ঠানানঞ্চ রূপানং হেতুপচ্চযেন পচ্চযো’’তি (পট্ঠা॰ ১.১.১)। যথা চ কুসলভাৰো, এৰং অব্যাকতভাৰোপি অব্যাকতমূলপ্পটিবদ্ধো সিযা। তথা সতি অহেতুকচিত্তানং <a name="V2.0135"></a> অব্যাকতভাৰো এৰ ন সিযা, অকুসলেসু চ যত্থ একংযেৰ মূলং, তস্স অকুসলভাৰো ন সিযা, উভযম্পি হোতিযেৰ। তস্মা ন মূলপ্পটিবদ্ধো কুসলাদিভাৰো, অথ খো যোনিসোমনসিকারাদিপটিবদ্ধো। তেসং পন সুপ্পতিট্ঠিতভাৰসাধনানি মূলানীতি গহেতব্বং।</p>
<p class="bodytext"><a name="para470"></a><span class="paranum">৪৭০</span>. <span class="bld">পস্সম্ভনং</span> দরথৰূপসমো। কাযসদ্দো সমূহৰাচী, সো চ খো ৰেদনাদিক্খন্ধত্তযৰসেনাতি আহ <span class="bld">‘‘কাযোতি চেত্থ ৰেদনাদযো তযো খন্ধা’’</span>তি। তেনেৰাহ ‘‘তত্থ কতমা তস্মিং সমযে কাযপস্সদ্ধি হোতি? যা তস্মিং সমযে ৰেদনাক্খন্ধস্সা’’তিআদি (ধ॰ স॰ ৪০)। <span class="bld">দরথো</span> সারম্ভো, দোমনস্সপচ্চযানং উদ্ধচ্চাধিকানং কিলেসানং, তথাপৰত্তানং ৰা চতুন্নং খন্ধানং এতং অধিৰচনং। দরথনিম্মদ্দনেন পরিল়াহপরিপ্ফন্দৰিরহিতো সীতিভাৰো <span class="bld">অপরিপ্ফন্দসীতিভাৰো</span>। উদ্ধচ্চপ্পধানা কিলেসা <a name="M2.0145"></a> <span class="bld">উদ্ধচ্চাদিকিলেসা,</span> উদ্ধচ্চং ৰা আদিং কত্বা সব্বকিলেসে সঙ্গণ্হাতি। সেসেসুপি এসেৰ নযো।</p>
<p class="bodytext"><span class="bld">গরুভাৰো</span> দন্ধতা, থিনমিদ্ধাধিকানং, তথাপৰত্তানং ৰা চতুন্নং খন্ধানং এতং অধিৰচনং। দন্ধতায পটিপক্খো <span class="bld">অদন্ধতা,</span> ন দন্ধতায অভাৰমত্তং।</p>
<p class="bodytext">থদ্ধভাৰো <span class="bld">থম্ভো,</span> দিট্ঠিমানাধিকানং, তপ্পধানানং ৰা চতুন্নং খন্ধানমেতং নামং। থদ্ধভাৰনিম্মদ্দনতো এৰ কত্থচি আরম্মণে অপ্পটিহতাকারেন পচ্চুপতিট্ঠন্তি, সম্পযুত্তানং ৰা তত্থ অপ্পটিঘাতং পচ্চুপট্ঠাপেন্তীতি <span class="bld">অপ্পটিঘাতপচ্চুপট্ঠানা</span>।</p>
<p class="bodytext">কম্মনি সাধু কম্মঞ্ঞং, ন কম্মঞ্ঞং অকম্মঞ্ঞং, তস্স ভাৰো <span class="bld">অকম্মঞ্ঞভাৰো,</span> দানসীলাদিপুঞ্ঞকিরিযাযং অযোগ্যতা। অত্থতো কামচ্ছন্দাদিসংকিলেসধম্মা, তপ্পধানা ৰা চত্তারো অকুসলক্খন্ধা। কম্মঞ্ঞভাৰেনেৰ সম্পন্নাকারেন আরম্মণস্স গহণং <span class="bld">আরম্মণকরণসম্পত্তি</span>। ৰুত্তাৰসেসা কামচ্ছন্দাদযো, তদেকট্ঠা চ সংকিলেসধম্মা <span class="bld">অৰসেসনীৰরণাদযো</span>। ৰিনিবন্ধনিম্মদ্দনেন সুখপ্পৰত্তিহেতুতায <span class="bld">পসাদনীযৰত্থূসু পসাদাৰহা। সুৰণ্ণৰিসুদ্ধি ৰিযা</span>তি যথা সুৰণ্ণৰিসুদ্ধি অপগতকাল়কা অলঙ্কারৰিকতিৰিনিযোগক্খমা, এৰমযম্পি সংকিলেসৰিগমেন হিতকিরিযাৰিনিযোগক্খমা।</p>
<p class="bodytext">কাযচিত্তানং গেলঞ্ঞং, অস্সদ্ধিযাদি, তদেকট্ঠা চ পাপধম্মা। গেলঞ্ঞপটিপক্খো অগেলঞ্ঞং <a name="V2.0136"></a>, তব্ভাৰো লক্খণং এতাসন্তি <span class="bld">অগেলঞ্ঞভাৰলক্খণা</span>। যথাৰুত্তগেলঞ্ঞনিম্মদ্দনেনেৰ নত্থি এতাসং আদীনৰো দোসো, ন ৰা এতা আদীনং কপণং ৰন্তি পৰত্তন্তীতি নিরাদীনৰা, তেনাকারেন পচ্চুপতিট্ঠন্তি, তং ৰা সম্পযুত্তেসু পচ্চুপট্ঠপেন্তীতি <span class="bld">নিরাদীনৰপচ্চুপট্ঠানা</span>।</p>
<p class="bodytext">কাযসম্বন্ধী, চিত্তসম্বন্ধী চ উজুভাৰোতি লক্খিতব্বতায <span class="bld">কাযচিত্তঅজ্জৰলক্খণা</span>। কাযচিত্তানং নঙ্গলসীসচন্দকোটিগোমুত্তৰঙ্কতাসঙ্খাতানং কুটিলভাৰানং নিম্মদ্দনতো <span class="bld">কাযচিত্তকুটিলভাৰনিম্মদ্দনরসা</span>। ততো এৰ সব্বথাপি অজিম্হভাৰেন পচ্চুপতিট্ঠন্তি, সম্পযুত্তানং ৰা অজিম্হতং পচ্চুপট্ঠপেন্তীতি <span class="bld">অজিম্হতাপচ্চুপট্ঠানা</span>। ‘‘সন্তদোসপটিচ্ছাদনলক্খণা মাযা, অসন্তগুণসম্ভাৰনলক্খণং সাঠেয্য’’ন্তি এৰং ৰুত্তা তদাকারপ্পৰত্তা <a name="M2.0146"></a> অকুসলা খন্ধা, তদেকট্ঠা চ সংকিলেসধম্মা <span class="bld">মাযাসাঠেয্যাদিকা</span>। এত্থ চ চিত্তপস্সদ্ধিআদীহি চিত্তমেৰ পস্সদ্ধং, লহু, মুদু, কম্মঞ্ঞং, পগুণং, উজু চ হোতি। কাযপস্সদ্ধিআদীহি পন রূপকাযোপি। তেনেৰেত্থ ভগৰতা ধম্মানং দুৰিধতা ৰুত্তা, ন সব্বত্থ।</p>
<p class="bodytext"><a name="para471"></a><span class="paranum">৪৭১</span>. ছন্দনং <span class="bld">ছন্দো,</span> আরম্মণেন অত্থিকতা। ‘‘ছন্দো কামো’’তিআদীসু (ৰিভ॰ ৫৬৪) পন তণ্হাপি ৰুচ্চতি, ‘‘ছন্দং জনেতি ৰাযমতী’’তিআদীসু (ৰিভ॰ ৪৩২) ৰীরিযম্পীতি ততো নিৰত্তনত্থং <span class="bld">‘‘কত্তুকামতাযেতং অধিৰচন’’</span>ন্তি ৰুত্তং। <span class="bld">কত্তুকামতা</span> ৰুচ্চতি করণিচ্ছা। চেতসিকস্স চ ধম্মস্স সারম্মণত্তা করণিচ্ছা নাম আলম্বনস্স আলম্বিতুকামতামুখেনেৰ হোতীতি আরম্মণকরণিচ্ছালক্খণো ছন্দো <span class="bld">কত্তুকামতালক্খণো</span> ৰুত্তো। তেনেৰাহ <span class="bld">‘‘আরম্মণপরিযেসনরসো, আরম্মণেন অত্থিকতাপচ্চুপট্ঠানো’’</span>তি চ। যদগ্গেন পনাযং অত্তনো আরম্মণপরিযেসনরসো, তদগ্গেন সম্পযুত্তানম্পি হোতিযেৰ একারম্মণতায তেন তেসং। তেনেৰাহ <span class="bld">‘‘আরম্মণগ্গহণে চাযং চেতসো হত্থপ্পসারণং ৰিয দট্ঠব্বো’’</span>তি। স্বাযং কুসলেসু উপ্পন্নো কুসলচ্ছন্দোতি ৰুচ্চতি যোনিসোমনসিকারসমুট্ঠানত্তা।</p>
<p class="bodytext"><a name="para472"></a><span class="paranum">৪৭২</span>. <span class="bld">অধিমুচ্চনং</span> আরম্মণে সন্নিট্ঠানৰসেন ৰেদিতব্বং, ন পসাদনৰসেন। যথা তথা ৰা হি আরম্মণে নিচ্ছযনং অধিমুচ্চনং অনধিমুচ্চন্তস্স পাণাতিপাতাদীসু, দানাদীসু ৰা পৰত্তিযা অভাৰা, সদ্ধা পন পসাদনীযেসু পসাদাধিমোক্খাতি অযমেতেসং ৰিসেসো। ৰোট্ঠব্বনং পন যথা সন্তীরিতে অত্থে নিচ্ছযনাকারেন পৰত্তিত্বা পরতো ত্তমানানং তথা পৰত্তিযা পচ্চযো হোতি। যদি এৰং, ৰিচিকিচ্ছাসম্পযুত্তেসু কথন্তি? তেসম্পি একংসেনেৰ সংসপ্পনাকারস্স <a name="V2.0137"></a> পচ্চযতায দট্ঠব্বং। দারকস্স ৰিয ইতো চিতো চ সংসপ্পনস্স ‘‘করিস্সামি ন করিস্সামী’’তি অনিচ্ছযস্স পটিপক্খকিরিযা <span class="bld">অসংসপ্পনং,</span> যেসু চিত্তুপ্পাদেসু অযং সন্নিট্ঠানলক্খণো অধিমোক্খো, তেসং আরম্মণধম্মো এৰ <span class="bld">সন্নিট্ঠেয্যধম্মো</span>।</p>
<p class="bodytext"><a name="para473"></a><span class="paranum">৪৭৩</span>. <span class="bld">কিরিযা</span> <a name="M2.0147"></a> <span class="bld">কারো</span>তি কারসদ্দস্স ভাৰসাধনতমাহ। <span class="bld">মনম্হি কারো</span>তি মনসি আরম্মণস্স করণং। যেন হি মনো আরম্মণে করীযতি আরম্মণেনস্স সংযোজনতো, ততো এৰ তেন আরম্মণম্পি মনসি করীযতীতি। <span class="bld">পুরিমমনতো</span>তি ভৰঙ্গমনতো। <span class="bld">ৰিসদিসমন</span>ন্তি ৰীথিজৰনং মনং <span class="bld">করোতী</span>তি মনসিকারসামঞ্ঞেন ৰীথিজৰনপটিপাদকে দস্সেতি।</p>
<p class="bodytext">সম্পযুত্তধম্মে আরম্মণাভিমুখং সারেন্তো ৰিয হোতীতি মনসিকারো <span class="bld">সারণলক্খণো</span> ৰুত্তো। সতিযা অসম্মুস্সনৰসেন ৰিসযাভিমুখভাৰপচ্চুপট্ঠানতা, মনসিকারস্স পন সংযোজনৰসেন আরম্মণাভিমুখভাৰপচ্চুপট্ঠানতাতি অযমেতেসং ৰিসেসো। আরম্মণপটিপাদকস্স সঙ্খারক্খন্ধপরিযাপন্নতাৰচনং ইতরমনসিকারানং তদঞ্ঞক্খন্ধপরিযাপন্নতামত্তং জোতেতীতি তথাজোতিতং তং ৰিঞ্ঞাণক্খন্ধে ওতারেত্বা দস্সেতুং <span class="bld">‘‘ৰীথিপটিপাদকো’’</span>তিআদি ৰুত্তং।</p>
<p class="bodytext"><a name="para474"></a><span class="paranum">৪৭৪</span>. <span class="bld">তেসু ধম্মেসূ</span>তি যেসু ধম্মেসু সযং উপ্পন্না, তেসু অত্তনা সম্পযুত্তেসু চিত্তচেতসিকধম্মেসু। অনারম্মণত্তেপি হি তেসু সমপ্পৰত্তেসু উদাসিনভাৰতো <span class="bld">‘‘তত্রমজ্ঝত্ততা’’</span>তি ৰুচ্চতি। <span class="bld">সমৰাহিতলক্খণা</span>তি সমং অৰিসমং যথাসককিচ্চেসু পৰত্তনলক্খণা। উদাসিনভাৰেন পৰত্তমানাপি হেসা সম্পযুত্তধম্মে যথাসককিচ্চেসু পৰত্তেতি, যথা রাজা তুণ্হী নিসিন্নোপি অত্থকরণে ধম্মট্ঠে যথাসককিচ্চেসু অপ্পমত্তে পৰত্তেতি। অলীনানুদ্ধতপৰত্তিপচ্চযতা <span class="bld">ঊনাধিকতানিৰারণরসা,</span> কিচ্চৰসেন চেতং ৰুত্তং। যদি এৰং, সহজাতাধিপতিনো কথন্তি? তম্পি তস্সা কিচ্চমেৰ। যং সহজাতধম্মানং অধিপতিভাৰোতি, তস্সাপি তথাপৰত্তনমেৰাতি নাযং দোসো। ‘‘ইদং নিহীনকিচ্চং হোতু, ইদং অতিরেকতরকিচ্চ’’ন্তি এৰং পক্খপাতৰসেন ৰিয পৰত্তি <span class="bld">পক্খপাতো,</span> তং উপচ্ছিন্দন্তী ৰিয হোতীতি অধিপ্পাযো।</p>
<p class="bodytext"><span class="bld">‘‘অনিযতেসু ইচ্ছন্তী’’</span>তি ইমিনা চেতসিকন্তরভাৰেন ইচ্ছন্তীতি দস্সেতি। <span class="bld">অদোসোযেৰ মেত্তা</span>। তথা <a name="V2.0138"></a> হি সোযেৰ ‘‘মেত্তা মেত্তাযনা’’তিআদিনা (ধ॰ স॰ ১০৬২) নিদ্দিট্ঠো। <span class="bld">উপেক্খা</span>তি যং উপেক্খং মেত্তায সদ্ধিং পরিকপ্পেন্তি, সা <span class="bld">তত্রমজ্ঝত্তুপেক্খাযেৰ</span>।</p>
<p class="bodytext"><a name="para475"></a><span class="paranum">৪৭৫</span>. <span class="bld">কাযদুচ্চরিতাদিৰত্থূন</span>ন্তি <a name="M2.0148"></a> পরপাণপরধনপরইত্থিআদীনং। <span class="bld">অমদ্দনং</span> মদ্দনপটিপক্খভাৰো। কাযদুচ্চরিতাদিৰত্থুতো সঙ্কোচনকিরিযাপদেসেন কাযদুচ্চরিতাদিতো এৰ সঙ্কোচনকিরিযা ৰুত্তাতি দট্ঠব্বং। ন হি ৰিরতিযো দুচ্চরিতৰত্থুনো <span class="bld">অকিরিযপচ্চুপট্ঠানা</span> যুজ্জন্তি, অথ খো দুচ্চরিতস্স, ৰিরতীনঞ্চ সোরচ্চৰসেন সঙ্কোচনং, অকিরিযানঞ্চ হিরোত্তপ্পানং জিগুচ্ছনাদিৰসেনাতি অযমেতেসং ৰিসেসো।</p>
<p class="bodytext"><a name="para476"></a><span class="paranum">৪৭৬</span>. <span class="bld">সঙ্খারা</span>তি সঙ্খারক্খন্ধধম্মে সন্ধাযাহ। তে হি ইধাধিপ্পেতা, অঞ্ঞথা অট্ঠতিংসাতি ৰত্তব্বং সিযা। যথা চিত্তং, এৰং তংসম্পযুত্তধম্মাপি দুতিযে সসঙ্খারা এৰাতি আহ <span class="bld">‘‘সসঙ্খারভাৰমত্তমেৰ হেত্থ ৰিসেসো’’</span>তি। <span class="bld">অৰসেসা</span> পঠমে ৰুত্তধম্মা।</p>
<p class="bodytext"><span class="bld">অৰসেসা পঞ্চমেন সম্পযোগং গচ্ছন্তী</span>তি এত্থ কথং করুণামুদিতাউপেক্খাসহগতে সম্ভৰন্তীতি? পুব্বভাগভাৰতো। অপ্পনাপ্পত্তা এৰ হি করুণামুদিতা উপেক্খাসহগতা ন হোন্তি, ততো অঞ্ঞত্থ পন উপেক্খাসহগতাপি হোন্তীতি আচরিযা।</p>
<p class="bodytext">সুৰিসুদ্ধস্স কাযকম্মাদিকস্স চিত্তসমাধানৰসেন রূপারূপাৰচরকুসলপ্পৰত্তি, ন কাযকম্মাদীনং সোধনৰসেন, নাপি দুচ্চরিতদুরাজীৰানং সমুচ্ছিন্দনপটিপ্পস্সম্ভনৰসেনাতি মহগ্গতচিত্তুপ্পাদেসু ৰিরতীনং অসম্ভৰোযেৰাতি আহ <span class="bld">‘‘ঠপেত্বা ৰিরতিত্তয’’</span>ন্তি। <span class="bld">ততো</span>তি রূপাৰচরপঠমে ৰুত্তচেতসিকতো। <span class="bld">তেযেৰা</span>তি রূপাৰচরপঞ্চমে ৰুত্তচেতসিকা এৰ। যদি এৰ রূপাৰচরতো কো ৰিসেসোতি আহ <span class="bld">‘‘অরূপাৰচরভাৰোযেৰ হি এত্থ ৰিসেসো’’</span>তি।</p>
<p class="bodytext"><span class="bld">পঠমজ্ঝানিকে</span>তি পঠমজ্ঝানৰতি। <span class="bld">মগ্গৰিঞ্ঞাণে</span>তি চতুব্বিধেপি মগ্গৰিঞ্ঞাণে ৰুত্তনযেনেৰ ৰেদিতব্বাতি সম্বন্ধো। <span class="bld">দুতিযজ্ঝানিকাদিভেদে মগ্গৰিঞ্ঞাণে</span>তি এত্থ <span class="bld">আদি</span>-সদ্দেন ততিযচতুত্থপঞ্চমজ্ঝানিকানি সঙ্গণ্হাতি। ‘‘ৰুত্তনযেনা’’তি ৰুত্তং কিং অৰিসেসেনাতি চোদনাযনে তং দস্সেন্তো <span class="bld">‘‘করুণামুদিতান’’</span>ন্তিআদিমাহ। তত্থ মগ্গৰিঞ্ঞাণানং নিব্বানারম্মণত্তা, করুণামুদিতানঞ্চ সত্তারম্মণত্তা ন তাসং তত্থ সম্ভৰো। মগ্গধম্মেসু চ পাদকাদিনিযমেন <a name="V2.0139"></a> কদাচি সম্মাসঙ্কপ্পৰিরহো সিযা <a name="M2.0149"></a>, ন পন ৰিরতিৰিরহো কাযদুচ্চরিতাদীনং সমুচ্ছিন্দনৰসেনেৰ অরিযমগ্গস্স পৰত্তনতোতি <span class="bld">নিযতৰিরতিতা</span>।</p>
<p class="bodytext"><a name="para478"></a><span class="paranum">৪৭৮</span>. <span class="bld">ন হিরিযতি</span> ন লজ্জতীতি <span class="bld">অহিরিকো,</span> পুগ্গলো, চিত্তং, তংসম্পযুত্তধম্মসমুদাযো ৰা। ‘‘অহিরিক্ক’’ন্তি ৰত্তব্বে একস্স ককারস্স লোপং কত্বা <span class="bld">‘‘অহিরিক’’</span>ন্তি ৰুত্তং। ‘‘ন ওত্তপ্প’’ন্তি ওত্তপ্পস্স পটিপক্খভূতং ধম্মমাহ। <span class="bld">অজিগুচ্ছনং</span> অহীল়নং। <span class="bld">অলজ্জা</span> অৰিরিল়া। <span class="bld">তেহেৰা</span>তি কাযদুচ্চরিতাদীহি এৰ। <span class="bld">অসারজ্জং</span> নিব্ভযতা। <span class="bld">অনুত্তাসো</span> অসম্ভমো। <span class="bld">ৰুত্তপটিপক্খৰসেনা</span>তি অলজ্জনাকারেন পাপানং করণরসং অহিরিকং, অনুত্তাসাকারেন অনোত্তপ্পং, ৰুত্তপ্পকারেনেৰ পাপতো অসঙ্কোচনপচ্চুপট্ঠানানি অত্তনি, পরেসু চ অগারৰপদট্ঠানানি। গামসূকরস্স ৰিয অসুচিতো কিলেসাসুচিতো অজিগুচ্ছনং অহিরিকেন হোতি, সলভস্স ৰিয অগ্গিতো পাপতো অনুত্তাসো অনোত্তপ্পেন হোতীতি এৰং ৰুত্তপ্পটিপক্খৰসেন ৰিত্থারো ৰেদিতব্বো।</p>
<p class="bodytext"><a name="para479"></a><span class="paranum">৪৭৯</span>. <span class="bld">লুব্ভন্তি তেনা</span>তিআদীসু যং ৰত্তব্বং, তং হেট্ঠা ৰুত্তনযানুসারেন ৰেদিতব্বং। <span class="bld">লুব্ভন্তী</span>তি অভিগিজ্ঝন্তি। <span class="bld">মুয্হন্তী</span>তি ন বুজ্ঝন্তি। <span class="bld">আরম্মণগ্গহণং</span> ‘‘মম ইদ’’ন্তি তণ্হাভিনিৰেসৰসেন অভিনিৰিস্স আরম্মণস্স অৰিস্সজ্জনং, ন আরম্মণকরণমত্তং। <span class="bld">অভিসঙ্গো</span> অভিমুখভাৰেন আসত্তি। <span class="bld">অপরিচ্চাগো</span> অৰিজহনং, দুম্মোচনীযতা ৰা। <span class="bld">অস্সাদদস্সনং</span> অস্সাদদিট্ঠি। ‘‘অস্সাদানুপস্সিনো চ তণ্হা পৰড্ঢতী’’তি (সং॰ নি॰ ২.৫২, ৫৪, ৫৭) হি ৰুত্তং।</p>
<p class="bodytext"><a name="para480"></a><span class="paranum">৪৮০</span>. ধম্মসভাৰস্স যাথাৰতো অদস্সনং <span class="bld">চিত্তস্স অন্ধভাৰো। অঞ্ঞাণং</span> ঞাণপটিপক্খো। সম্পটিৰিজ্ঝিতুং অসমত্থতা <span class="bld">অসম্পটিৰেধো</span>। যথা ঞাণং আরম্মণসভাৰং পটিৰিজ্ঝিতুং ন লব্ভতি, মোহস্স তথা পৰত্তি <span class="bld">আরম্মণসভাৰচ্ছাদনং</span>। অসম্মাপটিপত্তিং পচ্চুপট্ঠপেতি, সম্মাপটিপত্তিযা পটিপক্খভাৰেন গয্হতীতি ৰা <span class="bld">অসম্মাপটিপত্তিপচ্চুপট্ঠানো</span>। যস্স উপ্পজ্জতি, তস্স অন্ধকরণং অন্ধকারো, তথা পচ্চুপতিট্ঠতীতি <span class="bld">অন্ধকারপচ্চুপট্ঠানো</span>।</p>
<p class="bodytext"><a name="para481"></a><span class="paranum">৪৮১</span>. <span class="bld">মিচ্ছা</span>তি ধম্মসভাৰস্স ৰিপরীতং, নিচ্চাদিতোতি অত্থো। <span class="bld">অযোনিসো অভিনিৰেসো</span> অনুপাযাভিনিৰেসো উপ্পথাভিনিৰেসো। ধম্মসভাৰং <a name="M2.0150"></a> অতিক্কমিত্বা পরতো আমসনং <a name="V2.0140"></a> <span class="bld">পরামাসো</span>। ৰিপরীতগ্গাহৰসেন ‘‘ইদমেৰ সচ্চং, মোঘমঞ্ঞ’’ন্তি (ম॰ নি॰ ২.১৮৭, ২০২, ২০৩; ৩.২৭-২৯) অভিনিৰিসনং <span class="bld">মিচ্ছাভিনিৰেসো</span>।</p>
<p class="bodytext"><a name="para482"></a><span class="paranum">৪৮২</span>. যস্স ধম্মস্স ৰসেন উদ্ধতং হোতি চিত্তং, তংসম্পযুত্তধম্মা ৰা, সো ধম্মো <span class="bld">উদ্ধচ্চং। অৰূপসমো</span>তি অসন্নিসিন্নঅপ্পসন্নভাৰমাহ। <span class="bld">অনৰট্ঠানরস</span>ন্তি চলনকিচ্চং। <span class="bld">ভন্তত্ত</span>ন্তি পরিব্ভমনাকারং। <span class="bld">চেতসো অৰূপসমে</span>তি নিপ্ফাদেতব্বে পযোজনে ভুম্মং, অৰূপসমপচ্চযভূতং আরম্মণং ৰা ‘‘অৰূপসমো’’তি ৰুত্তং। অকুসলধম্মানং একন্তনিহীনতায <span class="bld">‘‘অকুসলভাৰেন চ লামকত্ত’’</span>ন্তি ৰুত্তং।</p>
<p class="bodytext"><a name="para483"></a><span class="paranum">৪৮৩</span>. থিনমিদ্ধমেত্থ অনিযতং, ন মানাদীতি থিনমিদ্ধস্স অনিযততা চ এত্থ দুতিযচিত্তে পঠমাকুসলতো ৰিসেসো।</p>
<p class="bodytext">অনুস্সাহনাৰসীদনভাৰেন সংহতভাৰো থিনং, তেন যোগতো চিত্তং থিনং, তস্স ভাৰোতি <span class="bld">থিনতা</span>। অসমত্থতাৰিঘাতৰসেন অকম্মঞ্ঞতা মিদ্ধং। যস্মা ততো এৰ তেন সম্পযুত্তধম্মা মেধিতা ৰিহতসামত্থিযা হোন্তি, তস্মা <span class="bld">‘‘মিদ্ধনতা মিদ্ধ’’</span>ন্তি ৰুত্তং। <span class="bld">অনুস্সাহলক্খণ</span>ন্তি উস্সাহপটিপক্খলক্খণং। ৰীরিযস্স অৰনোদনং খিপনং <span class="bld">ৰীরিযাৰনোদনং</span>। সম্পযুত্তধম্মানং সংসীদনাকারেন পচ্চুপতিট্ঠতি, তেসং ৰা সংসীদনং পচ্চুপট্ঠপেতীতি <span class="bld">সংসীদনপচ্চুপট্ঠানং। অকম্মঞ্ঞতালক্খণ</span>ন্তি এত্থ কামং থিনম্পি অকম্মঞ্ঞসভাৰমেৰ, তং পন চিত্তস্স, মিদ্ধং ৰেদনাদিক্খন্ধত্তযস্সাতি অযমেত্থ ৰিসেসো। তথা হি পাল়িযং ‘‘তত্থ কতমং থিনং? যা চিত্তস্স অকল্লতা অকম্মঞ্ঞতা। তত্থ কতমং মিদ্ধং? যা কাযস্স অকল্লতা অকম্মঞ্ঞতা’’তি (ধ॰ স॰ ১১৬২-১১৬৩) চ আদিনা ইমেসং নিদ্দেসো পৰত্তো। <span class="bld">ওনহনং</span> ৰিঞ্ঞাণদ্বারানং পিদহনং। <span class="bld">লীনতা</span> লীনাকারো আরম্মণগ্গহণে সঙ্কোচো। যস্মা থিনেন চিত্তস্সেৰ সংহননং হোতি, মিদ্ধেন পন ৰেদনাদিক্খন্ধত্তযস্স ৰিয রূপকাযস্সাপি, তস্মা তং পচলাযিকানিদ্দং পচ্চুপট্ঠপেতীতি <span class="bld">পচলাযিকানিদ্দাপচ্চুপট্ঠানং</span> ৰুত্তং। <span class="bld">অরতি</span> পন্তসেনাসনেসু, অধিকুসলধম্মেসু চ অরোচনা। <span class="bld">ৰিজম্ভিকা</span> ৰিজম্ভনসঙ্খাতস্স কাযদুট্ঠুল্লস্স কারণভূতা সংকিলেসপ্পৰত্তি। <span class="bld">অরতিৰিজম্ভিকাদীসূ</span>তি <a name="M2.0151"></a> চ <span class="bld">আদি</span>-সদ্দেন তন্দিআদীনং গহণং। নিপ্ফাদেতব্বে পযোজনে চেতং ভুম্মৰচনং।</p>
<p class="bodytext"><span class="bld">অৰসেসা</span> <a name="V2.0141"></a> সোল়স। মানো পনেত্থ অনিযতো হোতি, তেন সদ্ধিং সত্তরসেৰ হোন্তি। পট্ঠানে হি ‘‘সংযোজনং ধম্মং পটিচ্চ সংযোজনো ধম্মো উপ্পজ্জতি হেতুপচ্চযা’’তি এত্থ চতুক্খত্তুং কামরাগেন, তিক্খত্তুং পটিঘেন চ মানো ৰিচিকিচ্ছা ভৰরাগোতি তযোপেতে সকদাগামিনো সংযোজনানং সংযোজনেহি দসৰিধা যোজনাতি দস্সিতায দসৰিধায যোজনায ‘‘কামরাগসংযোজনং পটিচ্চ মানসংযোজনং অৰিজ্জাসংযোজন’’ন্তি (পট্ঠা॰ ৩.৪.১) ৰত্বা ‘‘কামরাগসংযোজনং পটিচ্চ অৰিজ্জাসংযোজন’’ন্তি (পট্ঠা॰ ৩.৪.১) তথা ‘‘মানসংযোজনং পটিচ্চ ভৰরাগসংযোজনং অৰিজ্জাসংযোজন’’ন্তি (পট্ঠা ৩.৪.১) ৰত্বা ‘‘ভৰরাগসংযোজনং পটিচ্চ অৰিজ্জাসংযোজন’’ন্তি (পট্ঠা॰ ৩.৪.১) চ এৰমাগতাহি যোজনাহি মানস্স অনিযতভাৰো পকাসিতো। যদি হি মানো নিযতো সিযা, কামরাগস্স মানরহিতা পৰত্তি ন সিযা, তথা ভৰরাগস্স। এৰং সতি পট্ঠানে চতুক্খত্তুং কামরাগেন যোজনা ন সিযা, তিক্খত্তুংযেৰ সিযা। ভৰরাগমূলিকা চ ন সিযা। এৰঞ্চ সংযোজনানং সংযোজনেহি অট্ঠৰিধেন যোজনা সিযা, ন দসৰিধেন। দসৰিধাৰ চ দস্সিতাতি। সেয্যাদিৰসেন উচ্চতো নমনং <span class="bld">উন্নতি</span>। উন্নমনৰসেনেৰ <span class="bld">সংপগ্গহরসো</span>। ন ৰীরিযং ৰিয তংতংকিচ্চসাধনে অব্ভুস্সহনৰসেন। ওমানস্সাপি অত্তানং অৰং কত্বা গহণম্পি সম্পগ্গহণৰসেনেৰাতি দট্ঠব্বং। কেতু ৰুচ্চতি অচ্চুগ্গতধজো, ইধ পন কেতু ৰিযাতি কেতু, উল়ারতমাদিভাৰো। তং কেতুভাৰসঙ্খাতং কেতুং কামেতীতি কেতুকম্যং, চিত্তং। যস্স ধম্মস্স ৰসেন কেতুকম্যং, সা <span class="bld">কেতুকম্যতা</span>। ‘‘অহ’’ন্তি পৰত্তনতো মানস্স দিট্ঠিসদিসী পৰত্তীতি সো দিট্ঠিযা সদ্ধিং একচিত্তুপ্পাদে ন পৰত্ততি, অত্তসিনেহসন্নিস্সযো চাতি আহ <span class="bld">‘‘দিট্ঠিৰিপ্পযুত্তলোভপদট্ঠানো’’</span>তি।</p>
<p class="bodytext"><span class="bld">এত্থাপি চা</span>তি <span class="bld">চ</span>-সদ্দেন থিনমিদ্ধং আকড্ঢতি।</p>
<p class="bodytext"><a name="para485"></a><span class="paranum">৪৮৫</span>. <span class="bld">দুস্সন্তী</span>তি ব্যাপজ্জন্তি। <span class="bld">চণ্ডিক্কং</span> কুজ্ঝনং। অত্তনো পৰত্তিআকারৰসেন, ৰিরূপসংসপ্পনকঅনিট্ঠরূপসমুট্ঠাপনৰসেন চ <span class="bld">ৰিসপ্পনরসো</span>। কাযস্স <a name="M2.0152"></a> ৰিজ্ঝত্তভাৰাপাদনতো <span class="bld">অত্তনো নিস্সযদহনরসো</span>। দুস্সনং অত্তনো, পরস্স চ উপভোগফলকালেসু অনিট্ঠত্তা <span class="bld">ৰিসসংসট্ঠপূতিমুত্তং ৰিয দট্ঠব্বো</span>তি সব্বেন সব্বং অগ্গহেতব্বতং দস্সেতি।</p> 
<p class="bodytext"><a name="para486"></a><span class="paranum">৪৮৬</span>. যং পরসম্পত্তীসু ইস্সাকরণং, সা ইস্সাতি দস্সেন্তো আহ <span class="bld">‘‘ইস্সাযনা ইস্সা’’</span>তি <a name="V2.0142"></a>। <span class="bld">উসূযনং</span> অসহনং। <span class="bld">তত্থেৰা</span>তি পরসম্পত্তীসু এৰ। অভিরতিপটিপক্খভূতং ইস্সায কিচ্চং, ন অভিরতিযা অভাৰমত্তন্তি আহ <span class="bld">‘‘অনভিরতিরসা’’</span>তি।</p>
<p class="bodytext"><a name="para487"></a><span class="paranum">৪৮৭</span>. মচ্ছরযোগেন ‘‘মচ্ছরী’’তি পৰত্তমানং মচ্ছরিসদ্দং গহেত্বা আহ <span class="bld">‘‘মচ্ছরভাৰো মচ্ছরিয’’</span>ন্তি। নিরুত্তিনযেন পন মা ইদং অচ্ছরিযং অঞ্ঞেসং হোতু, ময্হমেৰ হোতূতি মচ্ছরিযন্তি পোরাণা। তং মচ্ছরিযং ৰুচ্চমানানি লক্খণাদীনি পরিযাদায তিট্ঠতি। <span class="bld">সঙ্কোচনপচ্চুপট্ঠান</span>ন্তি অত্তসম্পত্তীনং পরেহি অসাধারণভাৰকরণেন সঙ্কোচনপচ্চুপট্ঠানং। কটুকাকারগতি <span class="bld">কটুকঞ্চুকতা। অত্তসম্পত্তি</span> আৰাসাদি।</p>
<p class="bodytext"><a name="para488"></a><span class="paranum">৪৮৮</span>. <span class="bld">কুকত</span>ন্তি এত্থ অকতম্পি কুকতমেৰ। এৰঞ্হি ৰত্তারো হোন্তি ‘‘যং মযা ন কতং, তং কুকত’’ন্তি। তথা হি ৰক্খতি ‘‘কতাকতানুসোচনরস’’ন্তি। এৰং কতাকতং দুচ্চরিতং, সুচরিতঞ্চ কুকতং, তং আরব্ভ ৰিপ্পটিসারৰসেন পৰত্তং পন চিত্তং তংসহচরিততায ইধ ‘‘কুকত’’ন্তি গহেত্বা <span class="bld">‘‘তস্স ভাৰো কুক্কুচ্চ’’</span>ন্তি ৰুত্তন্তি দট্ঠব্বং। পচ্ছা অনুতাপনং ৰিবাধনং <span class="bld">পচ্ছানুতাপো</span>। যথাপৰত্তস্স কতাকতাকারৰিসিট্ঠস্স দুচ্চরিতসুচরিতস্স অনুসোচনৰসেন ৰিরূপং পটিসরণং <span class="bld">ৰিপ্পটিসারো</span>। পরাযত্ততাহেতুতায <span class="bld">দাসব্যমিৰ দট্ঠব্বং</span>। যথা হি দাসব্যে সতি দাসো পরাযত্তো হোতি, এৰং কুক্কুচ্চে সতি তংসমঙ্গী। ন হি সো অত্তনো ধম্মতায কুসলে পৰত্তিতুং সক্কোতি। অথ ৰা কতাকতাকুসলকুসলানুসোচনে আযত্ততায তদুভযৰসেন কুক্কুচ্চেন তংসমঙ্গী হোতীতি তং দাসব্যং ৰিয হোতীতি।</p>
<p class="bodytext">অনিযতেসু ইস্সাদীসু <span class="bld">থিনমিদ্ধসম্ভৰোৰ</span> চাতি <span class="bld">চ</span>-সদ্দং আনেত্বা সম্বন্ধিতব্বং।</p>
<p class="bodytext"><a name="para490"></a><span class="paranum">৪৯০</span>. <span class="bld">পৰত্তিট্ঠিতিমত্তো</span>তি <a name="M2.0153"></a> খণট্ঠিতিমত্তো। ‘‘নিৰাতে দীপচ্চীনং ঠিতি ৰিযা’’তি হি এৰং ৰুত্তচিত্তট্ঠিতি ৰিয সন্তানট্ঠিতিযা পচ্চযো ভৰিতুং অসমত্থো নিচ্ছযাভাৰেন অসণ্ঠহনতো চেতসো পৰত্তিপচ্চযমত্ততায পৰত্তিট্ঠিতিমত্তো। তেনাহ <span class="bld">‘‘দুব্বলো সমাধী’’</span>তি। <span class="bld">ৰিগতা চিকিচ্ছা</span>তি চিকিচ্ছিতুং দুক্করতায ৰুত্তং, ন সব্বথা ৰিচিকিচ্ছায চিকিচ্ছাভাৰতোতি তদত্থমত্তং দস্সেতি। ‘‘এৰং নু খো, ননু খো’’তিআদিনা সংসপ্পনৰসেন সেতীতি <span class="bld">সংসযো। কম্পনরসা</span>তি নানারম্মণে চিত্তস্স কম্পনকিচ্চা। উদ্ধচ্চঞ্হি অত্তনা গহিতাকারে <a name="V2.0143"></a> এৰ ঠত্বা ভমতীতি একারম্মণস্মিংযেৰ ৰিপ্ফন্দনৰসেন পৰত্ততি। ৰিচিকিচ্ছা পন যদিপি রূপাদীসু একস্মিংযেৰ আরম্মণে উপ্পজ্জতি, তথাপি ‘‘এৰং নু খো, ননু খো, ইদং নু খো, অঞ্ঞং নু খো’’তি অঞ্ঞং গহেতব্বাকারং অপেক্খতীতি নানারম্মণে কম্পনং হোতীতি। অনিচ্ছযং দ্বেল়্হকং পচ্চুপট্ঠপেতীতি <span class="bld">অনিচ্ছযপচ্চুপট্ঠানা</span>। অনেকংসস্স আরম্মণে নানাসভাৰস্স গহণাকারেন পচ্চুপতিট্ঠতীতি <span class="bld">অনেকংসগাহপচ্চুপট্ঠানা</span>।</p>
<p class="bodytext"><a name="para491"></a><span class="paranum">৪৯১</span>. <span class="bld">সত্তারম্মণত্তা</span>তি সত্তপঞ্ঞত্তিআরম্মণত্তা। ননু চ পঞ্ঞত্তিআরম্মণাপি ৰিপাকা হোন্তীতি চোদনং সন্ধাযাহ <span class="bld">‘‘একন্তপরিত্তারম্মণা হি কামাৰচরৰিপাকা’’</span>তি। <span class="bld">ৰিরতিযোপি ৰিপাকেসু ন সন্তী</span>তি এত্থাপি ননু কেসুচি ৰিপাকেসু ৰিরতিযোপি সন্তীতি চোদনং মনসি কত্বা আহ <span class="bld">‘‘পঞ্চ সিক্খাপদা কুসলাযেৰাতি হি ৰুত্ত’’</span>ন্তি, তেন লোকিযৰিপাকেসু ৰিরতিযো ন সন্তীতি দস্সেতি।</p>
<p class="bodytext"><span class="bld">তেস</span>ন্তি রূপাৰচরাদিৰিপাকৰিঞ্ঞাণানং। জনেতব্বজনকসম্বন্ধে হি ইদং সামিৰচনং।</p>
<p class="bodytext"><a name="para492"></a><span class="paranum">৪৯২</span>. <span class="bld">তে</span>তি তে অহেতুককিরিযসঙ্খারা। তত্থ কুসলৰিপাকমনোধাতুসম্পযুত্তেহি সমানা অহেতুককিরিযমনোধাতুসম্পযুত্তা, সোমনস্সসহগতসন্তীরণসম্পযুত্তেহি সমানা হসিতুপ্পাদসম্পযুত্তা, উপেক্খাসহগতসন্তীরণসম্পযুত্তেহি সমানা ৰোট্ঠব্বনসম্পযুত্তাতি ইমমত্থং দস্সেন্তেন <span class="bld">‘‘কুসল…পে॰… সমানা’’</span>তি ৰত্বা ততো লব্ভমানং ৰিসেসং দস্সেতুং <span class="bld">‘‘মনোৰিঞ্ঞাণধাতুদ্বযে পনা’’</span>তিআদি ৰুত্তং। <span class="bld">ৰীরিযসব্ভাৰতো বলপ্পত্তো সমাধি হোতি</span> ‘‘ৰীরিযন্তং বল’’ন্তি কত্বা।</p>
<p class="bodytext">সমুচ্ছেদৰিরতীহি <a name="M2.0154"></a> এৰ অরহন্তানং ৰিরমনকিচ্চস্স নিট্ঠিতত্তা কিরিযচিত্তেসু ৰিরতিযো ন সন্তীতি আহ <span class="bld">‘‘ঠপেত্বা ৰিরতিযো’’</span>তি। কামাৰচরসহেতুককিরিযসঙ্খারানং কামাৰচরকুসলেহি ৰিরতিকতো ৰিসেসো অত্থি, মহগ্গতেসু পন তাদিসোপি নত্থীতি আহ <span class="bld">‘‘সব্বাকারেনপী’’</span>তি, ধম্মতো, আরম্মণতো, পৰত্তিআকারতোতি সব্বপকারেনপীতি অত্থো।</p>
<p class="centered">ইতি সঙ্খারক্খন্ধে ৰিত্থারকথামুখৰণ্ণনা।</p>
<p class="subhead">অতীতাদিৰিভাগকথাৰণ্ণনা</p>
<p class="bodytext">অভিধম্মন্তোগধম্পি <a name="V2.0144"></a> সুত্তন্তভাজনীযং সুত্তন্তনযো এৰ, একন্তঅভিধম্মনযো পন অভিধম্মভাজনীযন্তি আহ <span class="bld">‘‘অভিধম্মে পদভাজনীযনযেনা’’</span>তি।</p>
<p class="bodytext"><a name="para493"></a><span class="paranum">৪৯৩</span>. ভগৰতা পন এৰং খন্ধা ৰিত্থারিতাতি সম্বন্ধো। তস্মা ইমাযপি পাল়িযা ৰসেন খন্ধানং সংৰণ্ণনং করিস্সামাতি অধিপ্পাযো। <span class="bld">যং কিঞ্চী</span>তি এত্থ <span class="bld">য</span>ন্তি সামঞ্ঞেন অনিযমদস্সনং। <span class="bld">কিঞ্চী</span>তি পকারভেদং আমসিত্বা অনিযমদস্সনং। উভযেনাপি অতীতং ৰা…পে॰… সন্তিকে ৰা অপ্পং ৰা বহুং ৰা যাদিসং ৰা তাদিসং ৰা নপুংসকনিদ্দেসারহং সব্বং ব্যাপেত্বা গণ্হাতীতি আহ <span class="bld">‘‘অনৰসেসপরিযাদান’’</span>ন্তি। এৰং পন অঞ্ঞেসুপি নপুংসকনিদ্দেসারহেসু পসঙ্গং দিস্বা তত্থ অধিপ্পেতত্থং অতিচ্চ পৰত্তনতো অতিপ্পসঙ্গস্স নিযমনত্থং রূপন্তি ৰুত্তন্তি দস্সেন্তো <span class="bld">‘‘রূপন্তি অতিপ্পসঙ্গনিযমন’’</span>ন্তি আহ। <span class="bld">যং কিঞ্চী</span>তি চ <span class="bld">যং</span>-সদ্দং একং পদং, সনিপাতং <span class="bld">কিং</span>-সদ্দঞ্চ একং পদন্তি গহেত্বা অনিযমেকত্থদীপনতো <span class="bld">‘‘পদদ্বযেনাপী’’</span>তি ৰুত্তং। <span class="bld">অস্সা</span>তি রূপস্স। <span class="bld">অতীতাদিনা ৰিভাগং আরভতি</span> অতীতানাগতপচ্চুপ্পন্নন্তিআদিনা।</p>
<p class="bodytext"><a name="para494"></a><span class="paranum">৪৯৪</span>. <span class="bld">অদ্ধাসন্ততিসমযখণৰসেনা</span>তি এত্থ চুতিপটিসন্ধিপরিচ্ছিন্নে কালে <span class="bld">অদ্ধা</span>-সদ্দো ৰত্ততীতি ‘‘অহোসিং নু খো অহমতীতমদ্ধান’’ন্তিআদিসুত্তৰসেন (ম॰ নি॰ ১.১৮; সং॰ নি॰ ২.২০) ৰিঞ্ঞাযতি। তথা হি <span class="bld">ভদ্দেকরত্তসুত্তে</span>পি ‘‘অতীতং নান্বাগমেয্যা’’তিআদিনা (ম॰ নি॰ ৩.২৭২, ২৭৫, ২৭৬, ২৭৭) অদ্ধাৰসেনেৰ অতীতাদিভাৰো ৰুত্তো। ‘‘তযোমে, <a name="M2.0155"></a> ভিক্খৰে, অদ্ধা, কতমে তযো? অতীতো অদ্ধা অনাগতো অদ্ধা পচ্চুপ্পন্নো অদ্ধা’’তি (দী॰ নি॰ ৩.৩০৫; ইতিৰু॰ ৬৩) পন পরমত্থতো পরিচ্ছিজ্জমানো অদ্ধা <span class="bld">নিরুত্তিপথসুত্ত</span>ৰসেন খণপরিচ্ছিন্নো ৰুত্তো। তত্থ হি ‘‘যং, ভিক্খৰে, রূপং জাতং…পে॰… পাতুভূতং। অত্থীতি তস্স সঙ্খা’’তি (সং॰ নি॰ ৩.৬২) ৰিজ্জমানস্স পচ্চুপ্পন্নতা, ততো পুব্বে, পচ্ছা চ অতীতানাগততা ৰুত্তা। তদঞ্ঞসুত্তেসু পন যেভুয্যেন চুতিপটিসন্ধিপরিচ্ছিন্নো অতীতাদিকো অদ্ধা ৰুত্তোতি সো এৰ ইধাপি ‘‘অদ্ধাৰসেনা’’তি ৰুত্তো।</p>
<p class="bodytext">সীতং সীতস্স সভাগো, তথা উণ্হং উণ্হস্স। যং পন সীতং, উণ্হং ৰা সরীরে সন্নিপতিতং <a name="V2.0145"></a> সন্তানৰসেন পৰত্তমানং অনূনং অনধিকং একাকারং, তং একো উতূতি ৰুচ্চতীতি সভাগউতুনো অনেকত্তা <span class="bld">এক</span>-গ্গহণং কতং, এৰং আহারেপি। <span class="bld">একৰীথিএকজৰনসমুট্ঠান</span>ন্তি পঞ্চছট্ঠদ্বারৰসেন ৰুত্তং। সন্ততিসমযকথা ৰিপস্সকানং উপকারত্থায অট্ঠকথাসু কথিতা। জনকো হেতু, উপথম্ভকো পচ্চযো, তেসং উপ্পাদনং, উপত্থম্ভনঞ্চ কিচ্চং। যথা বীজস্স অঙ্কুরুপ্পাদনং, পথৰীআদীনঞ্চ তদুপত্থম্ভনং, কম্মস্স কটত্তারূপৰিপাকুপ্পাদনং, আহারাদীনং তদুপত্থম্ভনং, এৰং একেকস্স কলাপস্স, চিত্তুপ্পাদস্স চ জনকানং কম্মানন্তরাদিপচ্চযভূতানং, উপত্থম্ভকানঞ্চ সহজাতপুরেজাতপচ্ছাজাতানং কিচ্চং যথাসম্ভৰং যোজেতব্বং। এৰং উতুআদীনং সভাগৰিসভাগতাসম্ভৰতো তংসমুট্ঠানানং রূপানং সন্ততিৰসেন অতীতাদিৰিভাগো ৰুত্তো, কম্মস্স পন একভৰনিব্বত্তকস্স সভাগৰিসভাগতা নত্থীতি তংসমুট্ঠানানং রূপানং সন্ততিৰসেন অতীতাদিৰিভাগং অৰত্বা উপত্থম্ভকৰসেনেৰ ৰুত্তো। যদা পন লিঙ্গপরিৰত্তনং হোতি, তদা বলৰতা অকুসলেন পুরিসলিঙ্গং অন্তরধাযতি, দুব্বলেন কুসলেন ইত্থিলিঙ্গং পাতুভৰতি। দুব্বলেন চ অকুসলেন ইত্থিলিঙ্গং অন্তরধাযতি, বলৰতা কুসলেন পুরিসলিঙ্গং পাতুভৰতীতি কম্মসমুট্ঠানরূপানম্পি অত্থেৰ ৰিসভাগতাতি তেসম্পি সন্ততিৰসেন অতীতাদিৰিভাগো সম্ভৰতি, সো পন ন সব্বকালিকোতি ন গহিতো।</p>
<p class="bodytext"><span class="bld">তংতংসময</span>ন্তি একমুহুত্তাদিকো সো সো সমযো এতস্সাতি তংতংসমযং, রূপং, তংতংসমযৰন্তন্তি অত্থো।</p>
<p class="bodytext"><span class="bld">ততো</span> <a name="M2.0156"></a> <span class="bld">পুব্বে</span>তি ততো খণত্তযস্স পরিযাপত্তিতো পুব্বে। অনুপ্পন্নত্তা <span class="bld">অনাগতং। পচ্ছা</span>তি ততো পচ্ছা। খণত্তযং অতিক্কন্তত্তা <span class="bld">অতীতং</span>। যস্স হেতুকিচ্চং, পচ্চযকিচ্চঞ্চ নিট্ঠিতত্তা অতিক্কন্তং, তং <span class="bld">অতীতং</span> উপ্পাদক্খণে হেতুকিচ্চং, উপ্পন্নফলত্তা নিট্ঠিতঞ্চাতি দট্ঠব্বং। তীসুপি খণেসু পচ্চযকিচ্চং। পথৰীআদীনং সন্ধারণাদিকং, ফস্সাদীনং ফুসনাদিকঞ্চ অত্তনো কিচ্চং সকিচ্চং, সকিচ্চস্স করণক্খণো <span class="bld">সকিচ্চক্খণো,</span> সহ ৰা কিচ্চেন সকিচ্চং, যস্মিং খণে সকিচ্চং রূপং ৰা অরূপং ৰা হোতি, সো <span class="bld">সকিচ্চক্খণো,</span> তস্মিং খণে পচ্চুপ্পন্নং। এত্থ চ খণাদিকথাযং <span class="bld">‘‘ততো পুব্বে অনাগতং, পচ্ছা অতীত’’</span>ন্তি ৰচনং অদ্ধাদীসু ৰিয ভেদাভাৰতো নিপ্পরিযাযং। অদ্ধাদিৰসেন হি অঞ্ঞেৰ ধম্মা অতীতা অঞ্ঞে অনাগতা অঞ্ঞে পচ্চুপ্পন্না লব্ভন্তি, খণাদিৰসেন পন নত্থি ধম্মতো ভেদো, কালতো এৰ ভেদো। উপ্পাদতো পুব্বে অনাগতো <a name="V2.0146"></a>, খণত্তযে ৰত্তমানো, ততো পরং অতীতোতি নিপ্পরিযাযা, অদ্ধাপচ্চুপ্পন্নাদি ৰিয কেনচি পরিযাযেন অতীতমনাগতন্তি চ ৰত্তব্বতাভাৰতো।</p>
<p class="bodytext"><a name="para495"></a><span class="paranum">৪৯৫</span>. হেট্ঠা ৰুত্তং অজ্ঝত্তিকবাহিরভেদং সন্ধায <span class="bld">‘‘ৰুত্তনযো এৰা’’</span>তি ৰত্বা তেন অপরিতুস্সমানেন যদিপি তত্থ অজ্ঝত্তমেৰ অজ্ঝত্তিকন্তি সদ্দত্থো লব্ভতি, তথাপি অত্থেৰ অজ্ঝত্তঅজ্ঝত্তিকসদ্দানং, বহিদ্ধাবাহিরসদ্দানঞ্চ অঞ্ঞমঞ্ঞং অত্থভেদো। তথা হি অজ্ঝত্তিকসদ্দো সপরসন্তানিকেসু চক্খাদীসু রূপাদীসু বাহিরসদ্দো ৰিয পৰত্ততি, অজ্ঝত্তসদ্দো পন তস্স তস্স সত্তস্স সসন্তানিকেস্বেৰ চক্খুরূপাদীসু ততো অঞ্ঞেসু বহিদ্ধাসদ্দো ৰিয পৰত্ততি। তস্মা তমত্থং দস্সেতুং <span class="bld">‘‘অপিচা’’</span>তিআদি ৰুত্তং। তত্থ <span class="bld">ইধা</span>তি ইমস্মিং সুত্তন্তনযে। নিযকজ্ঝত্তম্পি ন পুব্বে ৰুত্তঅজ্ঝত্তিকমেৰ, পরপুগ্গলিকম্পি ন পুব্বে ৰুত্তবাহিরমেৰাতি অধিপ্পাযো।</p>
<p class="bodytext"><a name="para496"></a><span class="paranum">৪৯৬</span>. হীনপণীতভেদো পরিযাযতো, নিপ্পরিযাযতো চ ৰেদিতব্বোতি সম্বন্ধো। <span class="bld">তদেৰ</span> সুদস্সীনং রূপং। <span class="bld">যত্থা</span>তি যস্মিং আরম্মণভূতে। যং আরম্মণং কত্বা অকুসলৰিপাকৰিঞ্ঞাণং উপ্পজ্জতি, <span class="bld">তং হীনং</span> অনিট্ঠভাৰতো। যং <span class="bld">কুসলৰিপাকং, তং পণীতং</span> ইট্ঠভাৰতো। যথা হি অকুসলৰিপাকো সযং অনিট্ঠো অনিট্ঠে এৰ উপ্পজ্জতি, ন ইট্ঠে, এৰং কুসলৰিপাকোপি সযং ইট্ঠো ইট্ঠে এৰ উপ্পজ্জতি, ন অনিট্ঠে। তথা হি ৰুত্তং <span class="bld">অট্ঠকথাযং</span> –</p>
<p class="indent">‘‘অকুসলকম্মজৰসেন <a name="M2.0157"></a> অনিট্ঠা পঞ্চ কামগুণা ৰিভত্তা, কুসলকম্মজং পন অনিট্ঠং নাম নত্থি, সব্বং ইট্ঠমেৰ। কুসলকম্মজৰসেন ইট্ঠা পঞ্চ কামগুণা ৰিভত্তা। কুসলকম্মজঞ্হি অনিট্ঠং নাম নত্থি, সব্বং ইট্ঠমেৰা’’তি (ৰিভ॰ অট্ঠ॰ ৬) চ।</p>
<p class="bodytext">তত্থ মনাপানিপি কানিচি হত্থিরূপাদীনি অকুসলকম্মনিব্বত্তানি সন্তি, ন পন তানি তেসংযেৰ হত্থিআদীনং সুখস্স হেতুভাৰং গচ্ছন্তি। তস্স তস্সেৰ হি সত্তস্স অত্তনা কতেন কুসলেন নিব্বত্তং সুখস্স পচ্চযো হোতি, অকুসলেন নিব্বত্তং দুক্খস্স। তস্মা কম্মজানং ইট্ঠানিট্ঠতা কম্মকারকসত্তস্স ৰসেন যোজনারহা সিযা। তত্থ যং ৰুত্তং ‘‘কুসলকম্মজং অনিট্ঠং নাম নত্থী’’তি, ন চ ৰুত্তং ‘‘অকুসলকম্মজং ইট্ঠং নাম নত্থী’’তি, তেন <a name="V2.0147"></a> অকুসলকম্মজম্পি সোভনং পরসত্তানং ইট্ঠং অত্থীতি অনুঞ্ঞাতং ভৰিস্সতি, কুসলকম্মজং পন সব্বেসং ইট্ঠমেৰাতি।</p>
<p class="bodytext">তিরচ্ছানগতানং পন কেসঞ্চি মনুস্সরূপং অমনাপং, যতো তে দিস্বাৰ পলাযন্তি, মনুস্সা চ দেৰতারূপং পস্সিত্বা ভাযন্তি, তেসম্পি ৰিপাকৰিঞ্ঞাণং তং রূপং আরব্ভ কুসলৰিপাকমেৰ উপ্পজ্জতি, তাদিসস্স পন পুঞ্ঞস্স অভাৰা ন তেসং তত্থ অভিরতি হোতি। কুসলকম্মজস্স পন অনিট্ঠস্স অভাৰো ৰিয অকুসলকম্মজস্স চ ইট্ঠস্স অভাৰো ৰত্তব্বো। হত্থিআদীনম্পি হি অকুসলকম্মজং মনুস্সানং অকুসলৰিপাকস্সেৰ আরম্মণং, কুসলকম্মজং পন পৰত্তে সমুট্ঠিতং কুসলৰিপাকস্স। ইট্ঠারম্মণেন পন ৰোমিস্সকত্তা অপ্পকং অকুসলকম্মজং বহুলং অকুসলৰিপাকুপ্পত্তিযা কারণং ন ভৰিস্সতীতি সক্কা ৰিঞ্ঞাতুং, ৰিপাকং পন ন সক্কা ৰঞ্চেতুন্তি ৰিপাকৰসেন ইট্ঠানিট্ঠারম্মণৰৰত্থানং সুট্ঠু যুজ্জতি। যং পন ৰুত্তং ‘‘অনিট্ঠা পঞ্চ কামগুণা’’তি, তং রূপাদিভাৰসামঞ্ঞতো কামগুণসদিসতায তংসদিসেসু তব্বোহারেন ৰুত্তং। ইট্ঠানেৰ হি রূপাদীনি ‘‘কামগুণা’’তি পাল়িযং (ম॰ নি॰ ১.১৬৪-১৬৫, ১৭৭-১৭৮, ২৮৭; ২.১৫৫, ২৮০; ৩.৫৭, ১৯০; সং॰ নি॰ ৫.৩০) ৰুত্তানি। কামগুণৰিসভাগা ৰা রূপাদযো ‘‘কামগুণা’’তি ৰুত্তা অসিৰে সিৰোতি ৰোহারো ৰিয, সব্বানি ৰা ইট্ঠানিট্ঠানি রূপাদীনি তণ্হাৰত্থুভাৰতো কামগুণা এৰ। ৰুত্তঞ্হি ‘‘রূপা লোকে পিযরূপং সাতরূপ’’ন্তিআদি (দী॰ নি॰ ২.৪০০; ম॰ নি॰ ১.১৩৩)। অতিসযেন পন কমনীযত্তা <span class="bld">সুত্তেসু</span> কামগুণাতি ইট্ঠরূপাদীনি ৰুত্তানি।</p>
<p class="bodytext"><span class="bld">ৰুত্তনযমেৰা</span>তি <a name="M2.0158"></a> অভিদেসেন লক্খণতো দূরসন্তিকং দস্সিতন্তি আহ <span class="bld">‘‘ওকাসতোপেত্থ উপাদাযুপাদায দূরসন্তিকতা ৰেদিতব্বা’’</span>তি। তত্থ কিত্তকতো পট্ঠায রূপং ওকাসৰসেন সন্তিকে নাম, কিত্তকতো পন পট্ঠায দূরে নাম? পকতিকথায কথেন্তানং দ্বাদস হত্থা সৰনূপচারো নাম, তস্স ওরতো সন্তিকে, পরতো দূরে। তত্থ সুখুমরূপং দূরে হোন্তং লক্খণতোপি ওকাসতোপি দূরে হোতি, সন্তিকে হোন্তং পন ওকাসতোৰ সন্তিকে হোতি, ন লক্খণতো। ওল়ারিকরূপং সন্তিকে হোন্তং লক্খণতোপি ওকাসতোপি সন্তিকে হোতি, দূরে হোন্তং ওকাসতোৰ হোতি, ন লক্খণতো। ‘‘উপাদাযুপাদাযা’’তি পন ৰুত্তত্তা অত্তনো রূপং সন্তিকে নাম, অন্তোকুচ্ছিগতস্সাপি পরস্স দূরে। অন্তোকুচ্ছিগতস্স সন্তিকে, বহি ঠিতস্স দূরেতি <a name="V2.0148"></a> এৰং অন্তোগব্ভপমুখপরিৰেণসঙ্ঘারামসীমাগামখেত্তজনপদরজ্জসমুদ্দচক্কৰাল়েসু তদন্তোগতবহিগতানং ৰসেন দূরসন্তিকতা ৰেদিতব্বা।</p>
<p class="bodytext"><a name="para497"></a><span class="paranum">৪৯৭</span>. <span class="bld">তদেকজ্ঝ</span>ন্তি তং একজ্ঝং একতো। <span class="bld">অভিসংযূহিত্বা</span>তি সংহরিত্বা, সমূহং ৰা কত্বা। <span class="bld">অভিসঙ্খিপিত্বা</span>তি সঙ্খিপিত্বা সঙ্খেপং কত্বা। <span class="bld">‘‘সব্বম্পি রূপং…পে॰… দস্সিতং হোতী’’</span>তি ইমিনা রূপখন্ধসদ্দানং সমানাধিকরণসমাসভাৰং দস্সেতি। তেনেৰাহ <span class="bld">‘‘ন হি রূপতো অঞ্ঞো রূপক্খন্ধো নাম অত্থী’’</span>তি।</p>
<p class="bodytext"><a name="para498"></a><span class="paranum">৪৯৮</span>. রাসিভাৰূপগমনেন ৰেদনাক্খন্ধাদযোতি দস্সিতা হোন্তীতি আনেত্বা সম্বন্ধিতব্বং।</p>
<p class="bodytext"><span class="bld">সন্ততিৰসেন, খণাদিৰসেন চা</span>তি এত্থ অদ্ধাসমযৰসেন অতীতাদিৰিভাগস্স অৰচনং সুখাদিৰসেন ভিন্নায অতীতাদিভাৰৰচনতো। ন হি সুখা এৰ অদ্ধাৰসেন, সমযৰসেন চ অতীতাদিকা হোতি, তথা দুক্খা এৰ, অদুক্খমসুখা এৰ চ কাযিকচেতসিকাদিভাৰেন ভিন্না, তেন ৰেদনাসমুদাযো অদ্ধাসমযৰসেন অতীতাদিভাৰেন ৰত্তব্বতং অরহতি সমুদাযস্স তেহি পরিচ্ছিন্দিতব্বত্তা, ৰেদনেকদেসা পন গয্হমানা সন্ততিখণেহি পরিচ্ছেদং অরহন্তি তথা পরিচ্ছিন্দিত্বা গহেতব্বতো। একসন্ততিযং পন সুখাদীসু অনেকভেদভিন্নেসু যো ভেদো পরিচ্ছিন্দিতব্বভাৰেন গহিতো, তস্স একপ্পকারস্স <a name="M2.0159"></a> পাকটস্স পরিচ্ছেদিকা তংসহিতদ্বারালম্বনপ্পৰত্তা, অৰিচ্ছেদেন তদুপ্পাদকেকৰিধৰিসযসমাযোগপ্পৰত্তা চ সন্ততি ভৰিতুং অরহতীতি তস্সা ভেদন্তরং অনামসিত্বা পরিচ্ছেদকভাৰেন গহণং কতং, লহুপরিৰত্তিনো ৰা অরূপধম্মা পরিৰত্তনেনেৰ পরিচ্ছেদেন পরিচ্ছিন্দনং অরহন্তীতি সন্ততিখণৰসেনেৰ পরিচ্ছেদো ৰুত্তো। একৰিধৰিসযসমাযোগপ্পৰত্তা দিৰসম্পি বুদ্ধরূপং পস্সন্তস্স, ধম্মং সুণন্তস্স পৰত্তসদ্ধাদিসহিতৰেদনা <span class="bld">পচ্চুপ্পন্না। ‘‘পুব্বন্তাপরন্তমজ্ঝত্তগতা’’</span>তি এতেন হেতুপচ্চযকিচ্চৰসেন ৰুত্তনযং দস্সেতি।</p>
<p class="bodytext"><a name="para499"></a><span class="paranum">৪৯৯</span>. সব্যাপারসউস্সাহসৰিপাকতা কুসলাদীহি তীহিপি সাধারণাতি অসাধারণমেৰ দস্সেতুং <span class="bld">‘‘সাৰজ্জকিরিযহেতুতো’’</span>তিআদি ৰুত্তং। তত্থ <span class="bld">সাৰজ্জকিরিযহেতুতো</span>তি পাণাতিপাতাদিগারয্হকিরিযানিমিত্ততো। <span class="bld">কিলেসসন্তাপভাৰতো</span>তি কিলেসপরিল়াহেন সদরথভাৰতো <a name="V2.0149"></a>। ৰূপসন্তসভাৰায কুসলায ৰেদনায <span class="bld">ওল়ারিকা। সব্যাপারতো</span>তি সঈহতো। তেন যথা পৰত্তমানাযস্সা ৰিপাকেন ভৰিতব্বং, তথা পৰত্তিং ৰদন্তো ৰিপাকুপ্পাদনযোগ্যতমাহ। <span class="bld">সউস্সাহতো</span>তি সসত্তিতো, তেন ৰিপাকুপ্পাদনসমত্থতং। <span class="bld">সৰিপাকতো</span>তি ৰিপাকসব্ভাৰতো, তেন পচ্চযন্তরসমৰাযেনস্সা ৰিপাকনিব্বত্তনং। তীহিপি পদেহি ৰিপাকধম্মতংযেৰ দস্সেতি। কাযকম্মাদিব্যাপারসব্ভাৰতো ৰা <span class="bld">সব্যাপারতো,</span> জৰনুস্সাহৰসেন <span class="bld">সউস্সাহতো,</span> ৰিপাকুপ্পাদনসমত্থতাৰসেন <span class="bld">সৰিপাকতো</span>তি এৰমেত্থ অত্থো ৰেদিতব্বো। ৰিপাকং অনুপ্পাদেন্তীপি কিরিযা কুসলা ৰিয সব্যাপারা, সউস্সাহা এৰ চ হোতীতি তদুভযং অনামসিত্বা কিরিযাব্যাকতৰারে ‘‘সৰিপাকতো’’ ইচ্চেৰ ৰুত্তং। <span class="bld">সব্যাবজ্ঝতো</span>তি কিলেসদুক্খেন সদুক্খতো। <span class="bld">ৰুত্তৰিপরিযাযতো</span>তি অনৰজ্জকিরিযহেতুতো, কিলেসসন্তাপাভাৰতো, অব্যাবজ্ঝতো চ ৰূপসন্তৰুত্তীতি এৰং অকুসলায ৰুত্তৰিপল্লাসতো। <span class="bld">যথাযোগ</span>ন্তি যোগানুরূপং। তীসু কারণেসু যং যং যস্সা যস্সা যুজ্জতি, তদনুরূপন্তি অত্থো। কুসলাকুসলৰেদনাহি ৰিপাকব্যাকতায তীহিপি কারণেহি <span class="bld">ওল়ারিকা</span>। কিরিযাব্যাকতায সৰিপাকতো সৰিপাকতাৰিসিট্ঠসব্যাপারসউস্সাহতো ৰাতি। <span class="bld">ৰুত্তপরিযাযেনা</span>তি ৰিপাকব্যাকতা অব্যাপারতো <a name="M2.0160"></a>, অনুস্সাহতো, অৰিপাকতো চ তাহি কুসলাকুসলৰেদনাহি সুখুমা। কিরিযাব্যাকতা অৰিপাকতো, অৰিপাকতাৰিসিট্ঠসব্যাপারসউস্সাহতো ৰাতি এৰং কুসলাকুসলায ৰুত্তৰিপল্লাসেন। কম্মৰেগক্খিত্তা হি কম্মপটিবিম্বভূতা চ কাযকম্মাদিব্যাপারৰিরহতো নিরুস্সাহা ৰিপাকা। সউস্সাহা চ কিরিযা অৰিপাকধম্মা। সৰিপাকধম্মা হি সগব্ভা ৰিয ওল়ারিকাতি।</p>
<p class="bodytext"><a name="para500"></a><span class="paranum">৫০০</span>. <span class="bld">নিরস্সাদতো</span>তি অস্সাদাভাৰতো সুখপটিক্খেপতো। <span class="bld">সৰিপ্ফারতো</span>তি সপরিপ্ফন্দতো, অনুপসন্ততোতি অত্থো। <span class="bld">অভিভৰনতো</span>তি অজ্ঝোত্থরণতো। সুখায মজ্ঝত্ততা নত্থি, উপেক্খায সাততা। সন্ততাদযো পন সব্বত্থ সুখুপেক্খাসু লব্ভন্তীতি <span class="bld">‘‘যথাযোগ’’</span>ন্তি ৰুত্তং। <span class="bld">পাকটতো</span>তি সুখিতো দুক্খিতোতি দিস্বাপি জানিতব্বত্তা ৰিভূতভাৰতো। <span class="bld">সা</span> অদুক্খমসুখা ৰেদনা।</p>
<p class="bodytext"><a name="para501"></a><span class="paranum">৫০১</span>. <span class="bld">অসমাপন্নসমাপন্ন</span>-গ্গহণেন চেত্থ ভূমিৰসেনাপি ৰেদনানং ওল়ারিকসুখুমতা ৰুত্তাতি ৰেদিতব্বা। <span class="bld">ইতরা</span> সমাপন্নস্স ৰেদনা।</p>
<p class="bodytext"><span class="bld">ওঘনিযতো</span>তি <a name="V2.0150"></a> ওঘেহি আরম্মণং কত্বা অতিক্কমিতব্বতো। তথা <span class="bld">যোগনিযতো, গন্থনিযতো চা</span>তি এত্থাপি গন্থোৰ গন্থনং, তস্স হিতং আরম্মণভাৰেন সম্বন্ধনতোতি <span class="bld">গন্থনিযং</span>। এৰং <span class="bld">নীৰরণিযং, উপাদানিযঞ্চ</span> ৰেদিতব্বং। সংকিলেসে নিযুত্তা, সংকিলেসং ৰা অরহন্তীতি <span class="bld">সংকিলেসিকা। সা</span> অনাসৰা।</p>
<p class="bodytext"><a name="para502"></a><span class="paranum">৫০২</span>. <span class="bld">তত্থা</span>তি যথাৰুত্তায ওল়ারিকসুখুমতায। <span class="bld">সম্ভেদো</span>তি সঙ্করো। ‘‘ওল়ারিকা, সুখুমা’’তি চ ৰুত্তানম্পি জাতিআদিৰসেন পুন সুখুমোল়ারিকভাৰাপত্তিদোসো যথা ন হোতি, তথা <span class="bld">পরিহরিতব্বো</span>। জাতিৰসেন সুখুমায ৰেদনায সভাৰপুগ্গললোকিযৰসেন ওল়ারিকতং পাল়িৰসেন দস্সেতুং <span class="bld">‘‘ৰুত্তঞ্হেত’’</span>ন্তিআদি ৰুত্তং। <span class="bld">এৰং সুখাদযোপী</span>তি এত্থ অকুসলা ৰেদনা <span class="bld">জাতিৰসেন ওল়ারিকা, সভাৰৰসেন সুখুমা</span>। কুসলজ্ঝানসহগতা সুখা ৰেদনা জাতিৰসেন ওল়ারিকা, সমাপন্নস্স ৰেদনাতি কত্বা পুগ্গলৰসেন সুখুমাতি এৰমাদিনা যোজেতব্বা। <span class="bld">‘‘ন পরামসিতব্বো’’</span>তি এতেন জাতিআদযো <a name="M2.0161"></a> চত্তারো কোট্ঠাসা অঞ্ঞমঞ্ঞং অৰোমিস্সকা এৰ গহেতব্বা। এৰং সম্ভেদস্স পরিহারো, ন অঞ্ঞথাতি দস্সেতি। যথা অব্যাকতমুখেন, এৰং কুসলাকুসলমুখেনপি, যথা চ জাতিমুখেন, এৰং সভাৰাদিমুখেনপি দস্সেতব্বন্তি ইমমত্থং <span class="bld">‘‘এস নযো সব্বত্থা’’</span>তি অতিদিসতি।</p>
<p class="bodytext">ইদানি জাতিআদিকোট্ঠাসেসুপি মিথো অকুসলাদীনং উপাদাযুপাদায ওল়ারিকসুখুমতং দস্সেতুং <span class="bld">‘‘অপিচা’’</span>তিআদি আরদ্ধং। <span class="bld">‘‘নিস্সযদহনতো’’</span>তি ইমিনা দোসসহগতায পাকটং কুরূরপ্পৰত্তিং দস্সেতি। <span class="bld">নিযতা</span>তি মিচ্ছত্তনিযামেন নিযতা, আনন্তরিযভাৰপ্পত্তা কপ্পতিট্ঠনকৰিপাকতায <span class="bld">কপ্পট্ঠিতিকা</span> দেৰদত্তাদীনং ৰিয। <span class="bld">অসঙ্খারিকা</span> সভাৰতিখিণতায <span class="bld">ওল়ারিকা। দিট্ঠিসম্পযুত্তা</span> মহাসাৰজ্জতায <span class="bld">ওল়ারিকা। সাপি</span> দিট্ঠিসম্পযুত্তা <span class="bld">নিযতা ওল়ারিকা,</span> ততো <span class="bld">কপ্পট্ঠিতিকা,</span> ততো <span class="bld">অসঙ্খারিকা</span>তি তিৰিধাপি হেট্ঠা ৰুত্তনযত্তা একজ্ঝং ৰুত্তা ৰিসুং ৰিসুংযেৰ যোজেতব্বা। তেনাহ <span class="bld">‘‘ইতরা সুখুমা’’</span>তি। <span class="bld">অৰিসেসেনা</span>তি দোসসহগতা, লোভসহগতাতি অভেদেন। <span class="bld">অকুসলা বহুৰিপাকা</span> দোসুস্সন্নতায <span class="bld">ওল়ারিকা</span>। তথা <span class="bld">কুসলা অপ্পৰিপাকা</span>। মন্দদোসত্তা অকুসলা <span class="bld">অপ্পৰিপাকা সুখুমা</span>। তথা <span class="bld">কুসলা বহুৰিপাকা</span>।</p>
<p class="bodytext">ওল়ারিকসুখুমনিকন্তিৰত্থুভাৰতো কামাৰচরাদীনং ওল়ারিকসুখুমতা, লোকুত্তরা পন একন্তসুখুমাৰ। তত্থাপি চ ৰিভাগং পরতো ৰক্খতি। <span class="bld">ভাৰনামযাপী</span>তি ভাৰনামযায ভেদনেন <a name="V2.0151"></a> দানসীলমযানম্পি ভেদনং নযতো দস্সিতন্তি ৰেদিতব্বং। ভাৰনায পগুণবলৰকালাদীসু কদাচি ঞাণৰিপ্পযুত্তচিত্তেনপি মনসিকারো হোতীতি ৰুত্তং <span class="bld">‘‘ভাৰনামযাপি দুহেতুকা’’</span>তি। <span class="bld">তংতংভূমিৰিপাককিরিযাৰেদনাসূ</span>তি এত্থ ‘‘কামাৰচরৰিপাকা ওল়ারিকা, রূপাৰচরা সুখুমা’’তিআদিনা যাৰ অরহত্তফলা নেতব্বং। ‘‘কামাৰচরকিরিযা ওল়ারিকা, রূপাৰচরকিরিযা সুখুমা’’তিআদিনা কামাৰচরা চ ‘‘দানাকারপ্পৰত্তা ওল়ারিকা, সীলাকারপ্পৰত্তা সুখুমা’’তিআদিনা যাৰ নেৰসঞ্ঞানাসঞ্ঞাযতনা নেতব্বং। যথা চ জাতিকোট্ঠাসে অযং ৰিভাগো, এৰং সভাৰকোট্ঠাসাদীসুপীতি দস্সেতুং <span class="bld">‘‘দুক্খাদী’’</span>তিআদি ৰুত্তং।</p>
<p class="bodytext">সব্বো <a name="M2.0162"></a> চাযং ৰিভাগো লক্খণসন্নিস্সিতো ৰুত্তোতি কত্বা আহ <span class="bld">‘‘ওকাসৰসেন চাপী’’</span>তিআদি। <span class="bld">সুখাপী</span>তি <span class="bld">পি</span>-সদ্দেন অদুক্খমসুখং সম্পিণ্ডেতি। <span class="bld">সব্বত্থা</span>তি সব্বাসু ভূমীসু। <span class="bld">যথানুরূপ</span>ন্তি যা যা ৰেদনা যত্থ যত্থ লব্ভতি, তদনুরূপং। <span class="bld">ৰত্থুৰসেনা</span>তি যং ৰত্থুং আরব্ভ ৰেদনা পৰত্ততি, তস্স ৰসেনাপি। <span class="bld">হীনৰত্থুকা</span>তি হীনং ৰত্থুং আরম্মণং কত্বা কঙ্গুভত্তং ভুঞ্জন্তস্স ৰেদনা হীনৰত্থুকতায <span class="bld">ওল়ারিকা</span>। সালিমংসোদনং ভুঞ্জন্তস্স পণীতৰত্থুকতায <span class="bld">সুখুমা</span>তি।</p>
<p class="bodytext"><a name="para503"></a><span class="paranum">৫০৩</span>. <span class="bld">আদিনা নযেনা</span>তি সব্বং পাল়িগতিং আমসতি। জাতিআদিৰসেন অসমানকোট্ঠাসতা <span class="bld">ৰিসভাগতা</span>। দুক্খৰিপাকতাদিৰসেন অসদিসকিচ্চতা <span class="bld">অসংসট্ঠতা,</span> ন অসম্পযোগো। যদি সিযা, দূরৰিপরিযাযেন সন্তিকং হোতীতি সংসট্ঠতা সন্তিকতা আপজ্জতি, ন চ ৰেদনায ৰেদনাসম্পযোগো অত্থি। সন্তিকপদৰণ্ণনায চ ‘‘সভাগতো চ সরিক্খতো চা’’তি ৰক্খতীতি ৰুত্তনযেনেৰ অত্থো ৰেদিতব্বো। অসদিসসভাৰতা <span class="bld">অসরিক্খতা। সব্বৰারেসূ</span>তি ওল়ারিকসুখুমভেদে ৰুত্তনযানুসারেন ৰত্তব্বেসু সব্বেসু ৰারেসু। জাতিআদিৰসেন সমানকোট্ঠাসতা <span class="bld">সভাগতা,</span> দুক্খৰিপাকতাদিৰসেন পন সদিসসভাৰতা <span class="bld">সরিক্খতা</span>। তেনাহ <span class="bld">‘‘অকুসলা পন…পে॰… সন্তিকে’’</span>তি।</p>
<p class="centered">ইতি ৰেদনাক্খন্ধস্স অতীতাদিৰিভাগে ৰিত্থারকথামুখৰণ্ণনা।</p>
<p class="subhead">কমাদিৰিনিচ্ছযকথাৰণ্ণনা</p>
<p class="bodytext"><a name="para504"></a><span class="paranum">৫০৪</span>. <span class="bld">এত</span>ন্তি <a name="V2.0152"></a> এৰং অতীতাদিৰিভাগে ৰিত্থারকথামুখং। <span class="bld">ঞাণভেদত্থ</span>ন্তি নানপ্পকারং ঞাণপ্পভেদত্থং। <span class="bld">কমতো</span>তি দেসনাক্কমতো, যেন কারণেনাযং দেসনাক্কমো কতো, ততোতি অত্থো। <span class="bld">ৰিসেসতো</span>তি ভেদতো, খন্ধুপাদানক্খন্ধৰিভাগতোতি অত্থো। <span class="bld">অনূনাধিকতো</span>তি পঞ্চভাৰতো। <span class="bld">উপমাতো</span>তি উপমাহি উপমেতব্বতো। <span class="bld">দট্ঠব্বতো দ্বিধা</span>তি দ্বীহি আকারেহি ঞাণেন পস্সিতব্বতো। <span class="bld">পস্সন্তস্সত্থসিদ্ধিতো</span>তি <a name="M2.0163"></a> যথা পস্সন্তস্স যথাধিপ্পেতত্থনিপ্ফত্তিতো। <span class="bld">ৰিভাৰিনা</span>তি পঞ্ঞৰতা।</p>
<p class="bodytext"><span class="bld">উপ্পত্তিক্কমো</span>তি যথাপচ্চযং উপ্পজ্জন্তানং উপ্পজ্জনপটিপাটি। ‘‘দস্সনেনপহাতব্বা’’তিআদিনা (ধ॰ স॰ তিকমাতিকা ৮, ৯) পঠমং পহাতব্বা পঠমং ৰুত্তা, দুতিযং পহাতব্বা দুতিযং ৰুত্তাতি অযং <span class="bld">পহানক্কমো</span>। সীলৰিসুদ্ধিং পটিপজ্জ চিত্তৰিসুদ্ধি পটিপজ্জিতব্বা, তথা ততো পরাপীতি আহ <span class="bld">‘‘সীলৰিসুদ্ধি…পে॰… পটিপত্তিক্কমো’’</span>তি, অনুপুব্বপণীতা ভূমিযো অনুপুব্বেন ৰৰত্থিতাতি অযং <span class="bld">ভূমিক্কমো</span>। ‘‘চত্তারো সতিপট্ঠানা’’তিআদিকো (ৰিভ॰ ৩৫৫) একক্খণেপি সতিপট্ঠানাদিসম্ভৰতো <span class="bld">দেসনাক্কমো</span> চ। দানকথাদযো অনুপুব্বুক্কংসতো কথিতা, উপ্পত্তিআদিৰৰত্থানাভাৰতো পন দানাদীনং ইধ দেসনাক্কমৰচনং। উপ্পত্তিআদিৰৰত্থানহেতুকতায হি ‘‘পঠমং কললং হোতী’’তিআদিকা (সং॰ নি॰ ১.২৩৫; কথা॰ ৬৯২) দেসনাপি সমানা উপ্পত্তিআদিকমভাৰেনেৰ ৰুত্তা। যথাৰুত্তৰৰত্থানাভাৰেন পন অনেকেসং ৰচনানং সহপৰত্তিযা অসম্ভৰতো যেন কেনচি পুব্বাপরিযেন দেসেতব্বতায তেন তেন অধিপ্পাযেন দেসনামত্তস্সেৰ কমো <span class="bld">দেসনাক্কমো</span> দট্ঠব্বো। <span class="bld">পুব্বাপরিযৰৰত্থানেনা</span>তি পঠমং রূপক্খন্ধো, ততো ৰেদনাক্খন্ধোতি এৰং পুব্বাপরিযৰৰত্থানেন অনুপ্পত্তিতো। <span class="bld">অপ্পহাতব্বতো</span>তি খন্ধেসু একচ্চানং পহাতব্বতাৰ নত্থি, কুতো পহানক্কমো। সতি হি সব্বেসং পহাতব্বতায পহানক্কমেন নেসং দেসনা সিযা। <span class="bld">অপ্পটিপজ্জনীযতো</span>তি সম্মাপটিপত্তিৰসেন ন পটিপজ্জিতব্বতো। <span class="bld">‘‘চতুভূমিপরিযাপন্নত্তা’’</span>তি ইমিনা ৰেদনাদীনং অনিযতভূমিকতং দস্সেতি। নিযতভূমিকানঞ্হি ভূমিক্কমো সম্ভৰেয্য।</p>
<p class="bodytext"><span class="bld">অভেদেনা</span>তি রূপাদীনং ভেদং ৰিভাগং অকত্বা একজ্ঝং পিণ্ডগ্গহণেন। <span class="bld">অত্তগাহপতিত</span>ন্তি অত্তগাহসঙ্খাতে দিট্ঠোঘে নিপতিতং। <span class="bld">সমূহঘনৰিনিব্ভোগদস্সনেনা</span>তি রূপতো অরূপং ৰিৰেচেন্তো রূপারূপসমূহে <a name="V2.0153"></a> ঘনৰিনিব্ভুজ্জনদস্সনেন। <span class="bld">চক্খুআদীনম্পি ৰিসযভূত</span>ন্তি একদেসেন সমুদাযভূতং রূপক্খন্ধং ৰদতি। যা এত্থ ইট্ঠং, অনিট্ঠঞ্চ রূপং সংৰেদেতি, অযং ৰেদনাক্খন্ধোতি ইট্ঠানিট্ঠরূপসংৰেদনিকং ৰেদনং দেসেসীতি সম্বন্ধো। এৰং সব্বত্থ। ইট্ঠমজ্ঝত্তঅনিট্ঠমজ্ঝত্তানম্পি ইট্ঠানিট্ঠসভাৰত্তা ইট্ঠানিট্ঠগ্গহণেনেৰ গহণং দট্ঠব্বং। <span class="bld">এৰ</span>ন্তি যথাৰুত্তনযেন। সঞ্ঞায গহিতাকারে <a name="M2.0164"></a> ৰিসযে অভিসঙ্খারপ্পৰত্তীতি আহ <span class="bld">‘‘সঞ্ঞাৰসেন অভিসঙ্খারকে’’</span>তি। যথা ৰিঞ্ঞাণস্স সম্পযুত্তধম্মানং নিস্সযভাৰো পাকটো, ন তথা ৰেদনাদীনন্তি আহ <span class="bld">‘‘ৰেদনাদীনং নিস্সয’’</span>ন্তি। ‘‘মনোপুব্বঙ্গমা ধম্মা (ধ॰ প॰ ১-২), চিত্তানুপরিৰত্তিনো ধম্মা (ধ॰ স॰ দুকমাতিকা ৬২), ছদ্বারাধিপতি রাজা’’তি (ধ॰ প॰ অট্ঠ॰ ২.১৮১ এরকপত্থনাগরাজৰত্থু) ৰচনতো <span class="bld">ৰিঞ্ঞাণং</span> অধিপতি।</p>
<p class="bodytext"><a name="para505"></a><span class="paranum">৫০৫</span>. রূপক্খন্ধে <span class="bld">‘‘সাসৰং উপাদানিয’’</span>ন্তি ৰচনং অনাসৰানং ধম্মানং সব্ভাৰতো রূপক্খন্ধস্স তংসভাৰতানিৰত্তনত্থং, ন অনাসৰরূপনিৰত্তনত্থং।</p>
<p class="bodytext"><span class="bld">অনাসৰাৰ খন্ধেসু ৰুত্তা</span>তি এত্থ অট্ঠানপ্পযুত্তো <span class="bld">এৰ</span>-সদ্দো, অনাসৰা খন্ধেস্বেৰ ৰুত্তাতি অত্থো। <span class="bld">ইধ পন</span> ৰিসুদ্ধিমগ্গে <span class="bld">সব্বেপেতে</span> খন্ধাপি উপাদানক্খন্ধাপি।</p>
<p class="bodytext"><a name="para506"></a><span class="paranum">৫০৬</span>. সব্বসঙ্খতানং সভাগেন একজ্ঝং সঙ্গহো <span class="bld">সব্বসঙ্খতসভাগেকসঙ্গহো</span>। সভাগসভাৰেন হি সঙ্গয্হমানা সব্বসঙ্খতা পঞ্চক্খন্ধা হোন্তি। তত্থ রুপ্পনাদিসামঞ্ঞেন সমানকোট্ঠাসা সভাগাতি ৰেদিতব্বা। তেসু সঙ্খতাভিসঙ্খরণকিচ্চং আযূহনরসায চেতনায বলৰন্তি সা ‘‘সঙ্খারক্খন্ধো’’তি ৰুত্তা। অঞ্ঞে চ রুপ্পনাদিৰিসেসলক্খণরহিতা ফস্সাদযো সঙ্খতাভিসঙ্খরণসামঞ্ঞেনাতি দট্ঠব্বা, ফুসনাদযো পন সভাৰা ৰিসুং খন্ধসদ্দৰচনীযা ন হোন্তীতি ধম্মসভাৰঞ্ঞুনা তথাগতেন ফস্সক্খন্ধাদযো ন ৰুত্তাতি ৰেদিতব্বা। ‘‘যে হি কেচি, ভিক্খৰে, সমণা ৰা ব্রাহ্মণা ৰা সস্সতৰাদা সস্সতং অত্তানঞ্চ লোকঞ্চ পঞ্ঞপেন্তি, সব্বে তে ইমে এৰ পঞ্চুপাদানক্খন্ধে নিস্সায পটিচ্চ, এতেসং ৰা অঞ্ঞতর’’ন্তি এৰমাদিসুত্তানঞ্চ ৰসেন অত্তত্তনিযগাহস্স এতপ্পরমতা দট্ঠব্বা। এতেন চ ৰক্খমানসুত্তৰসেন চ খন্ধে এৰ নিস্সায পরিত্তারম্মণাদিৰসেন ন ৰত্তব্বা চ দিট্ঠি উপ্পজ্জতি খন্ধনিব্বানৰজ্জস্স সভাৰধম্মস্স অভাৰতোতি ৰুত্তং হোতি। <span class="bld">রূপ</span>ন্তি রুপ্পনসভাৰং ধম্মজাতমাহ। <span class="bld">ৰেদন</span>ন্তিআদীসুপি এসেৰ নযো। ‘‘সীলক্খন্ধো সমাধিক্খন্ধো’’তিআদি (দী॰ নি॰ ৩.৩৫৫) ৰচনতো <a name="V2.0154"></a> অঞ্ঞেসঞ্চ খন্ধসদ্দৰচনীযানং <a name="M2.0165"></a> সীলক্খন্ধাদীনং সব্ভাৰতো ন পঞ্চেৰাতি চোদনং নিৰত্তেতুমাহ <span class="bld">‘‘অঞ্ঞেসং তদৰরোধতো’’</span>তি।</p>
<p class="bodytext"><a name="para507"></a><span class="paranum">৫০৭</span>. পৰত্তিট্ঠানভূতং ৰসনট্ঠানং ৰিয হোতীতি ৰুত্তং <span class="bld">‘‘নিৰাসট্ঠানতো’’</span>তি। দুক্খদুক্খৰিপরিণামদুক্খসঙ্খারদুক্খতাৰসেন ৰেদনায আবাধকত্তং দট্ঠব্বং। রাগাদিসম্পযুত্তস্স ৰিপরিণামাদিদুক্খস্স ইত্থিপুরিসাদিআকারগাহিকা তংতংসঙ্কপ্পমূলভূতা সঞ্ঞা <span class="bld">সমুট্ঠানং</span>। পিত্তাদি ৰিয রোগস্স আসন্নকারণং <span class="bld">সমুট্ঠানং</span>। উতুভোজনৰিসমতাৰিসমপরিহারাদি ৰিয মূলকারণং <span class="bld">নিদানং</span>। চিত্তস্স অঙ্গভূতা চেতসিকাতি ৰিঞ্ঞাণং গিলানূপমং ৰুত্তং। কুট্ঠরোগৰতো সিনিয্হনং তস্স ভিয্যোভাৰায ৰিয বালস্স পুঞ্ঞাভিসঙ্খারাদিৰসেন পৰত্তি ৰেদনাদুক্খাৰহা অসপ্পাযসেৰনসদিসী। <span class="bld">ৰেদনত্তাযা</span>তি ৰেদনাসভাৰত্থং, ৰেদনত্তলাভাযাতি অত্থো। কারণট্ঠানতায, ভোজনাধারতায চ <span class="bld">চারকূপমং, ভাজনূপম</span>ঞ্চ রূপং। সুভসঞ্ঞাদিৰসেন ৰেদনাকারণস্স হেতুভাৰতো, ৰেদনাভোজনস্স ছাদাপনতো চ <span class="bld">অপরাধূপমা, ব্যঞ্জনূপমা</span> চ সঞ্ঞা। ৰেদনাহেতুতো <span class="bld">কারণকারকূপমো, পরিৰেসকূপমো</span> চ সঙ্খারক্খন্ধো। ভত্তকারো এৰ যেভুয্যেন পরিৰিসতীতি পরিৰেসকগ্গহণং। ৰেদনায ৰিবাধিতব্বতো, অনুগ্গহেতব্বতো চ <span class="bld">অপরাধিকূপমং, ভুঞ্জকূপম</span>ঞ্চ ৰিঞ্ঞাণং ৰুত্তং।</p>
<p class="bodytext"><a name="para508"></a><span class="paranum">৫০৮</span>. ‘‘পঞ্চ ৰধকা পচ্চত্থিকা উক্খিত্তাসিকাতি খো, ভিক্খৰে, পঞ্চন্নেতং উপাদানক্খন্ধানং অধিৰচন’’ন্তি <span class="bld">আসীৰিসূপমে</span> (সং॰ নি॰ ৪.২৩৮) ৰধকাতি ৰুত্তা, ‘‘ভারোতি খো, ভিক্খৰে, পঞ্চন্নেতং উপাদানক্খন্ধানং অধিৰচন’’ন্তি <span class="bld">ভারসুত্তে</span> (সং॰ নি॰ ৩.২২) ভারাতি, ‘‘অতীতম্পাহং অদ্ধানং এৰমেৰ রূপেন খজ্জিং, সেয্যথাপি এতরহি পচ্চুপ্পন্নেন রূপেন খজ্জামি। অহঞ্চেৰ খো পন অনাগতং রূপং অভিনন্দেয্যং, অনাগতম্পাহং অদ্ধানং এৰমেৰ রূপেন খজ্জেয্যং, সেয্যথাপি…পে॰… খজ্জামী’’তিআদিনা (সং॰ নি॰ ৩.৭৯) <span class="bld">খজ্জনীযপরিযাযে</span> খাদকাতি, ‘‘সো অনিচ্চং রূপং ‘অনিচ্চং রূপ’ন্তি যথাভূতং নপ্পজানাতী’’তিআদিনা (সং॰ নি॰ ৩.৮৫) <span class="bld">যমকসুত্তে</span> অনিচ্চাদিকাতি। যদিপি ‘‘ইধ পন সব্বেপেতে একজ্ঝং কত্বা খন্ধাতি অধিপ্পেতা’’তি ৰুত্তং, বাহুল্লেন পন উপাদানক্খন্ধানং তদন্তোগধানং দট্ঠব্বতা ৰেদিতব্বা। ৰিপস্সনায ভূমিৰিচারো হেসোতি।</p>
<p class="bodytext"><span class="bld">ফেণপিণ্ডো</span> <a name="M2.0166"></a> <span class="bld">ৰিযা</span>তিআদীসু রূপাদীনং এৰং ফেণপিণ্ডাদিসদিসতা দট্ঠব্বা, যথা ফেণপিণ্ডো <a name="V2.0155"></a> নিস্সারো পরিদুব্বলো অগয্হুপগো; গহিতোপি কিঞ্চি অত্থং ন সাধেতি, ছিদ্দাৰছিদ্দো অনেকসন্ধিসঙ্ঘটিতো বহূনং পাণকানং আৰাসো অনুপুব্বূপচিতো সব্বাৰত্থনিপাতী অৰস্সংভেদী, এৰং রূপম্পি নিচ্চসারাদিৰিরহতো নিস্সারং ফেগ্গু ৰিয, সুখভঞ্জনীযতো দুব্বলং, নিচ্চন্তি ৰা ধুৰন্তি ৰা অহন্তি ৰা মমন্তি ৰা ন গহেতব্বং, গহিতম্পি তথা ন হোতি, বহুছিদ্দং অসীতিসতসন্ধিসঙ্ঘটিতং অনেককিমিকুলাৰাসং কললাদিৰসেন অনুপুব্বূপচিতং কললকালতো পট্ঠায সব্বাসুপি অৰত্থাসু ৰিনস্সতি, অৰস্সমেৰ চ ভিজ্জতি। <span class="bld">অট্ঠকথাযং</span> (সং॰ নি॰ অট্ঠ॰ ২.৩.৯৫; ৰিভ॰ অট্ঠ॰ ২৬ কমাদিৰিনিচ্ছযকথা) পন পরিমদ্দনাসহনমেৰ উপমূপমেয্যসম্বন্ধো ৰুত্তো।</p>
<p class="bodytext">যথা পুব্বুল়ো নিস্সারো পরিদুব্বলো অগয্হুপগো, গহিতোপি ন কিঞ্চি অত্থং সাধেতি, ন চিরট্ঠিতিকো, তথা ৰেদনাপি। যথা চ পুব্বুল়ো, উদকতলং, উদকবিন্দুং, উদকজল্লিকং সঙ্কড্ঢিত্বা পুটং কত্বা গহণৰাতঞ্চাতি চত্তারি কারণানি পটিচ্চ জাযতি, এৰং ৰেদনাপি ৰত্থুং, আরম্মণং, কিলেসজল্লং, ফস্সসঙ্ঘট্টনঞ্চাতি চত্তারি কারণানি পটিচ্চ উপ্পজ্জতি। যথা হি উদকতলে বিন্দুনিপাতজনিতো ৰাতো উদকজল্লিকসঙ্খাতং উদকলসিকং সঙ্কড্ঢিত্বা পুটং কত্বা পুব্বুল়ং নাম করোতি, এৰং ৰত্থুম্হি আরম্মণাপাথগমনজনিতো ফস্সো অনুপচ্ছিন্নং কিলেসজল্লং সহকারীপচ্চযভাৰেন সঙ্কড্ঢিত্বা ৰেদনং নাম করোতি। ইদঞ্চ কিলেসেহি মূলকারণভূতেহি, আরম্মণস্সাদনভূতেহি চ নিব্বত্তং ৰট্টগতং ৰেদনং সন্ধায ৰুত্তং। উক্কট্ঠপরিচ্ছেদেন ৰা চত্তারো পচ্চযা ৰুত্তা, ঊনেহিপি পন উপ্পজ্জতেৰ। ইধ মুহুত্তরমণীযতা উপমোপমেয্যসম্বন্ধো ৰুত্তো।</p>
<p class="bodytext">যথা পন <span class="bld">মরীচিকা</span> অসারা অগয্হুপগা। ন হি তং গহেত্বা পাতুং ৰা ন্হাযিতুং ৰা ভাজনং ৰা পূরেতুং সক্কা, এৰং সঞ্ঞাপি অসারা অগয্হুপগা। যথা চ মরীচিকা ৰিপ্ফন্দমানা সঞ্জাতূমিৰেগা ৰিয খাযন্তী মহাজনং ৰিপ্পলম্বেতি, এৰং সঞ্ঞাপি ‘‘নীলং পীতং দীঘং রস্স’’ন্তিআদিনা আরম্মণে পৰত্তমানা সভাৰমত্তে অট্ঠত্বা ‘‘সুভং সুখং নিচ্চ’’ন্তিআদিমিচ্ছাগাহস্স কারণভাৰেন লোকং ৰিপ্পলম্বেতি।</p>
<p class="bodytext">যথা <a name="M2.0167"></a> <span class="bld">কদলিক্খন্ধো</span> অসারো অগয্হুপগো। ন হি তং গহেত্বা গোপানসীআদীনং অত্থায উপনেতুং সক্কা, উপনীতম্পি তথা ন হোতি, বহুৰট্টিসমোধানো চ হোতি, এৰং সঙ্খারক্খন্ধোপি <a name="V2.0156"></a> অসারো অগয্হুপগো। ন হি তং নিচ্চাদিৰসেন গহেতুং সক্কা, গহিতম্পি তথা ন হোতি, বহুধম্মসমোধানো চ। অঞ্ঞদেৰ হি ফস্সস্স লক্খণং, অঞ্ঞং চেতনাদীনং, তে পন সব্বে সমোধানেত্বা সঙ্খারক্খন্ধোতি ৰুচ্চতি।</p>
<p class="bodytext">যথা চ <span class="bld">মাযা</span> অসারা অগয্হুপগা। ন হি তং গহেত্বা কিঞ্চি অত্থং কিচ্চং সাধেতুং সক্কা, ইত্তরা লহুপচ্চুপট্ঠানা অমণিআদিমেৰ মণিআদিরূপেন দস্সেন্তী মহাজনং ৰঞ্চেতি, এৰং ৰিঞ্ঞাণম্পি অসারং ইত্তরং লহুপচ্চুপট্ঠানং, তেনেৰ চিত্তেন আগচ্ছন্তং ৰিয, গচ্ছন্তং ৰিয, ঠিতং ৰিয, নিসিন্নং ৰিয চ কত্বা গাহাপেতি, অঞ্ঞদেৰ চিত্তং আগমনে, অঞ্ঞং গমনাদীসূতি। এৰং ৰিঞ্ঞাণং মাযাসদিসং।</p>
<p class="bodytext">পঞ্চপি উপাদানক্খন্ধা অসুভাদিসভাৰা এৰ সংকিলেসাসুচিৰত্থুভাৰাদিতোতি অসুভাদিতো দট্ঠব্বা এৰ, তথাপি কত্থচি কোচি ৰিসেসো সুখগ্গহণীযো হোতীতি আহ <span class="bld">‘‘ৰিসেসতো চা’’</span>তিআদি। তত্থ চত্তারো সতিপট্ঠানা চতুৰিপল্লাসপ্পহানকরাতি তেসং গোচরভাৰেন রূপক্খন্ধাদীসু অসুভাদিভাৰেন দট্ঠব্বতা ৰুত্তা।</p>
<p class="bodytext"><a name="para509"></a><span class="paranum">৫০৯</span>. <span class="bld">খন্ধেহি ন ৰিহঞ্ঞতি</span> পরিৰিদিতসভাৰত্তা। ৰিপস্সকোপি তেসং ৰিপত্তিযং ন দুক্খমাপজ্জতি, খীণাসৰেসু পন ৰত্তব্বমেৰ নত্থি। তে হি আযতিম্পি খন্ধেহি ন বাধীযন্তীতি।</p>
<p class="bodytext"><span class="bld">কবল়ীকারাহারং পরিজানাতী</span>তি ‘‘আহারসমুদযা রূপসমুদযো’’তি (সং॰ নি॰ ৩.৫৬,৫৭) ৰচনতো অজ্ঝত্তিকরূপে ছন্দরাগং পজহন্তো তস্স সমুদযভূতে কবল়ীকারাহারেপি ছন্দরাগং পজহতীতি অত্থো। অযং <span class="bld">পহানপরিঞ্ঞা</span>। অজ্ঝত্তিকরূপং পন পরিগ্গণ্হন্তো তস্স পচ্চযভূতং কবল়ীকারাহারং পরিগ্গণ্হাতীতি <span class="bld">ঞাতপরিঞ্ঞা</span>। তস্স চ উদযব্বযানুপস্সী হোতীতি <span class="bld">তীরণপরিঞ্ঞা</span> চ যোজেতব্বা। এৰং পরিঞ্ঞত্তযে সিজ্ঝন্তে ইমে ৰিপল্লাসাদযো ৰিধমীযন্তি এৰাতি আহ <span class="bld">‘‘অসুভে সুভন্তি ৰিপল্লাসং পজহতী’’</span>তিআদি। তত্থ কামরাগভূতং অভিজ্ঝং সন্ধাযাহ <span class="bld">‘‘অভিজ্ঝাকাযগন্থ’’</span>ন্তি। অসুভানুপস্সনায হি কামরাগপ্পহানং হোতি <a name="M2.0168"></a>, কামরাগমুখেন ৰা সব্বলোভপ্পহানং ৰদতি। <span class="bld">ন উপাদিযতি</span> ন গণ্হতি ন উপ্পাদেতি।</p>
<p class="bodytext">‘‘ফস্সপচ্চযা <a name="V2.0157"></a> ৰেদনা’’তি (ম॰ নি॰ ৩.১২৬; সং॰ নি॰ ২.৩৯; মহাৰ॰ ১; উদা॰ ১; নেত্তি॰ ২৪) ৰুত্তত্তা ‘‘ৰেদনায ছন্দরাগং পজহন্তো তস্সা পচ্চযভূতে ফস্সাহারেপি ছন্দরাগং পজহতী’’তিআদিনা আহারপরিজাননে ৰুত্তনযেন ফস্সপরিজাননং যোজেতব্বং। ৰেদনায দুক্খতো দস্সনেন তত্থ <span class="bld">সুখন্তি ৰিপল্লাসং পজহতি</span>। সুখত্থমেৰ ভৰপত্থনা হোতীতি ৰেদনায তণ্হং পজহন্তো <span class="bld">ভৰোঘং উত্তরতি</span>। ততো এৰ <span class="bld">ভৰযোগেন ৰিসংযুজ্জতি। ভৰাসৰেন চ অনাসৰো হোতি,</span> সব্বৰেদনং দুক্খতো পস্সন্তো অত্তনো পরেন অপুব্বং দুক্খং উপ্পাদিতং, সুখং ৰা ৰিনাসিতং ন চিন্তেতি, ততো ‘‘অনত্থং মে অচরী’’তিআদি (ধ॰ স॰ ১২৩৭; ৰিভ॰ ৯০৯) আঘাতৰত্থুপ্পহানতো <span class="bld">ব্যাপাদকাযগন্থং ভিন্দতি</span>। ‘‘সুখবহুলে সুগতিভৰে সুদ্ধী’’তি অগ্গহেত্বা গোসীলগোৰতাদীহি সুদ্ধিং পরামসন্তো সুখপত্থনাৰসেনেৰ পরামসতীতি ৰেদনায তণ্হং পজহন্তোপি <span class="bld">সীলব্বতুপাদানং ন উপাদিযতি</span>।</p>
<p class="bodytext">মনোসঞ্চেতনা সঙ্খারক্খন্ধো, সঞ্ঞা পন তংসম্পযুত্তাতি সঞ্ঞাসঙ্খারে অনত্ততো পস্সন্তো মনোসঞ্চেতনায ছন্দরাগং পজহতি, তঞ্চ পরিগ্গণ্হাতি, তীরেতি চাতি <span class="bld">‘‘সঞ্ঞং সঙ্খারে…পে॰… পরিজানাতী’’</span>তি ৰুত্তং। সঞ্ঞাসঙ্খারে অনত্তাতি পস্সন্তো অত্তদিট্ঠিমূলকত্তা সব্বদিট্ঠীনং অত্তদিট্ঠিং ৰিয সব্বদিট্ঠিযোপি ৰিধমতীতি দস্সেন্তো <span class="bld">‘‘দিট্ঠোঘং উত্তরতি…পে॰… অত্তৰাদুপাদানং ন উপাদিযতী’’</span>তি আহ।</p>
<p class="bodytext"><span class="bld">ৰিঞ্ঞাণং অনিচ্চতো পস্সন্তো</span> অনিচ্চানুপস্সনামুখেন তিস্সোপি অনুপস্সনা উস্সুক্কন্তো তীহিপি পরিঞ্ঞাহি <span class="bld">ৰিঞ্ঞাণাহারং পরিজানাতি</span>। ৰিসেসতো পনেত্থ <span class="bld">অনিচ্চে নিচ্চন্তি ৰিপল্লাসং পজহতি</span>। তত্থ নিচ্চগ্গাহবাহুল্লতো অৰিজ্জায ৰিঞ্ঞাণে ঘনগহণং হোতীতি ঘনৰিনিব্ভোগং কত্বা তং অনিচ্চতো পস্সন্তো <span class="bld">অৰিজ্জোঘং উত্তরতি</span>। ততো এৰ অৰিজ্জাযোগেন ৰিসংযুত্তো <span class="bld">অৰিজ্জাসৰেন অনাসৰো চ হোতি</span>। মোহবলেনেৰ সীলব্বতপরামসনং হোতীতি তং পজহন্তো <span class="bld">‘‘সীলব্বতপরামাসকাযগন্থং ভিন্দতি</span>।</p>
<p class="indent">‘‘যঞ্চ <a name="M2.0169"></a> খো ইদং, ভিক্খৰে, ৰুচ্চতি চিত্তং ইতিপি, মনো ইতিপি, ৰিঞ্ঞাণং ইতিপি, তত্রাস্সুতৰা পুথুজ্জনো নালং নিব্বিন্দিতুং, নালং ৰিরজ্জিতুং, নালং ৰিমুচ্চিতুং। তং কিস্স হেতু? দীঘরত্তং হেতং, ভিক্খৰে, অস্সুতৰতো পুথুজ্জনস্স অজ্ঝোসিতং মমাযিতং <a name="V2.0158"></a> পরামট্ঠং ‘এতং মম, এসোহমস্মি, এসো মে অত্তা’’’তিআদি (সং॰ নি॰ ২.৬২) –</p>
<p class="bodytext">ৰচনতো যথা ৰিঞ্ঞাণং নিচ্চতো পস্সন্তো দিট্ঠুপাদানং উপাদিযতি, এৰং তং অনিচ্চতো পস্সন্তো <span class="bld">দিট্ঠুপাদানং ন উপাদিযতী</span>তি।</p>
<p class="bodytext"><span class="bld">এৰং মহানিসংসন্তি</span> ৰুত্তপ্পকারেন ৰিপল্লাসাদিসকলসংকিলেসৰিধমনুপাযভাৰতো এৰং ৰিপুলুদযং। <span class="bld">ৰধকাদিৰসেনা</span>তি উক্খিত্তাসিকৰধকাদিৰসেন। <span class="bld">পস্সেয্যা</span>তি ঞাণদস্সনেন পচ্চক্খতো পস্সেয্য।</p>
<p class="centered">খন্ধনিদ্দেসৰণ্ণনা নিট্ঠিতা।</p>
<p class="centered">ইতি চুদ্দসমপরিচ্ছেদৰণ্ণনা।</p></div>
<p class="chapter">১৫. আযতনধাতুনিদ্দেসৰণ্ণনা</p>
<div class="chaptxt">
<p class="subhead">আযতনৰিত্থারকথাৰণ্ণনা</p>
<p class="bodytext"><a name="para510"></a><span class="paranum">৫১০</span>. ‘‘খন্ধাযতনা’’তিআদিনা <a name="M2.0170"></a> <a name="V2.0159"></a> হেট্ঠা উদ্দিট্ঠানি পদুদ্ধারৰসেন ‘‘আযতনানী’’তি ৰত্বা গণনপরিচ্ছেদেনাহ <span class="bld">‘‘দ্বাদসাযতনানী’’</span>তি। তত্থ ৰত্তব্বং পরতো সযমেৰ ৰক্খতি। <span class="bld">চক্খাযতন</span>ন্তিআদি নেসং সরূপদস্সনং।</p>
<p class="bodytext"><span class="bld">অত্থো</span> নাম সদ্দত্থো, ভাৰত্থো পন <span class="bld">লক্খণমেৰ</span>। সো পন সদ্দত্থো দুৰিধো – অসাধারণো সাধারণোতি। তত্থ অসাধারণো চক্খাদিসদ্দত্থো, সাধারণো আযতনসদ্দত্থো দ্বাদসন্নম্পি সমানত্তা।</p>
<p class="bodytext">তেসু অসাধারণং তাৰ দস্সেন্তো <span class="bld">‘‘ৰিসেসতো তাৰা’’</span>তিআদিমাহ। তত্থ <span class="bld">ৰিসেসতো</span>তি ৰিসেসত্থতো, চক্খাদিসদ্দত্থতোতি অত্থো। <span class="bld">অস্সাদেতী</span>তি চক্খতি-সদ্দো ‘‘মধুং চক্খতি, ব্যঞ্জনং চক্খতী’’তি রসসাযনত্থো অত্থীতি তস্স ৰসেন অত্থং ৰদতি। ‘‘চক্খুং খো পন, মাগণ্ডিয, রূপারামং রূপরতং রূপসম্মুদিত’’ন্তি (ম॰ নি॰ ২.২০৯) ৰচনতো চক্খু <span class="bld">রূপং অস্সাদেতি</span>। সতিপি সোতাদীনং সদ্দারামতাদিভাৰে যো ‘‘যং চক্খু চতুন্নং মহাভূতানং উপাদায পসাদো’’তিআদিনা (ধ॰ স॰ ৫৯৭) পাল়িযং, ‘‘রূপাভিঘাতারহভূতপ্পসাদলক্খণ’’ন্তিআদিনা (ধ॰ স॰ অট্ঠ॰ ৬০০; ৰিসুদ্ধি॰ ২.৪৩৩) অট্ঠকথাযঞ্চ ৰুত্তো অত্থৰিসেসো, তত্থেৰ নিরুল়্হত্তা চক্খুম্হি এৰ চক্খুসদ্দো পৰত্ততি গৰাদীসু গোসদ্দাদি ৰিযাতি দট্ঠব্বং।</p>
<p class="bodytext"><span class="bld">ৰিভাৰেতি চা</span>তি সদ্দলক্খণসিদ্ধস্স চক্খতি-সদ্দস্স ৰসেন অত্থং ৰদতি। <span class="bld">চক্খতী</span>তি হি আচিক্খতি, অভিব্যত্তং ৰদতীতি অত্থো। নেত্তস্স চ ৰদন্তস্স ৰিয সমৰিসমৰিভাৰনমেৰ <a name="V2.0160"></a> আচিক্খনন্তি কত্বা আহ <span class="bld">‘‘ৰিভাৰেতি চাতি অত্থো’’</span>তি, অনেকত্থত্তা ৰা ধাতূনং ৰিভাৰনত্থতা চ চক্খতি-সদ্দস্স দট্ঠব্বা। রত্তদুট্ঠাদিকালেসু ককণ্টকরূপং ৰিয, উদ্দরূপং ৰিয চ ৰণ্ণৰিকারং আপজ্জমানং রূপং হদযঙ্গতভাৰং রূপযতি রূপমিৰ পকাসং করোতি, সৰিগ্গহমিৰ কত্বা দস্সেতীতি অত্থো। ৰিত্থারণং ৰা <a name="M2.0171"></a> রূপসদ্দস্স অত্থো, ৰিত্থারণঞ্চ পকাসনমেৰাতি আহ <span class="bld">‘‘পকাসেতীতি অত্থো’’</span>তি। অনেকত্থত্তা ৰা ধাতূনং পকাসনত্থো এৰ রূপসদ্দো দট্ঠব্বো। ৰণ্ণৰাচকস্স রূপসদ্দস্স রূপযতীতি নিব্বচনং, রূপক্খন্ধৰাচকস্স রুপ্পতীতি অযং ৰিসেসো। <span class="bld">উদাহরীযতী</span>তি ৰুচ্চতীতি অত্থে ৰচনসদ্দো এৰ গহিতো সিযা, ন চ ৰচনসদ্দো এৰেত্থ সদ্দো, অথ খো সব্বোপি সোতৰিঞ্ঞেয্যোতি। <span class="bld">সপ্পতী</span>তি সকেহি পচ্চযেহি সপ্পীযতি, সোতৰিঞ্ঞেয্যভাৰং গমীযতীতি অত্থো।</p>
<p class="bodytext"><span class="bld">সূচযতী</span>তি অত্তনো ৰত্থুং অপাকটং গন্ধৰসেন ‘‘ইদং সুগন্ধং, দুগ্গন্ধ’’ন্তি পকাসেতি, পটিচ্ছন্নং ৰা পুপ্ফাদিৰত্থুং ‘‘এত্থ পুপ্ফমত্থি, চম্পকাদিফলমত্থি, অম্বাদী’’তি পেসুঞ্ঞং করোন্তং ৰিয হোতীতি অত্থো। রসগ্গহণমূলকত্তা অজ্ঝোহরণস্স জীৰিতহেতুম্হি আহাররসে নিন্নতায <span class="bld">জীৰিতং অব্হযতীতি জিব্হা</span> নিরুত্তিলক্খণেন। <span class="bld">কুচ্ছিতানং সাসৰধম্মানং আযো</span>তি ৰিসেসেন <span class="bld">কাযো</span> ৰুত্তো অনুত্তরিযহেতুভাৰং অনাগচ্ছন্তেসু কামরাগনিদানকম্মজনিতেসু, কামরাগস্স চ ৰিসেসপচ্চযেসু ঘানজিব্হাকাযেসু কাযস্স ৰিসেসতরসাসৰপচ্চযত্তা। তেন হি ফোট্ঠব্বসুখং অস্সাদেন্তা সত্তা মেথুনম্পি সেৰন্তি। <span class="bld">উপ্পত্তিদেসো</span>তি উপ্পত্তিট্ঠানন্তি অত্থো, কাযিন্দ্রিযৰত্থুকা ৰা চত্তারো খন্ধা বলৰকামাসৰাদিহেতুভাৰতো ৰিসেসেন সাসৰাতি ৰুত্তাতি তেসং উপ্পত্তিট্ঠানন্তি অত্থো।</p>
<p class="bodytext"><span class="bld">মুনাতী</span>তি নাল়িযা মিনমানো ৰিয, মহাতুলায ধারযমানো ৰিয চ আরম্মণং ৰিজানাতীতি অত্থো। মনতে ইতি ৰা <span class="bld">মনো,</span> তং তং আরম্মণং পরিচ্ছেদৰসেন জানাতীতি ৰুত্তং হোতি। <span class="bld">অত্তনো লক্খণং ধারেন্তী</span>তি যে ৰিসেসলক্খণেন আযতনসদ্দপরা ৰত্তব্বা, তে চক্খাদযো তথা ৰুত্তাতি ততো অঞ্ঞে মনোগোচরভূতা ধম্মা সামঞ্ঞলক্খণেনেৰ একাযতনভাৰং উপনেত্বা ৰুত্তা। যথা হি ওল়ারিকৰত্থারম্মণমননসঙ্খাতেহি ৰিসযৰিসযীভাৰেহি পুরিমানি পাকটানি, তথা অপাকটা চ অঞ্ঞে মনোগোচরা ন অত্তনো সভাৰং ন ধারেন্তীতি ইমস্স অত্থস্স দীপনত্থো ধম্মসদ্দো। ধারীযন্তি সামঞ্ঞরূপেন অৰধারীযন্তীতি ৰা <span class="bld">ধম্মা</span>। যথা হি রূপাদযো চক্খুৰিঞ্ঞাণাদীহি অসাধারণতো এৰ যথাসকং <a name="V2.0261"></a> সভাৰতো ৰিঞ্ঞাযন্তি <a name="M2.0172"></a>, ন এৰমেতে, এতে পন অনেকধম্মভাৰতো, সাধারণতো, সভাৰসামঞ্ঞতোপি মনসা ৰিঞ্ঞাযন্তীতি।</p>
<p class="bodytext"><a name="para511"></a><span class="paranum">৫১১</span>. <span class="bld">সেন সেনা</span>তি সকেন সকেন। <span class="bld">উট্ঠহন্তী</span>তি উট্ঠানং করোন্তি। <span class="bld">ৰাযমন্তী</span>তি উস্সহন্তি, অত্তনো কিচ্চং করোন্তিচ্চেৰ অত্থো। ইমস্মিং চ অত্থে আযতন্তি এত্থাতি আযতনানীতি অধিকরণত্থো আযতনসদ্দো, দুতিযততিযেসু কত্তুঅত্থো। <span class="bld">তে চা</span>তি চিত্তচেতসিকে ধম্মে। তে হি তংতংদ্বারারম্মণেসু অযন্তি গচ্ছন্তি পৰত্তন্তীতি <span class="bld">আযা। ৰিত্থারেন্তী</span>তি পুব্বে অনুপ্পন্নত্তা লীনানি অপাকটানি পুব্বন্ততো উদ্ধং পত্থরেন্তি পাকটানি করোন্তি, উপ্পাদেন্তীতি অত্থো। <span class="bld">ইদঞ্চ</span> সংসারদুক্খং। <span class="bld">ন নিৰত্ততী</span>তি অনুপ্পাদনিরোধৰসেন ন নিরুজ্ঝতি। <span class="bld">আযতনং আযতন</span>ন্তি আমেডিতৰচনং অস্সা সমঞ্ঞায চক্খাদীসু নিরুল়্হভাৰদস্সনত্থং।</p>
<p class="bodytext"><a name="para512"></a><span class="paranum">৫১২</span>. এৰং অৰযৰভেদৰসেন আযতনসদ্দস্স অত্থং ৰত্বা ইদানি তত্থ পরিযাযতোপি দস্সেতুং <span class="bld">‘‘অপিচা’’</span>তিআদি আরদ্ধং। সাধুফলভরিততায, অপরিস্সযতায চ <span class="bld">মনোরম্মে</span>।</p>
<p class="bodytext">তত্থ <span class="bld">নিৰসন্তী</span>তি নিৰসন্তা ৰিয হোন্তি। তেনাহ <span class="bld">‘‘তদাযত্তৰুত্তিতাযা’’</span>তি। যত্থ সুৰণ্ণরতনাদীনি নিৰুত্থানি ৰিয আকিণ্ণানি তিট্ঠন্তি, সো পদেসো তেসং <span class="bld">আকরো,</span> এৰং চিত্তচেতসিকা চক্খাদীসূতি তে তেসং আকরোতি দস্সেন্তো আহ <span class="bld">‘‘চক্খাদীসু চ…পে॰… আকরো’’</span>তি। <span class="bld">তন্নিস্সিতত্তা</span>তি এত্থ মনো মনোৰিঞ্ঞাণাদীনং চিত্তচেতসিকানং নিস্সযপচ্চযো ন হোতীতি তস্স তেসং দ্বারভাৰো নিস্সযভাৰোতি দট্ঠব্বো। অহুত্বা এৰ পচ্চযসামগ্গিৰসেন উপ্পজ্জন্তাপি চিত্তচেতসিকা অনেকে একজ্ঝং তত্থ লব্ভমানা সমোসটা ৰিয হোন্তীতি ৰুত্তং <span class="bld">‘‘ৰত্থুদ্বারারম্মণৰসেন সমোসরণতো’’</span>তি। ন হি ধম্মানং অনাগতদ্ধে ৰিজ্জমানতালেসোপি অত্থি। তেনাহ ‘‘পুঞ্জো নত্থি অনাগতে’’তি (মহানি॰ ১০)। <span class="bld">তত্থেৰ উপ্পত্তিতো</span>তি তেসু চক্খাদীসু এৰ উপ্পত্তিতো। উপ্পত্তিযা পচ্চযভূতে চক্খাদিকে উপ্পত্তিট্ঠানং ৰিয কত্বা উপচারৰসেন ৰুত্তং। ন হি অরূপধম্মানং নিপ্পরিযাযতো উপ্পত্তিদেসো নাম অত্থি। যদগ্গেন ৰা তে <a name="M2.0173"></a> তেসং নিস্সযারম্মণভূতা, তদগ্গেন <span class="bld">সঞ্জাতিদেসো</span>। ন হি পচ্চযভাৰমন্তরেন রূপধম্মানম্পি আধারাধেয্যভাৰো অত্থি। তেনাহ <span class="bld">‘‘নিস্সযারম্মণভাৰেনা’’</span>তি। ব্যতিরেকপধানতায কারণলক্খণস্স <span class="bld">‘‘তেসং অভাৰে অভাৰতো’’</span> ইচ্চেৰাহ, ন ‘‘ভাৰে ভাৰতো’’তি।</p>
<p class="bodytext"><span class="bld">যথাৰুত্তেনত্থেনা</span>তি <a name="V2.0162"></a> ‘‘চক্খতী’’তিআদিনা, ‘‘আযতনতো আযানং তননতো’’তিআদিনা, ‘‘নিৰাসট্ঠান’’ন্তিআদিনা চ ৰুত্তপ্পকারেন অত্থেন। ধম্মাযতনপরিযাপন্নানং ধম্মানং বহুভাৰতো যেভুয্যেন চ তে বহূ এৰ হুত্বা কিচ্চকরাতি <span class="bld">‘‘ধম্মা চ তে আযতনঞ্চা’’</span>তি বহুৰচননিদ্দেসো।</p>
<p class="bodytext"><a name="para513"></a><span class="paranum">৫১৩</span>. তথা তথা লক্খিতব্বতো লক্খীযতি এতেনাতি ৰা <span class="bld">লক্খণং,</span> সভাৰো।</p>
<p class="bodytext"><span class="bld">তাৰভাৰতো</span>তি তত্তকতো, তেন অনূনাধিকভাৰং দস্সেতি। তত্থ দ্বাদসাযতনৰিনিমুত্তস্স কস্সচি ধম্মস্স অভাৰা অধিকভাৰতো চোদনা নত্থি, সলক্খণধারণং পন সব্বেসং সামঞ্ঞলক্খণন্তি ঊনচোদনা সম্ভৰতীতি তং দস্সেন্তো আহ <span class="bld">‘‘চক্খাদযোপি হী’’</span>তিআদি। <span class="bld">ভৰঙ্গমনসঙ্খাতো</span>তি দ্বিক্খত্তুং চলিত্বা পৰত্তভৰঙ্গমনসঙ্খাতো। চলনৰসেন ভৰঙ্গপ্পৰত্তিযা সতি এৰ আৰজ্জনুপ্পত্তি, ন অঞ্ঞত্থাতি আৰজ্জনস্সাপি কারণভূতন্তি কত্বা ৰুত্তং <span class="bld">‘‘ভৰঙ্গমনসঙ্খাতো…পে॰… উপ্পত্তিদ্বার’’</span>ন্তি। <span class="bld">অসাধারণ</span>ন্তি চক্খুৰিঞ্ঞাণাদীনং অসাধারণং। সতিপি অসাধারণভাৰে চক্খাদীনং দ্বারভাৰেন গহিতত্তা ধম্মাযতনেন অগ্গহণং দট্ঠব্বং। দ্বারারম্মণভাৰেহি ৰা অসাধারণতং সন্ধায ‘‘অসাধারণ’’ন্তি ৰুত্তং।</p>
<p class="bodytext"><a name="para514"></a><span class="paranum">৫১৪</span>. যেভুয্যসহুপ্পত্তিআদীহি উপ্পত্তিক্কমাদীসু অযুত্তি যোজেতব্বা। যেভুয্যেন হি চক্খাযতনাদীনি কস্সচি কদাচি একতো উপ্পজ্জন্তি। তথা হি ৰুত্তং ‘‘কামধাতুযা উপপত্তিক্খণে কস্সচি একাদসাযতনানি পাতুভৰন্তী’’তিআদি (যম॰ অট্ঠ॰ আযতনযমক ১৮-২১)। তস্মা আযতনানং উপ্পত্তিক্কমো তাৰ ন যুজ্জতি, ন পহানক্কমো কুসলাব্যাকতানং অপ্পহাতব্বতো, ন পটিপত্তিক্কমো অকুসলানং একচ্চঅব্যাকতানঞ্চ অপ্পটিপজ্জনীযতো <a name="M2.0174"></a>, ন ভূমিক্কমো অড্ঢেকাদসন্নং আযতনানং একন্তকামাৰচরত্তা, ইতরেসঞ্চ চতুভূমিপরিযাপন্নত্তা, একচ্চস্স লোকুত্তরভাৰতো চাতি। <span class="bld">‘‘অজ্ঝত্তিকেসু হী’’</span>তি এতেন অজ্ঝত্তিকভাৰেন, ৰিসযীভাৰেন চ অজ্ঝত্তিকানং পঠমং দেসেতব্বতং দস্সেতি, তেসুপি পঠমং দেসেতব্বেসু পাকটত্তা পঠমতরং চক্খাযতনং দেসিতন্তি।</p>
<p class="bodytext"><span class="bld">ততো ঘানাযতনাদীনী</span>তি এত্থ বহুপকারত্তাভাৰেন চক্খুসোতেহি পুরিমতরং অদেসেতব্বানি, সহ ৰত্তুং অসক্কুণেয্যত্তা একেন কমেন দেসেতব্বানীতি ঘানাদিক্কমেন দেসিতানীতি অধিপ্পাযো <a name="V2.0163"></a>। অঞ্ঞথাপি হি দেসিতেসু ন ন সক্কা চোদেতুং, ন চ সক্কা বোধেতব্বানি ন দেসেতুন্তি। পচ্চুপ্পন্নারম্মণত্তা ৰা চক্খাদীনি পঠমং ৰুত্তানি আরম্মণতো সুপাকটানীতি, মনাযতনং পন কিঞ্চি পচ্চুন্নারম্মণং…পে॰… কিঞ্চি যাৰ নৰত্তব্বারম্মণন্তি পচ্ছা ৰুত্তং। পচ্চুপ্পন্নারম্মণেসুপি উপাদারূপারম্মণানি চত্তারি পঠমং ৰুত্তানি, ততো ভূতরূপারম্মণং। উপাদারূপারম্মণেসুপি দূরতরে দূরে, সীঘতরং সীঘঞ্চ আরম্মণসম্পটিচ্ছনদীপনত্থং চক্খাদীনং দেসনাক্কমো। চক্খুসোতদ্বযঞ্হি দূরগোচরন্তি পঠমং ৰুত্তং, তত্রাপি চক্খু দূরতরগোচরন্তি সব্বপঠমং ৰুত্তং। পস্সন্তোপি হি দূরতরে নদীসোতং, ন তস্স সোতপটিঘাতসদ্দং সুণাতি। ঘানজিব্হাসুপি ঘানং সীঘতরৰুত্তীতি পঠমং ৰুত্তং পুরতো ঠপিতমত্তস্সপি ভোজনস্স গন্ধো গয্হতীতি। যথাঠানং ৰা তেসং দেসনাক্কমো। ইমস্মিঞ্হি সরীরে সব্বুপরি চক্খুস্স অধিট্ঠানং, তস্স অধো সোতস্স, তস্স অধো ঘানস্স, তস্স অধো জিব্হায, তথা কাযস্স যেভুয্যতো, মনো পন অরূপিভাৰতো সব্বপচ্ছা ৰুত্তো। তংতংগোচরত্তা তস্স তস্স অনন্তরং বাহিরাযতনানি ৰুত্তানীতি ৰুত্তোৰাযমত্থোতি এৰম্পি ইমেসং কমো ৰেদিতব্বো। গোচরো ৰিসযো এতস্সাতি <span class="bld">গোচরৰিসযো,</span> মনো। কস্স পন গোচরো এতস্স ৰিসযো? চক্খাদীনং পঞ্চন্নম্পি। <span class="bld">ৰিঞ্ঞাণুপ্পত্তিকারণৰৰত্থানতো</span>তি চক্খুৰিঞ্ঞাণাদীনং উপ্পত্তিকারণস্স ৰৰত্থিতভাৰতো সৰিভত্তিভাৰতো। এতেন চক্খাদিঅনন্তরং রূপাদিৰচনস্স চ কারণমাহ।</p>
<p class="bodytext"><a name="para515"></a><span class="paranum">৫১৫</span>. <span class="bld">সঙ্গহিতত্তা</span>তি গণনসঙ্গহৰসেন সঙ্গহিতত্তা। <span class="bld">জাতিৰসেনা</span>তি চক্খুভাৰসমানতাৰসেন। <span class="bld">পচ্চযভেদো</span> কম্মাদিভেদো। দানাদিপাণাতিপাতাদিভেদভিন্নস্স <a name="M2.0175"></a> হি কুসলাকুসলকম্মস্স, তস্স চ সহকারীকারণভূতানং অব্ভন্তরানং, বাহিরানঞ্চ পচ্চযানং ভেদেন চক্খাযতনং ভিন্নং ৰিসদিসং হোতীতি। নিরযাদিকো, অপদাদিগতিনানাকরণঞ্চ <span class="bld">গতিভেদো</span> গতীনং, গতীসু ৰা ভেদোতি কত্বা। হত্থিঅস্সাদিকো, খত্তিযাদিকো চ <span class="bld">নিকাযভেদো</span>। তংতংসত্তসন্তানভেদো <span class="bld">পুগ্গলভেদো</span>। যা চক্খাদীনং ৰত্থূনং অনন্তপ্পভেদতা ৰুত্তা, সো এৰ হদযৰত্থুস্স ভেদো তাদিসভেদানাতিৰত্তনতো। ততো মনাযতনস্স অনন্তপ্পভেদতা যোজেতব্বা। যস্মা ঝানৰিরহিতং নাম লোকুত্তরং নত্থি, তস্মা পঞ্চন্নং ঝানানং ৰসেন অট্ঠ লোকুত্তরচিত্তানি চত্তালীসং হোন্তীতি তানি একাসীতিযা লোকিযচিত্তেসু পক্খিপিত্বা আহ <span class="bld">‘‘একৰীসুত্তরসতপ্পভেদঞ্চা’’</span>তি। <span class="bld">ৰত্থূ</span>তি চক্খাদিৰত্থু। তপ্পভেদেন ৰিঞ্ঞাণং <span class="bld">অনন্তপ্পভেদং। পটিপদা</span> দুক্খাপটিপদাদি। <span class="bld">আদি</span>-সদ্দেন ঝানাধিপতিভূমিআরম্মণাদীনং সঙ্গহো দট্ঠব্বো। নীলং নীলস্স সভাগং, অঞ্ঞং <span class="bld">ৰিসভাগং। পচ্চযো</span> কম্মাদি। তত্থাপি কুসলসমুট্ঠানাদিতা, সীতউতুসমুট্ঠানাদিতা <a name="V2.0164"></a> চ ভেদো ৰেদিতব্বো। <span class="bld">আদি</span>সদ্দেন গতিনিকাযভেদো। <span class="bld">সভাৰনানত্তভেদতো</span>তি সুখা দুক্খা অদুক্খমসুখাতি এৰমাদিকো <span class="bld">সভাৰভেদো</span>। চক্খুসম্ফস্সজা সোতসম্ফস্সজাতি এৰমাদিকং <span class="bld">নানত্তং</span>।</p>
<p class="bodytext"><a name="para516"></a><span class="paranum">৫১৬</span>. ‘‘অনাগমনতো অনিগ্গমনতো’’তি সঙ্খেপেন ৰুত্তমত্থং ৰিৰরিতুং <span class="bld">‘‘ন হী’’</span>তিআদি ৰুত্তং। পুব্বন্তাপরন্তেসু অৰিজ্জমানসরূপত্তা উদযতো পুব্বে কুতোচি নাগচ্ছন্তি, ৰযতো চ উদ্ধং ন কত্থচি গচ্ছন্তি, ৰিজ্জমানক্খণেপি ইত্তরকালতায অনিচ্চা দুক্খা ৰিপরিণামধম্মা। তেনাহ <span class="bld">‘‘অথ খো’’</span>তিআদি। সপরিপ্ফন্দকিরিযাৰসেন ঈহনং ঈহা, চিন্তনৰসেন ব্যাপারনং ব্যাপারো, তত্থ ব্যাপারং দস্সেন্তো আহ <span class="bld">‘‘ন হি চক্খুরূপাদীনং এৰং হোতী’’</span>তি। ঈহং দস্সেন্তো <span class="bld">‘‘ন চ তানী’’</span>তিআদি। উভযম্পি পন ঈহা চ হোতি ব্যাপারো চাতি উপ্পটিপাটিৰচনং। <span class="bld">ধম্মতাৰা</span>তি সভাৰো এৰ, কারণসমত্থতা ৰা ঈহাব্যাপাররহিতানং দ্বারাদিভাৰো <span class="bld">ধম্মতা</span>। ইমস্মিঞ্চ অত্থে <span class="bld">‘‘য’’</span>ন্তি এতস্স যস্মাতি অত্থো। পুরিমস্মিং সম্ভৰনৰিসেসনং যং-সদ্দো। ‘‘সুঞ্ঞো গামোতি খো, ভিক্খৰে, ছন্নেতং অজ্ঝত্তিকানং আযতনানং অধিৰচন’’ন্তি (সং॰ নি॰ ৪.২৩৮) ৰচনতো <span class="bld">সুঞ্ঞগামো</span> <span class="bld">ৰিয</span> <a name="M2.0176"></a> <span class="bld">দট্ঠব্বানি</span>। অন্নপানসহিতন্তি গহিতে সুঞ্ঞগামে যং যদেৰ ভাজনং পরামসীযতি, তং তং রিত্তকংযেৰ পরামসীযতি, এৰং ধুৰাদিভাৰেন গহিতানি যোনিসো উপপরিক্খিযমানানি রিত্তকানেৰ এতানি দিস্সন্তীতি। তেনাহ <span class="bld">‘‘ধুৰসুভসুখত্তভাৰৰিরহিতত্তা’’</span>তি। চক্খাদিদ্বারেসু অভিজ্ঝাদোমনস্সুপ্পাদকভাৰেন রূপাদীনি চক্খাদীনং অভিঘাতকানীতি ৰুত্তানি। অহিসুসুমারপক্খীকুক্কুরসিঙ্গালমক্কটা <span class="bld">ছ পাণকা</span>। ৰিসমবিলাকাসগামসুসানৰনানি <span class="bld">তেসং গোচরা</span>। তত্থ ৰিসমাদিঅজ্ঝাসযেহি চক্খাদীহি ৰিসমভাৰবিলাকাসগামসুসানসন্নিস্সিতসদিসূপাদিন্নধম্মৰনভাৰেহি অভিরমিতত্তা রূপাদীনং ৰিসমাদিসদিসতা যোজেতব্বা।</p>
<p class="centered">ইতি আযতনানং ৰিত্থারকথামুখৰণ্ণনা।</p>
<p class="subhead">ধাতুৰিত্থারকথাৰণ্ণনা</p>
<p class="bodytext"><a name="para517"></a><span class="paranum">৫১৭</span>. <span class="bld">চক্খুস্স ৰিঞ্ঞাণ</span>ন্তি চক্খুস্স কারণভূতস্স ৰিঞ্ঞাণং। কামং রূপালোকমনসিকারাদযোপি <a name="V2.0165"></a> তস্স ৰিঞ্ঞাণস্স কারণা, তে পন সাধারণকারণং, চক্খু অসাধারণন্তি অসাধারণকারণেনাযং নিদ্দেসো যথা ভেরিসদ্দো, যৰঙ্কুরোতি। তথা হি চক্খু পুগ্গলন্তরাসাধারণং, নীলাদিসব্বরূপসাধারণঞ্চাতি সামিভাৰেন নিদ্দিট্ঠং।</p>
<p class="bodytext"><span class="bld">ৰিদহতী</span>তি এৰং এৰঞ্চ তযা পৰত্তিতব্বন্তি ৰিনিযুঞ্জমানং ৰিয উপ্পাদেতীতি অত্থো। <span class="bld">ৰিদহতী</span>তি চ ধাত্বত্থো এৰ ৰিসিট্ঠো উপসগ্গেন দীপীযতীতি ৰিনাপি উপসগ্গেন <span class="bld">ধাতূ</span>তি এস সদ্দো তমত্থং ৰদতীতি দট্ঠব্বো। কত্তুকম্মভাৰকরণাধিকরণেসু চ ধাতুসদ্দসিদ্ধি হোতীতি পঞ্চাপি তে অত্থা ৰুত্তা। লোকুত্তরা ধাতুযো সংসারদুক্খং ন ৰিদহন্তি, অঞ্ঞদত্থু ৰিধংসেন্তীতি কত্বা <span class="bld">‘‘লোকিযা’’</span>তি ৰিসেসিতং। <span class="bld">ৰৰত্থিতা</span>তি অৰত্থিতা, অঞ্ঞমঞ্ঞং ৰা অসংকিণ্ণা। <span class="bld">সুৰণ্ণরজতাদিধাতুযো</span> সুৰণ্ণাদীনং বীজভূতা সেলাদযো। <span class="bld">যথাসম্ভৰ</span>ন্তি এত্থ কেচি ‘‘লোকিযলোকুত্তরাসু ধাতূসু যো যো অত্থো সম্ভৰতি, তদনুরূপ’’ন্তি অত্থং ৰদন্তি, তদযুত্তং ‘‘লোকিযা হি ধাতুযো’’তি ৰিসেসেত্বা ৰুত্তত্তা। অত্থৰসেন চেতং যথাসম্ভৰগ্গহণং কতং, ন ধাতুৰসেন <a name="M2.0177"></a>। কামং পঞ্চপি অত্থা চক্খাদীনং সব্বেসং ইচ্ছিতব্বা, তথাপি চক্খাদীসু যস্স যস্স ধম্মস্স যদা কত্তুৰচনিচ্ছা, ন তদা কম্মভাৰো। যদা পন কম্মৰচনিচ্ছা, ন তদা কত্তুভাৰো। এৰং সেসেসুপীতি যথাসম্ভৰগ্গহণং। তেনাহ <span class="bld">‘‘ইতি চক্খাদীসূ’’</span>তিআদি।</p>
<p class="bodytext"><a name="para518"></a><span class="paranum">৫১৮</span>. <span class="bld">অত্তনো সভাৰং ধারেন্তীতি ধাতুযো</span>তি এত্থাপি ধাতীতি ধাতূতি পদসিদ্ধি ৰেদিতব্বা ধারণত্থো ধা-সদ্দোতি কত্বা। কত্তুঅত্থোপি চাযং পুরিমেন অসদিসো ৰিধানধারণত্থানং ভিন্নসভাৰত্তা। নিস্সত্তসভাৰমত্তধারণঞ্চ ধাতুসদ্দস্স পধানো অত্থোতি ৰিসুং ৰুত্তো। <span class="bld">ধাতুযো ৰিয ধাতুযো</span>তি এত্থ সীহসদ্দো ৰিয কেসরিম্হি নিরুল়্হা পুরিসে সেলাৰযৰেসু নিরুল়্হো ধাতুসদ্দো চক্খাদীসু উপচরিতোতি দট্ঠব্বো। ঞাণঞ্চ ঞেয্যঞ্চ ঞাণঞেয্যানি, তেসং অৰযৰা তপ্পভেদভূতা ধাতুযো <span class="bld">ঞাণঞেয্যাৰযৰা</span>। তত্থ <span class="bld">ঞাণপ্পভেদো</span> ধম্মধাতুএকদেসো, <span class="bld">ঞেয্যপ্পভেদো</span> অট্ঠারসাপীতি ঞাণঞেয্যাৰযৰমত্তা ধাতুযো হোন্তীতি। অথ ৰা ঞাণেন ঞাতব্বো সভাৰো অৰিপরীতো ধাতুসদ্দেন ৰুচ্চমানো <span class="bld">ঞাণঞেয্যো,</span> ন দিট্ঠিআদীহি ৰিপরীতগ্গাহকেহি ঞেয্যোতি অত্থো, তস্স ঞাণঞেয্যস্স <span class="bld">অৰযৰা</span> চক্খাদযো, ৰিসভাগলক্খণাৰযৰেসু রসাদীসু নিরুল়্হো ধাতুসদ্দো তাদিসেসু অঞ্ঞাৰযৰেসু চক্খাদীসু উপচরিতোতি দট্ঠব্বো। রসাদীসু ৰিয ৰা চক্খাদীসুপি নিরুল়্হো এৰ। <span class="bld">‘‘নিজ্জীৰমত্তস্সেতং অধিৰচন’’</span>ন্তি এতেন নিজ্জীৰমত্তপদত্থে ধাতুসদ্দস্স নিরুল়্হতং দস্সেতি। ছ ধাতুযো এতস্সাতি <span class="bld">ছধাতুরো</span>। যো লোকে পুরিসোতি ধম্মসমুদাযো <a name="V2.0166"></a> ৰুচ্চতি, সো ছধাতুরো ছন্নং পথৰীআদীনং নিজ্জীৰমত্তানং সভাৰানং সমুদাযমত্তো, ন এত্থ জীৰো ৰা পুরিসো ৰা অত্থীতি অত্থো।</p>
<p class="bodytext"><a name="para519"></a><span class="paranum">৫১৯</span>. চক্খাদীনং কমো পুব্বে ৰুত্তোতি ইধেকেকস্মিং তিকে তিণ্ণং ধাতূনং কমং দস্সেন্তো আহ <span class="bld">‘‘হেতুফলানুপুব্বৰৰত্থানৰসেনা’’</span>তি। হেতুফলানং অনুপুব্বৰৰত্থানং হেতুফলভাৰো এৰ, মনোধম্মধাতূনঞ্চ মনোৰিঞ্ঞাণস্স হেতুভাৰো যথাসম্ভৰং যোজেতব্বো। কিরিযমনোধাতু মনোৰিঞ্ঞাণস্স উপনিস্সযকোটিযা, ৰিপাকমনোধাতু ৰিপাকমনোৰিঞ্ঞাণস্স অনন্তরাদিনাপি, ইতরস্স সব্বাপি উপনিস্সযকোটিযা <a name="M2.0178"></a> চ, ধম্মধাতু পন ৰেদনাদিকা সহজাতা সহজাতাদিনা, অসহজাতা অনন্তরাদিনা, উপনিস্সযেন, আরম্মণাদিনা চ মনোৰিঞ্ঞাণস্স পচ্চযো হোতীতি দ্বারভূতমনোৰসেন ৰা। দ্বারভূতমনোপি হি সুত্তেসু মনোধাতূতি ৰুচ্চতীতি তস্সা ৰা মনোধাতুযা মনোৰিঞ্ঞাণস্স হেতুভাৰো যথাসম্ভৰং যোজেতব্বো। তত্থ <span class="bld">হেতূ</span>তি পচ্চযো অধিপ্পেতো, <span class="bld">ফল</span>ন্তি পচ্চযুপ্পন্নন্তি আহ <span class="bld">‘‘চক্খুধাতূ’’</span>তিআদি।</p>
<p class="bodytext"><a name="para520"></a><span class="paranum">৫২০</span>. <span class="bld">সব্বাসং ৰসেনা</span>তি যথাৰুত্তানং আভাধাতুআদীনং পঞ্চতিংসায ধাতূনং ৰসেন। অপরমত্থসভাৰস্স পরমত্থসভাৰেসু ন কদাচি অন্তোগধতা অত্থীতি আহ <span class="bld">‘‘সভাৰতো ৰিজ্জমানান’’</span>ন্তি।</p>
<p class="bodytext">চন্দাভাসূরিযাভাদিকা ৰণ্ণনিভা এৰাতি আহ <span class="bld">‘‘রূপধাতুযেৰ হি আভাধাতূ’’</span>তি। <span class="bld">রূপাদিপটিবদ্ধা</span>তি রাগৰত্থুভাৰেন গহেতব্বাকারো সুভনিমিত্তন্তি কত্বা ‘‘রূপাদযো এৰা’’তি অৰত্বা পটিবদ্ধৰচনং ৰুত্তং। অসতিপি রাগৰত্থুভাৰে কুসলৰিপাকারম্মণং <span class="bld">সুভধাতূ</span>তি দুতিযো ৰিকপ্পো ৰুত্তো। <span class="bld">সেসা</span>তি মনোৰিঞ্ঞাণধাতুসম্পযুত্তা। <span class="bld">ধাতুদ্বযনিরোধমত্ত</span>ন্তি মনোৰিঞ্ঞাণধাতূনং নিরোধমত্তং চতুত্থারুপ্পচিত্তুপ্পাদনিরোধভাৰতো। তদঞ্ঞৰিঞ্ঞাণনিরোধো ৰিয হি ৰিঞ্ঞাণধাতুমনোধাতূনং নিরোধো সমাপত্তিবলসিদ্ধোতি কত্বা ধাতুদ্বযগ্গহণং।</p>
<p class="bodytext"><span class="bld">‘‘ধম্মধাতুমত্ত’’</span>ন্তি ইদং কামধাতুযা ধম্মধাতুপরিযাপন্নত্তা ৰুত্তং। <span class="bld">কামপটিসংযুত্তো</span>তি কামরাগসম্পযুত্তো, আরম্মণকরণেন ৰা কামগুণোপসংহিতো। <span class="bld">যং এতস্মিং অন্তরে</span>তি যে এতস্মিং অৰীচিপরনিম্মিতৰসৰত্তিপরিচ্ছিন্নে ওকাসে। ওগাল়্হা হুত্বা অধোভাগে চ ওকাসে চরন্তীতি <span class="bld">এত্থাৰচরা</span>। অঞ্ঞত্থ চরন্তাপি যথাৰুত্তে এৰ ঠানে পরিযাপন্নাতি <span class="bld">এত্থ পরিযাপন্না</span>।</p>
<p class="bodytext"><span class="bld">নেক্খম্মধাতু</span> <a name="V2.0167"></a> <span class="bld">ধম্মধাতু এৰ</span> ৰিতক্কপক্খে। <span class="bld">সব্বেপি কুসলা ধম্মা</span>তি দানমযপুঞ্ঞকিরিযতো, সীলমযপুঞ্ঞকিরিযতো, পব্বজ্জতো চ পট্ঠায যাৰ অগ্গমগ্গাধিগমা পৰত্তা সব্বেপি অনৰজ্জধম্মা। <span class="bld">ৰিহিংসাধাতু</span> চেতনা, পরৰিহেঠনচ্ছন্দো ৰা। <span class="bld">অৰিহিংসা</span> করুণা।</p>
<p class="bodytext"><span class="bld">হীনা</span>তি <a name="M2.0179"></a> হীল়িতা। <span class="bld">পণীতা</span>তি সম্ভাৰিতা। ‘‘নাতিহীল়িতা নাতিসম্ভাৰিতা মজ্ঝিমা’’তি <span class="bld">খন্ধনিদ্দেসে</span> আগতা হীনদুকতো এৰ নীহরিত্বা <span class="bld">মজ্ঝিমা</span> ধাতু ৰুত্তাতি ৰেদিতব্বা। <span class="bld">উভোপী</span>তি ধম্মধাতুমনোৰিঞ্ঞাণধাতুযো।</p>
<p class="bodytext">ৰিঞ্ঞাণধাতু যদিপি ছৰিঞ্ঞাণধাতুৰসেন ৰিভত্তা, তথাপি ৰিঞ্ঞাণধাতুগ্গহণেন তস্স পুরেচারিকপচ্ছাচারিকত্তা মনোধাতু গহিতাৰ হোতীতি আহ <span class="bld">‘‘ৰিঞ্ঞাণধাতু চক্খুৰিঞ্ঞাণাদিসত্তৰিঞ্ঞাণধাতু সঙ্খেপোযেৰা’’</span>তি। অনেকেসং চক্খুধাতুআদীনং, তাসু চ একেকিস্সা নানপ্পকারতায নানাধাতূনং ৰসেন <span class="bld">অনেকধাতু নানাধাতু লোকো</span> ৰুত্তোতি আহ <span class="bld">‘‘অট্ঠারসধাতুপ্পভেদমত্তমেৰা’’</span>তি।</p>
<p class="bodytext"><a name="para521"></a><span class="paranum">৫২১</span>. <span class="bld">চক্খুসোতঘানজিব্হাকাযমনোধাতুমনোৰিঞ্ঞাণধাতুভেদেনা</span>তি বহূসু পোত্থকেসু লিখিতং, কেসুচি ‘‘চক্খুসোতঘানজিব্হাকাযমনোমনোৰিঞ্ঞাণধাতুভেদেনা’’তি। তত্থ ন চক্খাদীনং কেৰলেন ধাতুসদ্দেন সম্বন্ধো অধিপ্পেতো ৰিজাননসভাৰস্স পভেদৰচনতো। ৰিঞ্ঞাণধাতুসদ্দেন চ সম্বন্ধে করিযমানে দ্বে মনোগহণানি ন কাতব্বানি। ন হি দ্বে মনোৰিঞ্ঞাণধাতুযো সন্তি। অন্তরা ৰা মনোধাতুগহণং অকত্বা ‘‘চক্খু…পে॰… কাযমনোৰিঞ্ঞাণধাতুমনোধাতূ’’তি ৰত্তব্বং অতুল্যযোগে দ্বন্দসমাসাভাৰতো। অযং পনেত্থ পাঠো সিযা ‘‘চক্খু…পে॰… কাযৰিঞ্ঞাণমনোমনোৰিঞ্ঞাণধাতুভেদেনা’’তি। <span class="bld">তস্স</span> ৰিঞ্ঞাণস্স যেভুয্যেন অত্তৰাদিনো তস্স একমেকস্স অত্তস্স অদ্বযতং, নিচ্চত্তঞ্চ পৰেদেন্তীতি অনেকতানিচ্চতাপকাসনং তেসং জীৰসঞ্ঞাসমূহননায হোতি। খন্ধাযতনদেসনা <span class="bld">সঙ্খেপদেসনা,</span> ইন্দ্রিযদেসনা <span class="bld">ৰিত্থারদেসনা,</span> তদুভযং অপেক্খিত্বা অযং <span class="bld">অনতিসঙ্খেপৰিত্থারা</span> ধাতুদেসনা। অভিধম্মে ৰা <span class="bld">সুত্তন্তভাজনীযে</span> (ৰিভ॰ ১৭২ আদযো) ৰুত্তা ধাতুদেসনা অতিসঙ্খেপদেসনা, আভাধাতুআদীনং অনেকধাতুনানাধাতুঅন্তানং ৰসেন দেসেতব্বা অতিৰিত্থারদেসনা, তদুভযং অপেক্খিত্বা অযং অনতিসঙ্খেপৰিত্থারা।</p>
<p class="bodytext"><span class="bld">অস্স</span> <a name="V2.0168"></a> ভগৰতো। সদ্ধম্মতেজসা ৰিহতং <span class="bld">সদ্ধম্মতেজৰিহতং</span>।</p>
<p class="bodytext"><a name="para522"></a><span class="paranum">৫২২</span>. <span class="bld">সঙ্খতো</span>তি <a name="M2.0180"></a> গণনতো। <span class="bld">জাতিতো</span>তি চক্খুভাৰসামঞ্ঞতো। অথ ৰা <span class="bld">জাতিতো</span>তি চক্খুসভাৰতো। তেনাহ <span class="bld">‘‘চক্খুপসাদো’’</span>তি। <span class="bld">ৰীসতি ধম্মাতি সঙ্খং গচ্ছতি</span> ৰেদনাদীনং অভিন্দিত্বা গহণতো। <span class="bld">সেসকুসলাকুসলাব্যাকতৰিঞ্ঞাণৰসেনা</span>তি এত্থ অব্যাকতাপেক্খায সেসগ্গহণং, কুসলাকুসলং পন সব্বসো অগ্গহিতমেৰাতি।</p>
<p class="bodytext"><a name="para523"></a><span class="paranum">৫২৩</span>. <span class="bld">তা চ</span> চক্খুৰিঞ্ঞাণধাতুআদযো <span class="bld">পঞ্চপি</span>।</p>
<p class="bodytext"><span class="bld">পুরিমেহেৰা</span>তি অনন্তরাদীহি এৰ। জৰনমনোৰিঞ্ঞাণধাতু পন জৰনমনোৰিঞ্ঞাণধাতুযা আসেৰনপচ্চযেনাপি পচ্চযো হোতীতি ৰুত্তোৰাযমত্থো। <span class="bld">ধম্মধাতূ</span>তি পন সহজাতো ৰেদনাদিক্খন্ধো অধিপ্পেতো। তেনাহ <span class="bld">‘‘সহজাত…পে॰… পচ্চযো হোতী’’</span>তি। <span class="bld">অৰিগতাদীহী</span>তি এত্থ <span class="bld">আদি</span>-সদ্দেন মনোৰিঞ্ঞাণধাতুযা যথারহং হেতুঅধিপতিকম্মৰিপাকাহারিন্দ্রিযঝানমগ্গপচ্চযভাৰো সঙ্গয্হতি। তেনাহ <span class="bld">‘‘বহুধা পচ্চযো হোতী’’</span>তি। <span class="bld">একচ্চা চ ধম্মধাতু</span> সুখুমরূপনিব্বানপ্পকারা, যা চ সম্পযোগানন্তরভাৰাদীনং অভাৰেন আরম্মণকরণে যোগ্যা। পঞ্চদ্বারিকৰিপাকৰজ্জনত্থং <span class="bld">‘‘একচ্চায মনোৰিঞ্ঞাণধাতুযা’’</span>তি ৰুত্তং, মনোদ্বারিকা পন ৰিপাকাপি তদারম্মণভূতা একচ্চং ধম্মধাতুং আরব্ভ পৰত্ততীতি। অথ ৰা <span class="bld">‘‘একচ্চায মনোৰিঞ্ঞাণধাতুযা’’</span>তি ইদং সব্বং কামাৰচরকুসলং কামাৰচরকিরিযং অভিঞ্ঞাদ্বযং আরুপ্পদ্বযন্তি এৰরূপং মনোৰিঞ্ঞাণধাতুং সন্ধায ৰুত্তং, লোকুত্তরমনোৰিঞ্ঞাণধাতুযা পন একচ্চা ধম্মধাতু আরম্মণপচ্চযোতি পাকটোযমত্থো। চক্খুৰিঞ্ঞাণধাতুআদীনং চক্খাদীনং যথাৰুত্তপচ্চযধম্মতো অতিরেকেপি পচ্চযধম্মে দস্সেতুং <span class="bld">‘‘ন কেৰল’’</span>ন্তিআদি আরদ্ধং। তত্থ <span class="bld">আলোকাদযো</span>তি আলোকো নাম সূরিযালোকাদি। তস্স সুত্তন্তনযেন উপনিস্সযভাৰো ৰেদিতব্বো, এৰং সেসানিপি।</p>
<p class="bodytext"><span class="bld">ৰিৰরং</span> নাম ৰিসেসতো সোতবিলং। <span class="bld">ৰাযু</span> গন্ধূপসংহরণকৰাতো। <span class="bld">আপো</span> মুখে পক্খিত্তআহারস্স তেমনকউদকং। <span class="bld">পথৰী</span> কাযপ্পসাদস্স নিস্সযভূতা পথৰীধাতু। <span class="bld">ভৰঙ্গমনং</span> দ্বিক্খত্তুং চলিতং ভৰঙ্গচিত্তং। সব্বত্থ <span class="bld">মনসিকারো</span> আৰজ্জনমনসিকারো।</p>
<p class="bodytext"><a name="para524"></a><span class="paranum">৫২৪</span>. অৰিসেসতো <a name="M2.0181"></a> <a name="V2.0169"></a> দট্ঠব্বাকারস্স ৰুচ্চমানত্তা আহ <span class="bld">‘‘সব্বা এৰা’’</span>তি। ৰিসেসতো ৰিপস্সনায ভূমিৰিচারো এসোতি <span class="bld">‘‘সঙ্খতা’’</span>তি ৰিসেসিতং। <span class="bld">পুব্বন্তাপরন্তৰিৰিত্ততো</span>তি এত্থ ‘‘<span class="bld">পুব্বন্তো</span>নাম অতীতো অদ্ধা, <span class="bld">অপরন্তো</span> নাম অনাগতো। উভযত্থ চ সঙ্খতা ধাতুযো সভাৰৰিৰিত্তা অনুপলব্ভমানসভাৰত্তা। <span class="bld">পুব্বন্তো</span> ৰা সভাৰধম্মস্স উদযো ততো পুব্বে অৰিজ্জমানত্তা। <span class="bld">অপরন্তো</span> ৰযো ততো পরং অভাৰতো। তস্মা <span class="bld">পুব্বন্তাপরন্তৰিৰিত্ততো</span>তি পাকাভাৰতো ৰিদ্ধংসাভাৰতোতি ৰুত্তং হোতি।</p>
<p class="bodytext"><span class="bld">ভেরিতলং ৰিয চক্খুদাতু</span> সদ্দস্স ৰিয ৰিঞ্ঞাণস্স নিস্সযভাৰতো। আদাসতলাদীসুপি এসেৰ নযো। <span class="bld">যন্তং</span> নাম উচ্ছুযন্তং। <span class="bld">চক্কযট্ঠী</span>তি তিলমন্থং আহ। সো হি অচক্কবণ্ধোপি তংসদিসতায চক্কযট্ঠীত্বেৰ ৰুচ্চতি, চক্কবন্ধমেৰ ৰা সন্ধায তথা ৰুত্তং। ইমাহি চ উপমাহি নিজ্জীৰান। ভেরিতলদণ্ডাদীনং সমাযোগে, নিজ্জীৰানং সদ্দাদীনং ৰিয নিজ্জীৰানং চক্খুরূপাদীনং সমাযোগে নিজ্জীৰানং চক্খুৰিঞ্ঞাণাদীনং পৰত্তীতি কারণফলানং ধাতুমত্ততং, কারকৰেদকৰিরহঞ্চ দস্সেতি।</p>
<p class="bodytext"><span class="bld">পুরেচরানুচরা ৰিযা</span>তি নিজ্জীৰস্স কস্সচি কেচি নিজ্জীৰা পুরেচরানুচরা ৰিযাতি অত্থো। মনোধাতুযেৰ ৰা অত্তনো খণং অনতিৰত্তন্তী অত্তনো খণ অনতিৰত্তন্তানংযেৰ চক্খুৰিঞ্ঞাণাদীনং অৰিজ্জমানাযপি পুরেচরানুচরাভিসন্ধিযং অনন্তরপুব্বকালাপরকালতায পুরেচরানুচরা ৰিয দট্ঠব্বা।</p>
<p class="bodytext">ছন্নঞ্হি ৰিঞ্ঞাণধাতূনং একজ্ঝং অনেকানন্তরপচ্চযাভাৰতো একজ্ঝং উপ্পত্তিঅভাৰো ৰিয অঞ্ঞমঞ্ঞানন্তরপচ্চযতাভাৰতো অনন্তরুপ্পত্তিপি নত্থি। যদি সিযা, ছল়ারম্মণসন্নিধানে মনসিকারমন্তরেনাপি ছল়ারম্মণূপলদ্ধি সিযা, ন চ হোতি, তস্মা দস্সনাদিঅনন্তরং সৰনাদীনং অভাৰো ৰিয মনোৰিঞ্ঞাণধাতানন্তরং ন দস্সনাদীনি, ন চ দস্সনাদিঅনন্তরং মনোৰিঞ্ঞাণধাতু হোতি। তত্থ ভৰঙ্গস্স, দস্সনাদীনঞ্চ ভিন্নারম্মণতায মনোৰিঞ্ঞাণধাতানন্তরং দস্সনাদীনি, দস্সনাদীনং অনন্তরঞ্চ সৰনাদীনি ন উপ্পজ্জন্তীতি যুত্তমেতং। দস্সনাদীনং, পন সন্তীরমণস্স চ অভিন্নৰিসযতায দস্সনাদিঅনন্তরং ন মনাৰিঞ্ঞাণদাতু হোতীতি অযুত্তন্তি <a name="M2.0182"></a>? নযিদমেৰং নিযতানিযতৰিসযানং ভিন্নৰিসযভাৰুপপত্তিতো। যদি চ দস্সনাদিঅনন্তরং কাচি ৰিঞ্ঞাণধাতু উপ্পজ্জেয্য, সাপি দস্সনাদিদ্বারতায <a name="V2.0170"></a> দস্সনাদিৰিঞ্ঞাণধাতু এৰ সিযা, ন মনোৰিঞ্ঞাণধাতু, ততো চ দস্সনাদিকিচ্চৰিধুরং চিন্তনং মননন্তি মনোদ্বারপ্পৰত্তানং মননকিচ্চাপরিচ্চাগো ৰিয দস্সনৰিঞ্ঞাণধাতুযা দস্সনকিচ্চাপরিচ্চাগো আপজ্জতি। তথা তদনন্তরস্সাতি সব্বাযপি দস্সনৰিঞ্ঞাণভাৰতো চ ৰিঞ্ঞাণকাযা ন ভৰেয্যুং।</p>
<p class="bodytext">যথা পন মনোৰিঞ্ঞাণধাতানন্তরং মনোধাতু, ততো চক্খুৰিঞ্ঞাণাদীনি, এৰং দস্সনৰিঞ্ঞাণধাতানন্তরং মনোধাতু, ততো সোতৰিঞ্ঞাণাদীনি হোন্তীতি চে? ন, মনোধাতুযা দস্সনধাতুভাৰপ্পসঙ্গতো। যথা হি মনসো নিব্বিসেসাৰত্থা মননমত্ততায মনোধাতু, এৰং দস্সনস্স নিব্বিসেসাৰত্থা দস্সনমত্ততায দস্সনধাতু সিযা। তঞ্চ চক্খূৰিঞ্ঞাণং রূপৰিসযন্তি সদ্দাদিৰিসযাভোগাভাৰতো সৰনৰিঞ্ঞাণাদীনং অসম্ভৰো। ততো চ রূপারম্মণপসুতমেৰ ৰিঞ্ঞাণং সিযা মনোৰিঞ্ঞাণানং ৰিয দস্সনৰিঞ্ঞাণাদীনং সমানৰত্থুভাৰপ্পসঙ্গতো, অঞ্ঞৰত্থুসন্নিস্সিতঞ্চ ৰিঞ্ঞাণং ন সিযা, ন চেতং যুত্তং। তস্মা সুখদুক্খানং ৰিয উপেক্খা চক্খুৰিঞ্ঞাণাদীনং, মনোৰিঞ্ঞাণস্স চ ব্যৰধাযিকা <span class="bld">মনোধাতু</span> দট্ঠব্বা, ন চস্সা উপেক্খায ৰিয অদুক্খমসুখতা অদস্সনাদিঅমননতা, অত খো মননকিচ্চাৰিসেসতো মনোৰিঞ্ঞাণসভাগতা। মনো হি হদযৰত্থুম্হি ৰত্তমানো অঞ্ঞৰত্থুসন্নিস্সিতানং ৰিঞ্ঞাণানং ৰিসযং দস্সেত্বা নিৰত্তমানো অগ্গি ৰিয উসুমমত্তে মননমত্তে ঠত্বা নিৰত্ততি, অঞ্ঞৰত্থুসন্নিস্সিতৰিঞ্ঞাণনিরোধে চ উট্ঠহন্তো অগ্গি ৰিয উসুমমত্তে উট্ঠহতি। পচ্চযানুরূপপৰত্তিকানি চ মননমত্তানি মনোৰিঞ্ঞাণধাতুযা অন্তানি হোন্তি। পটিঘসঞ্ঞাসহগতানঞ্হি পঞ্চন্নং ৰিঞ্ঞাণানং ইন্দ্রিযারম্মনপটিঘাতজতায অভিনিপাতমত্তকিচ্চং, মননলক্খণিন্দ্রিযসমুপ্পন্নস্স চ মনোৰিঞ্ঞাণস্স ৰিসযৰিচিন্তনাসম্ভূততায তদনুরূপাচিন্তনা। তস্মা অভিনিপাতপ্পচ্চযপটিঘট্টনানিঘংসবলেন ভৰঙ্গলক্খণং চিত্তং চলনাৰত্থং হুত্বা নিৰত্তমানং চিন্তনাৰিসেসৰিরহতো অভিনিপাতানুগুণং চিন্তনাৰসানং মননমত্তং উপ্পাদেতি।</p>
<p class="bodytext">দস্সনাদিপি <a name="M2.0183"></a> অভিনিপাতমত্তং দুতিযং খণং অনতিৰত্তমানং অত্তানুগুণং চিন্তনামননসমঞ্ঞাৰিরহতো দস্সনাদিঅভিনিপাতৰিসেসৰিচিত্তং চিত্তভাৰাদিনা সমানং চিন্তনাদিমননমত্তং অঞ্ঞৰত্থুস্মিং নিব্বত্তেতি, তস্মা ৰত্থুকিচ্চেহি তং মনোৰিঞ্ঞাণকাযসঙ্গহিতাপি মনোধাতু মনোদ্বারনিক্খমপৰেসভূতা আরম্মণন্তরে দ্বারন্তরমনসিকারতব্বিসযসম্পটিচ্ছনভাৰেন <a name="V2.0171"></a> পঞ্চন্নং ৰিঞ্ঞাণধাতূনং যথাক্কমং পুরেচরা, অনুচরাতি চ ৰুত্তা। সা পনাযং সতিপি ৰিঞ্ঞাণভাৰে মনসো সম্ভূয ৰিসিট্ঠমননকিচ্চাভাৰতো ধাতুভাৰসামঞ্ঞেন মনোমত্তা ধাতু <span class="bld">মনোধাতূ</span>তি ৰুচ্চতি।</p>
<p class="bodytext">যথাৰুত্তেনেৰ চ হেতুনা মত্ত-সদ্দলোপং কত্বা ৰিঞ্ঞাণট্ঠযোগতো মনোমত্তং ৰিঞ্ঞাণন্তি মনোৰিঞ্ঞাণকাযসঙ্গহোপি চস্সা যুজ্জতি এৰ। অঞ্ঞৰিঞ্ঞাণেহি পন দ্বারারম্মণেহি চ ৰিসেসনত্থং ‘‘মনোধাতূ’’তি ৰুত্তাতি। <span class="bld">মনোৰিঞ্ঞাণধাতূ</span>তি পন ৰিঞ্ঞাণধাতুৰিসেসনং মনোগহণং। ধাতুৰিসেসনত্থে চ মনোৰিঞ্ঞাণগ্গহণে ৰিঞ্ঞাণৰিসেসনং দ্বারভূতমনোদস্সনমেৰাতি দ্বারসমঞ্ঞারহত্তা ন মনোধাতূতি ৰুচ্চতি। তঞ্হি মনোদ্বারন্তোগধং, ন চ দস্সনাদিপুরেচরানুচরন্তি মনসো ৰিঞ্ঞাণধাতু, মনসো ৰিঞ্ঞাণন্তি চ মনোদ্বারসমঞ্ঞারহং, সৰিসেসঞ্চ তস্স মননকিচ্চং, ৰিঞ্ঞাণকিচ্চঞ্চাতি মত্তসদ্দস্স লোপমন্তরেন ‘‘মনোৰিঞ্ঞাণ’’ন্তি, নিজ্জীৰভাৰৰিভাৰনত্থং ‘‘মনোৰিঞ্ঞাণধাতূ’’তি চ ৰুচ্চতীতি।</p>
<p class="bodytext"><span class="bld">সল্লমিৰ সূলমিৰ</span> তিৰিধদুক্খতাসমাযোগতো <span class="bld">দট্ঠব্বো। ৰেদনাসল্লসূলযোগা</span>তি ৰেদনাসঙ্খাতসল্লসূলযোগতো। <span class="bld">আতুরা ৰিযা</span>তি তেন আতুরিভূতা পুগ্গলা ৰিয। আসাযেৰ দুক্খং <span class="bld">আসাদুক্খং,</span> আসাৰিঘাতং দুক্খং ৰা। সঞ্ঞা হি অসুভাদিকম্পি সুভাদিতো সজ্জানন্তী আসং, তস্সা চ ৰিঘাতং আসীসিতসুভাদিঅসিদ্ধিযা জনেতীতি। ৰনমিগো তিণপুরিসং পুরিসোতি গণ্হন্তো <span class="bld">অযথাভূচ্চনিমিত্তগ্গাহকো,</span> তথা সঞ্ঞাপীতি আহ <span class="bld">‘‘ৰনমিগো ৰিযা’’</span>তি। কম্মপধানা সঙ্খারাতি <span class="bld">‘‘পটিসন্ধিযং পক্খিপনতো’’</span>তিআদি ৰুত্তং। <span class="bld">জাতিদুক্খানুবন্ধতো</span>তি অত্তনা নিব্বত্তিযমানেন জাতিদুক্খেন অনুবন্ধতা। ভৰপচ্চযা জাতি হি জাতিদুক্খন্তি। পদুমং ৰিয দিস্সমানং খুরচক্কং ৰিয রূপম্পি <a name="M2.0184"></a> ইত্থিআদিভাৰেন দিস্সমানং নানাৰিধুপদ্দৰং জনেতি। সব্বে অনত্থা রাগাদযো, জাতিআদযো চ ৰিসযভূতা, অনুপসন্তা, সপ্পটিভযা চাতি। তপ্পটিপক্খভূতত্তা <span class="bld">অসঙ্খতা ধাতু অমতাদিতো</span> দট্ঠব্বা।</p>
<p class="bodytext"><span class="bld">ৰৰত্থানাভাৰো</span> ‘‘ইদমেৰ ইমস্স আরম্মণ’’ন্তি নিযমাভাৰো, তেন যথা অরঞ্ঞমক্কটো কেনচি অনিৰারিতো গহিতং একং রুক্খসাখং মুঞ্চিত্বা অঞ্ঞং গণ্হাতি, তম্পি মুঞ্চিত্বা অঞ্ঞন্তি কত্থচি অনৰট্ঠিতো পরিব্ভমতি, এৰং গহিতং একং আরম্মণং মুঞ্চিত্বা অঞ্ঞং, তম্পি মুঞ্চিত্বা অঞ্ঞন্তি অনৰট্ঠিততা, আরম্মণং অগ্গহেত্বা পৰত্তিতুং অসমত্থতা চ মক্কটসমানতাতি <a name="V2.0172"></a> দস্সেতি। অট্ঠিৰেধৰিদ্ধোপি উপ্পথং অনুগচ্চ্ছন্তো দুট্ঠস্সো <span class="bld">অস্সখল়ুঙ্কো। যত্থকামনিপাতিতো</span>তি যত্থ কত্থচি ইচ্ছিতারম্মণে নিপাতিভাৰতো। নানাৰেসধারী <span class="bld">রঙ্গনটো</span>।</p>
<p class="centered">আযতনদাতুনিদ্দেসৰণ্ণনা নিট্ঠিতা।</p>
<p class="centered">ইতি পন্নরসমপরিচ্ছেদৰণ্ণনা।</p></div>
<p class="chapter">১৬. ইন্দ্রিযসচ্চনিদ্দেসৰণ্ণনা</p>
<div class="chaptxt">
<p class="subhead">ইন্দ্রিযৰিত্থারকথাৰণ্ণনা</p>
<p class="bodytext"><a name="para525"></a><span class="paranum">৫২৫</span>. <span class="bld">বাৰীসতী</span>তি <a name="M2.0185"></a> <a name="V2.0173"></a> গণনপরিচ্ছেদো। <span class="bld">ইন্দ্রিযানী</span>তি পরিচ্ছিন্নধম্মনিদস্সনং। <span class="bld">চক্খুন্দ্রিয</span>ন্তিআদি তেসং সরূপদস্সনং। তত্থ চক্খুদ্বারে ইন্দট্ঠং কারেতি চক্খুদ্বারভাৰে তংদ্বারিকেহি অত্তনো ইন্দভাৰং পরমিস্সরভাৰং কারযতীতি <span class="bld">চক্খুন্দ্রিযং</span>। তঞ্হি তে রূপগ্গহণে অত্তানং অনুৰত্তেতি, তে চ তং অনুৰত্তন্তি। সেসেসুপি এসেৰ নযো। তস্মা সোতঘানজিব্হাকাযদ্বারে ইন্দট্ঠং কারেতীতি। <span class="bld">কাযিন্দ্রিযং</span>। ৰিজাননলক্খণে ইন্দট্ঠং কারেতীতি <span class="bld">মনিন্দ্রিযং</span>। ইত্থিভাৰলক্খণে, পরিসভাৰলক্খণে, অনুপালনলক্খণে, সুখলক্খণে, দুক্খলক্খণে, সোমনস্সলক্খণে, দোমনস্সলক্খণে, উপেক্খালক্খণে, অধিমোক্খলক্খণে, পগ্গহলক্খণে, উপট্ঠানলক্খণে, অৰিক্খেপলক্খণে, দস্সনলক্খণে, অনঞ্ঞাতং ঞস্সামীতি পৰত্তে জাননলক্খণে, ঞাতানং এৰ ধম্মানং পুন আজাননে অঞ্ঞাতাৰিভাৰে ইন্দট্ঠং কারেতীতি <span class="bld">অঞ্ঞাতাৰিন্দ্রিযং</span>।</p>
<p class="bodytext"><span class="bld">ৰিজানিযা</span>তি ৰিজানেয্য। <span class="bld">ভূমিতো চা</span>তি <span class="bld">চ</span>-সদ্দো অৰুত্তসম্পিপণ্ডনত্থো, তেন তাৰত্বং সঙ্গণ্হাতি, তং পন তাৰত্বং পরতো ৰণ্ণযিস্সাম। অসম্মসনুপগানম্পি অত্থিভাৰতো দট্ঠব্বতা ইধ ন গহিতা।</p>
<p class="bodytext"><span class="bld">পুব্বভাগে</span>তি অরিযমগ্গতো পুব্বভাগে। <span class="bld">অনঞ্ঞাত</span>ন্তি ন অঞ্ঞাতং ন অধিগতং। নিচ্চতায নত্থি এতস্স মতং ভঙ্গো, ন ৰা এতস্মিং অধিগতে মরণন্তি অমতং, পজ্জিতব্বতো পদঞ্চাতি <span class="bld">অমতপদং</span> নিব্বানং। <span class="bld">‘‘এৰং পটিপন্নস্স উপ্পজ্জনতো’’</span>তি এতেন পুব্বভাগৰসেনেতং ইন্দ্রিযং এৰং ৰোহরীযতীতি দস্সেতি। <span class="bld">আজাননতো</span>তি পঠমমগ্গেন দিট্ঠমরিযাদং অনতিক্কমিত্বাৰ জাননতো। যেন তংসমঙ্গিপুগ্গলো, তংসম্পযুত্তধম্মা ৰা অঞ্ঞাতাৰিনো হোন্তি <a name="V2.0174"></a>, সো অঞ্ঞাতাৰিভাৰো পরিনিট্ঠিতকিচ্চজাননখীণাসৰস্স ভাৰভূতো হুত্বা উপ্পত্তিতো <span class="bld">‘‘খীণাসৰস্স উপ্পজ্জনতো’’</span>তি ৰুত্তং।</p>
<p class="bodytext">লিঙ্গেতি গমেতি ঞাপেতীতি লিঙ্গং, লিঙ্গীযতি ৰা এতেনাতি লিঙ্গং। কিং লিঙ্গেতি, কিং ৰা লিঙ্গীযতীতি? ইন্দং, ইন্দো ৰা। ইন্দস্স লিঙ্গ ইন্দলিঙ্গং, ইন্দলিঙ্গস্স অত্থো তংসভাৰো <span class="bld">ইন্দলিঙ্গট্ঠো,</span> ইন্দলিঙ্গমেৰ ৰা ইন্দ্রিযসদ্দস্স <a name="M2.0186"></a> অত্থোতি <span class="bld">ইন্দলিঙ্গট্ঠো</span>। সজ্জিতং উপ্পাদিতন্তি সিট্ঠং, ইন্দেন সিট্ঠং <span class="bld">ইন্দসিট্ঠং। জুট্ঠং</span> সেৰিতং। কম্মসঙ্খাতস্স ইন্দস্স লিঙ্গানি, তেন চ সিট্ঠানীতি কম্মজানেৰ যোজেতব্বানি, ন অঞ্ঞানি, তে চ দ্বে অত্থা কম্মে এৰ যোজেতব্বা, ইতরে চ ভগৰতি এৰাতি আহ <span class="bld">‘‘যথাযোগ’’</span>ন্তি। <span class="bld">তেনা</span>তি ভগৰতো, কম্মস্স চ ইন্দত্তা। <span class="bld">এত্থা</span>তি এতেসু ইন্দ্রিযেসু। <span class="bld">উল্লিঙ্গেন্তি</span> ঞাপেন্তি পকাসেন্তি ফলসম্পত্তিৰিপত্তীহি কারণসম্পত্তিৰিপত্তিঅৰবোধতো। ‘‘সো তং নিমিত্তং আসেৰতী’’তিআদীসু (অ॰ নি॰ ৯.৩৫) গোচরকরণম্পি আসেৰনা ৰুত্তাতি আহ <span class="bld">‘‘কানিচি গোচরাসেৰনাযা’’</span>তি। তত্থ সব্বেসং গোচরিকাতব্বত্তেপি ‘‘কানিচী’’তি ৰচনং অৰিপস্সিতব্বানং বহুলং মনসিকরণেন অনাসেৰনীযত্তা। পচ্চৰেক্খনামত্তমেৰ হি তেসু হোতীতি। ‘‘তস্স তং মগ্গং আসেৰতো’’তিআদীসু (অ॰ নি॰ ৪.১৭০) ভাৰনা আসেৰনাতি ৰুত্তাতি ভাৰেতব্বানি সদ্ধাদীনি সন্ধাযাহ <span class="bld">‘‘কানিচি ভাৰনাসেৰনাযা’’</span>তি।</p>
<p class="bodytext"><span class="bld">আধিপচ্চং</span> ইন্দ্রিযপচ্চযভাৰো। অসতিপি চ ইন্দ্রিযপচ্চযভাৰে ইত্থিপুরিসিন্দ্রিযানং, অত্তনো অত্তনো পচ্চযৰসেন পৰত্তমানে তংসহিতসন্তানে অঞ্ঞাকারেন অপ্পৰত্তমানেহি লিঙ্গাদীহি অনুৰত্তনীযভাৰে আধিপচ্চং। ইমস্মিং চ অত্থে ইন্দন্তি পরিমিস্সরিযং করোন্তিচ্চেৰ <span class="bld">ইন্দ্রিযানি</span>। চক্খাদীসু দস্সিতেন নযেন অঞ্ঞেসঞ্চ জীৰিতাদীনং তদনুৰত্তীসু আধিপচ্চং যথারহং যোজেতব্বং।</p>
<p class="bodytext"><span class="bld">অমোহোযেৰ</span> ন ৰিসুং চত্তারো ধম্মা, তস্মা তস্স সঙ্খারক্খন্ধকথাযং ৰিভাৰিতানি লক্খণাদীনি তেসঞ্চ ৰেদিতব্বানীতি অধিপ্পাযো। <span class="bld">সেসানি তত্থ</span> খন্ধনিদ্দেসে লক্খণাদীহি <span class="bld">অরূপেনেৰ আগতানি</span>।</p>
<p class="bodytext"><a name="para526"></a><span class="paranum">৫২৬</span>. সত্তানং অরিযভূমিপটিলাভো ভগৰতো দেসনায সাধারণং, পদানঞ্চ পযোজনন্তি <a name="V2.0175"></a> আহ <span class="bld">‘‘অজ্ঝত্তধম্মে পরিঞ্ঞাযা’’</span>তিআদি। অঞ্ঞেসম্পি ইন্দ্রিযানং অত্তভাৰপরিযাপন্নতায সতিপি অত্তভাৰপঞ্ঞাপনায মূলভাৰতো চক্খাদীনং সাতিসযা অত্তভাৰপরিযাপন্নাতি ৰুত্তং <span class="bld">‘‘অত্তভাৰপরিযাপন্নানি চক্খুন্দিযাদীনী’’</span>তি (ৰিভ॰ অট্ঠ॰ ২১৯)।<span class="bld"> অভিধম্মট্ঠকথাযং </span>ইত্থিপুরিসিন্দ্রিযানন্তরং জীৰিতিন্দ্রিযদেসনাক্কমো ৰুত্তোতি <a name="M2.0187"></a> ইধাপি <span class="bld">‘‘ততো জীৰিতিন্দ্রিয’’</span>ন্তি ৰুত্তং। তং ইন্দ্রিযযমকদেসনায (যম॰ ৩.ইন্দ্রিযযমক.১ আদযো) সমেতি। <span class="bld">ইন্দ্রিযৰিভঙ্গে</span> (ৰিভ॰ ২১৯ আদযো) পন মনিন্দ্রিযানন্তরং জীৰিতিন্দ্রিযং ৰুত্তং, তং পুরিমপচ্ছিমানং অজ্ঝাত্তিকবাহিরানং অনুপালকভাৰদীপনত্থং তেস মজ্ঝে ৰুত্তন্তি ৰেদিতব্বং। <span class="bld">যঞ্চ কিঞ্চি ৰেদযিতং, সব্বং তং দুক্খং</span>। যাৰ চ দুৰিধত্তভাৰানুপালকস্স জীৰিতিন্দ্রিযস্স পৰত্তি, তাৰ দুক্খভূতানং এতেসং ৰেদযিতানং অনিৰত্তীতি ঞাপনত্থং, তেন চ চক্খাদীনং দুক্খানুবন্ধতায পরিঞ্ঞেয্যতং ঞাপেতি। <span class="bld">পটিপত্তিদস্সনত্থ</span>ন্তি পুব্বভাগপটিপত্তিদস্সনত্থং। <span class="bld">তস্সেৰা</span>তি অনঞ্ঞাতঞ্ঞস্সামীতিন্দ্রিযস্সেৰ। <span class="bld">ততো অনন্তরং ভাৰেতব্বত্তা</span>তি ভাৰনামগ্গসম্পযুত্তং অঞ্ঞিন্দ্রিযং সন্ধায ৰুত্তং। দস্সনান্তরা হি ভাৰনাতি।</p>
<p class="bodytext"><span class="bld">ভেদো</span>তি ইধ সভাৰতো ভেদো অধিপ্পেতো, ন ভূমিপুগ্গলাদিৰসেনাতি আহ <span class="bld">‘‘সেসানং অভেদো’’</span>তি। ননু চ জীৰিতিন্দ্রিযস্স অনুপালনলক্খণং সভাৰো, তেনস্স দুৰিধস্সাপি অভেদোতি? সচ্চমেতং, তস্স পন রূপারূপসভাৰকতো ভেদো গহিতো, ন এৰং সেসানং কোচি ভেদো অত্থীতি তেসং অভেদোতি ভেদাভাৰো ৰুত্তো। ননু চেত্থ ৰেদনা, পঞ্ঞা চ ভিন্দিত্বা ৰুত্তাতি? ন, যথা দেসিতেসু বাৰীসতিযা ইন্দ্রিযেসু ভেদাভেদস্স অধিপ্পেতত্তা।</p>
<p class="bodytext"><a name="para527"></a><span class="paranum">৫২৭</span>. চক্খুন্দ্রিযাদীনং সতিপি পুরেজাতাদিপচ্চযভাৰে ইন্দ্রিযপচ্চযভাৰেন সাধেতব্বমেৰ কিচ্চং <span class="bld">কিচ্চ</span>ন্তি ৰুত্তং তস্স অনঞ্ঞসাধারণত্তা, ইন্দ্রিযকথায চ অধিকতত্তা। অত্তনো তিক্খমন্দাদিআকারো অত্তাকারো, তস্স অনুৰত্তাপনং <span class="bld">অত্তাকারানুৰত্তাপনং</span>। তেনাহ <span class="bld">‘‘তিক্খমন্দাদিসঙ্খাতঅত্তাকারানুৰত্তাপন’’</span>ন্তি। অথ ৰা তিক্খমন্দাদিসঙ্খাতস্স চ অত্তাকারস্স চ অনুৰত্তাপনং <span class="bld">তিক্খ…পে॰… ৰত্তাপনং</span>। ৰিসুং অত্তাকারগ্গহণেন চেত্থ রূপাৰভাসনাদিকস্স সঙ্গহো দট্ঠব্বো। চক্খুন্দ্রিযস্স হি রূপাভিহননযোগ্যতাসঙ্খাতে রূপাৰভাসনসামত্থিযে অসতি ন কদাচিপি চক্খুৰিঞ্ঞাণস্স দস্সনকিচ্চং সম্ভৰতি। এস নযো সোতিন্দ্রিযাদীসুপি। পুব্বঙ্গমভাৰেন মনিন্দ্রিযস্স <span class="bld">ৰসাৰত্তাপনং</span> হোতি, ন অঞ্ঞেসং। তংসম্পযুত্তানিপি হি ইন্দ্রিযানি তব্বসেনেৰ হুত্বা অত্তনো অত্তনো ইন্দ্রিযকিচ্চং সাধেন্তি চেতসিকভাৰতো <a name="V2.0176"></a>, ন তেসং ৰসেন মনিন্দ্রিযং <a name="M2.0188"></a>। অযঞ্হিস্স পুব্বঙ্গমতা। সব্বত্থ চ ইন্দ্রিযপচ্চযভাৰেন সাধেতব্বন্তি অধিকারো অনুৰত্ততীতি দট্ঠব্বো। সতিপি অনুপ্পাদনে, অনুপত্থম্ভনে চ তপ্পচ্চযানং তপ্পৰত্তনে নিমিত্তভাৰো <span class="bld">অনুৰিধানং</span>।</p>
<p class="bodytext">ছাদেত্বা ফরিত্বা উপ্পজ্জমানা সুখদুক্খৰেদনা সহজাতধম্মে অভিভৰিত্বা অজ্জোত্থরিত্বা সযমেৰ পাকটা হোতি, সহজাতধম্মা চ তস্সা ৰসেন সুখদুক্খবাৰপ্পতা ৰিয হোন্তীতি আহ <span class="bld">‘‘যথাসকং ওল়ারিকাকারানুপাপন’’</span>ন্তি। অসন্তস্স, অপণীতস্সপি অকুসলতব্বিপাকাদিসম্পযুত্তস্স যথারহং <span class="bld">মজ্ঝত্তাকারানুপাপনং</span> যোজেতব্বং। সমানজাতিযেহি ৰা সুখদুক্খেহি <span class="bld">সন্তপণীতাকারানুপাপনং</span> দট্ঠব্বং। <span class="bld">পটিপক্খাভিভৰন</span>ন্তি অস্সদ্ধিযাদিপটিপক্খাভিভৰনং। <span class="bld">পসন্নাকারাদা</span>তি পসন্নপগ্গহিতউপট্ঠিতসমাহিতদস্সনাকারানুপাপনং যথাক্কমং সদ্ধাদীনং। <span class="bld">ব্যাপাদাদী</span>তি <span class="bld">আদি</span>-সদ্দেন উদ্ধম্ভাগিযসংযোজনানি গহিতানি। মগ্গসম্পযুত্তস্সেৰ চ অঞ্ঞিন্দ্রিযস্স কিচ্চং দস্সিতং। তেনেৰ চ ফলসম্পযুত্তস্স তংতংসংযোজনপ্পটিপ্পস্সদ্ধিপহানকিচ্চতা দস্সিতা হোতীতি। কতসব্বকিচ্চস্স অঞ্ঞাতাৰিন্দ্রিযং অঞ্ঞস্স কাতব্বস্স অভাৰা অমতাভিমুখমেৰ তব্ভাৰপচ্চযো চ হোতি, ন ইতরানি ৰিয কিচ্চন্তরপসুতং। তেনাহ<span class="bld"> ‘‘অমতাভিমুখভাৰপচ্চযতা চা’’</span>তি।</p> 
<p class="bodytext"><a name="para528"></a><span class="paranum">৫২৮</span>. <span class="bld">ভূমিতো</span> ৰিনিচ্ছযো উত্তানত্থো এৰ। এত্থাহ – কস্মা পন এত্তকেনেৰ ইন্দ্রিযানি ৰুত্তানি, এতানি এৰ চ ৰুত্তানীতি? আধিপচ্চট্ঠৰসেন, <span class="bld">আধিপচ্চং</span> নাম ইস্সরিযন্তি ৰুত্তমেৰেতং। তযিদং আধিপচ্চং অত্তনো অত্তনো কিচ্চে, ফলে চাতি অঞ্ঞেসম্পি সভাৰধম্মানং কস্মা ন লব্ভতি? পচ্চযাধীনৰুত্তিকা হি পচ্চযুপ্পন্নাতি সিযা ফলহেতুধম্মেসু অনুৰত্তনানুৰত্তনীযতাতি? সচ্চমেতং, তথাপি অত্থি তেসং ৰিসেসো। স্বাযং ‘‘চক্খুৰিঞ্ঞাণাদিপ্পৰত্তিযঞ্হি চক্খাদীনং সিদ্ধমাধিপচ্চ’’ন্তিআদিনা (ৰিভ॰ অট্ঠ॰ ২১৯) <span class="bld">অট্ঠকথাযং</span> দস্সিতোযেৰ। অপিচ খন্ধপঞ্চকে যাযং সত্তপঞ্ঞত্তি, তস্সা ৰিসেসনিস্সযো ‘‘ছ অজ্ঝত্তিকানি আযতনানী’’তি তানি তাৰ আধিপচ্চত্তং উপাদায ‘‘চক্খুন্দ্রিযং…পে॰…মনিন্দ্রিয’’ন্তিআদিতো (ৰিভ॰ ২১৯) ৰুত্তানি। স্বাযং অত্তভাৰো ইমেসং ৰসেন ‘‘ইত্থী পুরিসো’’তি সমঞ্ঞং লভতীতি দস্সনত্থং <a name="M2.0189"></a> ভাৰদ্বযং। তযিমে উপাদিন্নধম্মা যেন ধম্মেন পৰত্তন্তি, অযং সো ধম্মো তেসং ঠিতিহেতূতি দস্সনত্থং জীৰিতিন্দ্রিযং। স্বাযং সত্তসঞ্ঞিতো ধম্মপুঞ্জো পবন্ধৰসেন পৰত্তমানো ইমাহি ৰেদনাহি সংকিলিস্সতীতি <a name="V2.0177"></a> দস্সনত্থং ৰেদনাপঞ্চকং। ততো ৰিসুদ্ধিকামানং ৰোদানসম্ভারদস্সনত্থং সদ্ধাদিপঞ্চকং। সম্ভৰৰোদানসম্ভারা ইমেহি ৰিসুজ্জন্তি, ৰিসুদ্ধিপ্পত্তা নিট্ঠিতকিচ্চাৰ হোন্তীতি দস্সনত্থং অনঞ্ঞাতঞ্ঞস্সামীতিন্দ্রিযাদীনি তীণি ৰুত্তানি। সব্বত্থ ‘‘আধিপচ্চত্তং উপাদাযা’’তি পদং যোজেতব্বং। এত্তাৰতা অধিপ্পেতত্থসিদ্ধীতি অঞ্ঞেসং অগ্গহণং।</p>
<p class="bodytext">অথ ৰা পৰত্তিনিৰত্তীনং নিস্সরাদিদস্সনত্তম্পি এতানিযেৰ ৰুত্তানি। পৰত্তিযা হি ৰিসেসতো মূলনিস্সযভূতানি ছ অজ্ঝত্তিকাযতনানি। যথাহ ‘‘ছসু লোকো সমুপ্পন্নো’’তিআদি (সু॰ নি॰ ১৭১)। তস্স উপ্পত্তি ইত্থিপুরিসিন্দ্রিযেহি ৰিসভাগৰত্থুসরাগনিমিত্তেহি যেভুয্যেন সত্তকাযস্স অভিনিব্বত্তি। ৰুত্তঞ্হেতং ‘‘তিণ্ণং খো, মহারাজ, সন্নিপাতা গব্ভস্স অৰক্কন্তি হোতি মাতা চ উতুনী হোতি, গন্ধব্বো চ পচ্চুপট্ঠিতো হোতি, মাতাপিতরো চ সন্নিপতিতা হোন্তী’’তিআদি (ম॰ নি॰ ১.৪০৮; মি॰ প॰ ৪.১.৬)। অৰট্ঠানং জীৰিতিন্দ্রিযেন তেন অনুপালেতব্বতো। তেনাহ ‘‘আযু ঠিতি যপনা যাপনা’’তিআদি (ধ॰ স॰ ১৯)। উপভোগো ৰেদনাহি। ৰেদনাৰসেন হি ইট্ঠাদিসব্বৰিসযূপভোগো। যথাহ ‘‘ৰেদযতি ৰেদযতীতি খো, ভিক্খৰে, তস্মা ৰেদনাতি ৰুচ্চতী’’তি (ম॰ নি॰ ১.৪৫০)। এৰং পৰত্তিযা নিস্সযসমুপ্পাদট্ঠিতিসম্ভোগদস্সনত্তং চক্খুন্দ্রিযং যাৰ উপেক্খিন্দ্রিযন্তি চুদ্দসিন্দ্রিযানি দেসিতানি। যথা চেতানি পৰত্তিযা, এৰং ইতরানি নিৰত্তিযা। ৰিৰট্টসন্নিস্সিতেন হি নিব্বত্তিতানি সদ্ধাদীনি পঞ্চিন্দ্রিযানি নিৰত্তিযা নিস্সযো। উপ্পাদো অনঞ্ঞাতঞ্ঞস্সামীতিন্দ্রিযেন তস্স নিৰত্তিৰসেন পঠমং উপ্পজ্জনতো। অৰট্ঠানং অঞ্ঞিন্দ্রিযেন, উপভোগো অঞ্ঞাতাৰিন্দ্রিযেন অগ্গফলসমুপভোগতো। খীণাসৰাহি ৰিসৰিতায নিব্বুতিসুখং পরিভুজ্জন্তি। এৰম্পি এতানি এৰ ইন্দ্রিযানি দেসিতানি। এত্তাৰতা যথাধিপ্পেতত্থসিদ্ধিতো অঞ্ঞেসং অগ্গহণং। ইমিনাৰ নেসং দেসনাক্কমোপি সংৰণ্ণিতোতি ৰেদিতব্বোতি।</p>
<p class="centered">ইন্দ্রিযনিদ্দেসৰণ্ণনা নিট্ঠিতা।</p>
<p class="subhead">সচ্চৰিত্থারকথাৰণ্ণনা</p>
<p class="bodytext"><a name="para529"></a><span class="paranum">৫২৯</span>. অরিযসদ্দেন <a name="M2.0190"></a> <a name="V2.0178"></a> ৰিসেসনং অকত্বা কেৰলং সচ্চসদ্দেন উদ্ধিট্ঠানিপি অরিযসচ্চানি এৰাতি দস্সেন্তো <span class="bld">‘‘সচ্চানীতি চত্তারি অরিযসচ্চানী’’</span>তি আদ। সমাঞ্ঞজোতনা হি ৰিসেসে অৰতিট্ঠতি, ৰিসেসত্থিনা চ ৰিসেসো অনুপযুজ্জিতব্বোতি। অরিযসচ্চেসু ৰা ৰিচারিতেসু ইতরানিপি অত্থতো ৰিচারিতানেৰ হোন্তীতি ৰিপস্সনায চ ভূমিভূতানি, অরিযসচ্চানেৰাতি চ কত্বা ‘‘সচ্চানী’’তি উদ্ধরিত্বাপি <span class="bld">‘‘চত্তারি অরিযসচ্চানী’’</span>তি ৰুত্তং।</p>
<p class="bodytext"><span class="bld">সাসনক্কমো</span>তি অরিযসচ্চানি ৰুচ্চন্তি, অরিযসচ্চদেসনা ৰা। সকলঞ্হি সাসনং ভগৰতো ৰচনং সচ্চৰিনিমুত্তং নত্থি পৰত্তিনিৰত্তিতদুভযহেতুসন্দস্সনৰসেন পৰত্তনতো। তস্মা সচ্চেসু কমতি, সীলসমাধিপঞ্মাসঙ্খাতং ৰা সাসনং এতেসু কমতি, পরিঞ্ঞাদিকিচ্চসাধনৰসেন পৰত্ততি, তস্মা কমতি এত্থাতি কমো, কিং কমতি? সাসনং। সাসনস্স কমো <span class="bld">‘‘সাসনক্কমো’’</span>তি সচ্চানি সাসনপ্পৰত্তিট্ঠানানি ৰুচ্চন্তি, তংদেসনা চ তব্বোহারেনাতি।</p>
<p class="bodytext"><span class="bld">তথা</span>তি তংসভাৰা দুক্খাদিসভাৰা। <span class="bld">অৰিতথা</span>তি অমুসাসভাৰা বাধনাদিভাৰেন ভূতসভাৰা। <span class="bld">অনঞ্ঞথা</span>তি অঞ্ঞাকাররহিতা অবাধনাদিআকারৰিৰিত্তা। দুক্খদুক্খতাতন্নিমিত্ততাহি অধিট্ঠিতত্তা <span class="bld">পীল়নট্ঠো</span>। সমেচ্চ সম্ভূয পচ্চযেহি কতভাৰো <span class="bld">সঙ্খতট্ঠো</span>। দুক্খদুক্খতাতন্নিমিত্ততাহি পরিদহনং, কিলেসদাহসমাযোগো ৰা <span class="bld">সন্তাপট্ঠো</span>। জরায, মরণেন চাতি দ্বেদা ৰিপরিণামেতব্বতা <span class="bld">ৰিপরিণামট্ঠো</span>। এত্থ চ পীল়নট্ঠো দুক্খস্স সরসেনেৰ আৰিভৰনাকারো, ইতরে যথাক্কমং সমুদযমগ্গনিরোধদস্সনেহি আৰিভৰনাকারাতি অযং চতুন্নম্পি ৰিসেসো। তত্রত্রাভিনন্দনৰসেন ব্যাপিত্বা ঊহনং রাসিকরণং দুক্খস্স নিব্বত্তনং <span class="bld">আযূহনং</span> আকারস্স ব্যাপনত্থত্তা। আগচ্ছতি সমুদযতোতি ৰা আযং, দুক্খং, তস্স ঊহনং পৰত্তনং <span class="bld">আযূহনং,</span> অযং সরসেনেৰ আৰিভৰনাকারো। নিদদাতি দুক্খন্তি <span class="bld">নিদানং,</span> ‘‘ইদং তং দুক্খ’’ন্তি সম্পটিচ্ছাপেন্তং ৰিয সমুট্ঠাপেতীতি অত্থো। অযং <span class="bld">নিদানট্ঠো</span> দুক্খদস্সনেন আৰিভৰনাকারো। সংসারদুক্খেন সংযোজনং <span class="bld">সংযোগট্ঠো</span> <a name="M2.0191"></a>। মগ্গাধিগমননিৰারণং <span class="bld">পলিবোধট্ঠো</span>। ইমে চ সংযোগপলিবোধট্ঠা নিরোধমগ্গদস্সনেহি আৰিভৰনাকারা। নিস্সরন্তি সত্তা এত্থ, সযমেৰ ৰা নিস্সটং ৰিসংযুত্তং সব্বসঙ্খতেহি সব্বূপধিপটিনিস্সগ্গভাৰতোতি <span class="bld">নিস্সরনং</span>। অযমস্স <a name="V2.0179"></a> সভাৰেন আৰিভৰনাকারো, ইতরে ৰিৰেকাসঙ্খাতামতট্টা, সমুদযক্খরঅপচ্চযঅৰিনাসিতা ৰা সমুদযমগ্গদুক্খদস্সনেন আৰিভৰনাকারা।</p>
<p class="bodytext">সংসারতো নিগ্গমনং <span class="bld">নিয্যানং</span>। অযমস্স সরসেন আৰিভৰনাকারো। পরিবোধূপচ্ছেদনেন নিব্বানাধিগমোৰ নিব্বাননিমিত্তত্তা মগ্গস্স <span class="bld">হেতুট্ঠো</span>। পঞ্ঞাপধানত্তা চস্স নিব্বানদস্সনং, চতুসচ্চদস্সনং ৰা <span class="bld">দস্সনট্ঠো</span>। চতুসচ্চদস্সনে, কিলেসদুক্খসন্তাপৰূপসমনে চ আধিপচ্চং করোন্তি মগ্গধম্মা সম্পযুত্তধম্মেসূতি সো মগ্গস্স <span class="bld">আধিপতেয্যট্ঠো</span>। ৰিসেসতো ৰা আলম্বনাধিপতিভূতা মগ্গধম্মা হোন্তি ‘‘মগ্গাধিপতিনো’’তি (ধ॰ স॰ তিকমাতিকা ১৬) ৰচনতোতি সো তেসং আকারো <span class="bld">আধিপতেয্যট্ঠো</span>। এতে হেতুদস্সনাধিপতেয্যট্ঠা সমুদযনিরোধদুক্খদস্সনেহি আৰিভৰনাকারা। এৰমাদি আহাতি সম্বন্ধো। <span class="bld">অভিসমযট্ঠো</span>তি অভিসমেতব্বট্ঠো। অভিসমযস্স ৰা ৰিসযভূতো অত্থো অভিসমযট্ঠো। অথ ৰা অভিসমযস্স পৰত্তিআকারো <span class="bld">অভিসমযট্ঠো</span>। সো চেত্থ অভিসমেতব্বেন পীল়নাদিনা দস্সিতোতি দট্ঠব্বো।</p>
<p class="bodytext"><a name="para530"></a><span class="paranum">৫৩০</span>. কুচ্ছিতং খং <span class="bld">দুক্খং,</span> গারয্হং হুত্বা অসারন্তি অত্থো।</p>
<p class="bodytext"><span class="bld">‘‘সমাগমো সমেত’’</span>ন্তিআদীসু কেৰলস্স <span class="bld">আগম</span>সদ্দস্স, <span class="bld">এত</span>-সদ্দস্স চ পযোগে সংযোগত্থস্স অনুপলব্ভনতো, <span class="bld">সং</span>-সদ্দস্স চ সংযোগে উপলব্ভনতো <span class="bld">‘‘সংযোগং দীপেতী’’</span>তি আহ অন্বযতো, ব্যতিরেকতো চ তদত্থজোতকতাসিদ্ধিতো। <span class="bld">উপ্পন্নং উদিত</span>ন্তি এত্থাপি এসেৰ নযো। <span class="bld">অয</span>-সদ্দো গতিঅত্থে সিদ্ধো হেতুসদ্দোৰিয কারণং দীপেতি। অত্তনো ফলনিপ্ফাদনেন অযতি পৰত্ততি, এতি ৰা এতস্মা ফলন্তি <span class="bld">অযো</span>তি, <span class="bld">সংযোগে উপ্পত্তিকারণং সমুদযো</span>তি। এত্থ ৰিসুং পযুজ্জমানাপি উপসগ্গসদ্দা সধাতুকং সংযোগত্থং, উপ্পাদত্থঞ্চ দীপেন্তি, কিরিযাৰিসেসকত্তাতি ৰেদিতব্বা।</p>
<p class="bodytext"><span class="bld">‘‘অভাৰো</span> <a name="M2.0192"></a> <span class="bld">এত্থ রোধস্সাতি নিরোধো’’</span>তি এতেন নিব্বানস্স দুক্খৰিৰিত্তভাৰং দস্সেতি। <span class="bld">সমধিগতে</span> তস্মিং তদধিগমতো পুগ্গলস্স রোধাভাৰো পৰত্তিসঙ্খাতস্স রোধস্স পটিপক্খভূতায নিৰত্তিযা অধিগতত্তাতি। এতস্মিঞ্চ অত্থে অভাৰো এতস্মিং রোধস্সাতি <span class="bld">নিরোধো</span> ইচ্চেৰ পদসমাসো। দুক্খাভাৰো পনেত্থ পুগ্গলস্স, ন নিব্বানস্সেৰ। অনুপ্পাদো এৰ নিরোধো <span class="bld">অনুপ্পাদনিরোধো</span>। আযতিং ভৰাদীসু অপ্পৰত্তি, ন পন ভঙ্গোতি ভঙ্গৰাচকং নিরোধসদ্দং নিৰত্তেত্বা <a name="V2.0180"></a> অনুপ্পাদৰাচকং গণ্হাতি। এতস্মিং অত্থে কারণে ফলূপচারং কত্বা নিরোধপচ্চযো নিরোধোতি ৰুত্তো।</p>
<p class="bodytext"><span class="bld">পটিপদা চ হোতি</span> পুগ্গলস্স দুক্খনিরোদপ্পত্তিযা। ননু চ সা এৰ দুক্খনিরোদপ্পত্তীতি তস্সা এৰ সা পটিপদাতি ন যুজ্জতীতি? ন পুগ্গলাধিগমস্স পত্তিভাৰেন, যেহি সো অধিগচ্ছতি, তেসং কারণভূতানং পটিপদাভাৰেন চ ৰুত্তত্তা। সচ্ছি কিরিযাসচ্ছিকরণধম্মানঞ্হি অঞ্ঞত্থাভাৰেপি পুগ্গলসচ্ছিকিরিযাধম্মভাৰেহি নানত্তং কত্বা নিদ্দেসো কতোতি। অথ ৰা যং দুক্খনিরোধপ্পত্তিযা নিট্ঠানং ফলং, সযঞ্চ দুক্খনিরোধপ্পত্তিভূতং, তস্স অভিসমযভূতায দুক্খনিরোধপ্পত্তিযা পটিপদতা দট্ঠব্বা।</p>
<p class="bodytext"><a name="para531"></a><span class="paranum">৫৩১</span>. <span class="bld">বুদ্ধাদযো অরিযা পটিৰিজ্ঝন্তী</span>তি এত্থ পটিৰিদ্ধকালে পৰত্তং বুদ্ধাদিৰোহারং ‘‘অগমা রাজগহং বুদ্ধো’’তিআদীসু (সু॰ নি॰ ৪১০) ৰিয ভাৰিনি ভূতে ৰিয উপচারোতি পুরিমকালেপি আরোপেত্বা ‘‘বুদ্ধাদযো’’তি ৰুত্তং। তে হি বুদ্ধাদযো চতূহি মগ্গেহি পটিৰিজ্ঝন্তীতি। <span class="bld">তস্মা অরিযসচ্চানীতি ৰুচ্চন্তী</span>তি এত্থ অরিযপটিৰিজ্ঝিতব্বানি সচ্চানি অরিযসচ্চানীতি পুরিমপদে উত্তরপদলোপো অরিযসচ্চানীতি ৰুচ্চন্তীতি অত্থো। তথাগতেন হি সযং অধিগতত্তা, পৰেদিতত্তা, ততো এৰ চ অঞ্ঞেহি অধিগমনীরত্তা তানি তস্স হোন্তীতি। <span class="bld">অরিযভাৰসিদ্ধিতোপী</span>তি এত্থ অরিযসাধকানি সচ্চানি অরিযসচ্চানীতি পুব্বে ৰিয উত্তরপদলোপো দট্ঠব্বো। <span class="bld">অরিযানি সচ্চানীতিপী</span>তি এত্থ অৰিতথভাৰেন অরণীযত্তা অধিগন্তব্বত্তা অরিযানি, অরিযসমঞ্ঞা ৰা অৰিসংৰাদকে অৰিতথে নিরুল়্হা দট্ঠব্বা।</p>
<p class="bodytext"><a name="para532"></a><span class="paranum">৫৩২</span>. <span class="bld">বাধনলক্খণ</span>ন্তি <a name="M2.0193"></a> এত্থ দুক্খদুক্খতন্নিমিত্তভাৰো, উদযৰযপটিপীল়িতভাৰো ৰা বাধনং। ভৰাদীসু জাতিআদিৰসেন, চক্খুরোগাদিৰসেন চ অনেকদা দুক্খস্স পৰত্তনমেৰ পুগ্গলস্স সন্তাপনং, তদস্স কিচ্চং রসোতি <span class="bld">সন্তাপনরসং</span>। পৰত্তিনিৰত্তীসু সংসারৰিমোক্খেসু পৰত্তি হুত্বা গয্হতীতি <span class="bld">পৰত্তিপচ্চুপট্ঠানং</span>। পভৰতি এতস্মা দুক্খং নিব্বত্ততি, পুরিমভৰেন পচ্ছিমভৰো ঘটিতো সংযুত্তো হুত্বা পৰত্ততীতি <span class="bld">পভাৰো</span>। ‘‘এৰম্পি তণ্হানুসযে অনূহতে, নিব্বত্ততি দুক্খমিদং পুনপ্পুন’’ন্তি (ধ॰ প॰ ৩৩৮; নেত্তি॰ ৩০) এৰং পুনপ্পুনং উপ্পাদনং <span class="bld">অনুপচ্ছেদকরণং</span>। ভৰনিস্সরণনিৰারণং <span class="bld">পলিবোধো</span>। তণ্হক্খযাদিভাৰেন সব্বদুক্খসন্ততা <span class="bld">সন্তি। অচ্চুতিরস</span>ন্তি অচ্চুতিসম্পত্তিকং অচৰনকিচ্চং ৰা। <span class="bld">কিচ্চ</span>ন্তি চ চৰনাভাৰং <a name="V2.0181"></a> কিচ্চমিৰ কত্বা পরিযাযেন ৰুত্তং, অচৰনঞ্চস্স সভাৰাপরিচ্চজনং অৰিকারিতা দট্ঠব্বা। পঞ্চক্খন্ধনিমিত্তসুঞ্ঞতায অৰিগ্গহং হুত্বা গয্হতীতি <span class="bld">অনিমিত্তপচ্চুপট্ঠানং</span>। অনুসযসমুচ্ছিন্দনেন সংসারচারকতো নিগ্গমনূপাযভাৰো <span class="bld">নিয্যানং</span>। সব্বকিলেসানং অনুপ্পাদনিরোধনং <span class="bld">কিলেসপ্পহানকরণং</span>। নিমিত্ততো, পৰত্ততো চ চিত্তস্স ৰুট্ঠানং হুত্বা গয্হতীতি <span class="bld">ৰুট্ঠানপচ্চুপট্ঠানং</span>।</p>
<p class="bodytext"><a name="para533"></a><span class="paranum">৫৩৩</span>. অসুৰণ্ণাদি সুৰণ্ণাদি ৰিয দিস্সমানং <span class="bld">মাযা</span>তি ৰত্থুসব্ভাৰা তস্সা ৰিপরীততা ৰুত্তা। উদকং ৰিয দিস্সমানা পন <span class="bld">মরীচি</span> উপগতানং তুচ্ছা। ৰত্থুমত্তম্পি তস্সা ন দিস্সতীতি <span class="bld">ৰিসংৰাদিকা</span> ৰুত্তা। মরীচিমাযাঅত্তৰিধুরো ভাৰো <span class="bld">তচ্ছাৰিপরীতভূতভাৰো। অরিযঞাণস্সা</span>তি অরিযস্স অৰিতথগ্গাহকস্স ঞাণস্স, তেন পটিৰেধঞাণং ৰিয পচ্চৰেক্খণঞাণম্পি গহিতং হোতি। তেসং গোচরভাৰো পটিৰিজ্জিতব্বতা, আরম্মণভাৰো চ দট্ঠব্বো। <span class="bld">অগ্গিলক্খণং</span> উণ্হত্তং। তঞ্হি কত্থচি কট্ঠাদিউপাদানভেদে ৰিসংৰাদকং, ৰিপরীতং, অভূতং ৰাকদাচিপি ন হোতি। ‘‘জাতিধম্মা জরাধম্মা, অথো মরণধম্মিনো’’তি (অ॰ নি॰ ৩.৩৯; ৫.৫৭) এৰং ৰুত্তা জাতিআদিকা <span class="bld">লোকপকতি</span>। একচ্চানং তিরচ্ছানানং তিরিযং দীঘতা, মনুস্সাদীনং উদ্ধং দীঘতা, ৰুদ্ধিনিট্ঠং পত্তানং পুন অৰড্ঢনন্তি এৰমাদিকা চ <span class="bld">লোকপকতী</span>তি ৰদন্তি। তচ্ছাৰিপরীতভূতভাৰেসু পচ্ছিমো <span class="bld">তথতা</span>। পঠমো <span class="bld">অৰিতথতা,</span> মজ্ঝিমো <span class="bld">অনঞ্ঞততা</span>তি অযমেতেসং ৰিসেসো,</p>
<p class="bodytext"><span class="bld">দুক্খা</span> <a name="M2.0194"></a> <span class="bld">অঞ্ঞং ন বাধক</span> ন্তি কস্মা ৰুত্তং, ননু তণ্হাপি জাতি ৰিয দুক্খনিমিত্ততায বাধিকাতি? ন, বাধকপ্পভৰভাৰেন ৰিসুং গহিতত্তা। এৰম্হি পৰত্তি, পৰত্তিহেতু চ অসঙ্করতো বোধিতা হোন্তি। অথ ৰা জাতিআদীনং ৰিয দুক্খস্স অধিট্ঠানভাৰো, দুক্খদুক্খতা চ বাধকতা, ন দুক্খপ্পভৰতাতি নত্থি তণ্হায পভৰভাৰেন ৰিসুং গহিতায বাধকভাৰপসঙ্গো। তেনাহ <span class="bld">‘‘দুক্খা অঞ্ঞং ন বাধক’’</span>ন্তি। <span class="bld">বাধকত্তনিযামেনা</span>তি দুক্খং বাধকমেৰ, দুক্খমেৰ বাধকন্তি এৰং দ্বিধাপি বাধকত্তাৰধারনেনাতি অত্থো। <span class="bld">বাধকত্তনিযামেনা</span>তি হি বাধকস্স, বাধকত্তে চ নিযামেন। যতা বাধকত্তস্স দুক্খে নিযততা, এৰং দুক্খস্স চ বাধকত্তে নিযততাতি।</p>
<p class="bodytext"><span class="bld">তং ৰিনা নাঞ্ঞতো</span>তি সতিপি অৰসেসকিলেসঅৰসেসাকুসলসাসৰকুসলমূলাৰসেসসাসৰকুসলধম্মানং <a name="V2.0182"></a> দুক্খহেতুভাৰে ন তণ্হায ৰিনা তেসং দুক্খহেতুভাৰো অত্থি, তেহি পন ৰিনাপি তণ্হায দুক্খহেতুভাৰো অত্থি কুসলেহি ৰিনা অকুসলেহি রূপাৰচরাদিকুসলেহি ৰিনা কামাৰচরাদীহি চ তণ্হায দুক্খনিব্বত্তকত্তা। সন্তভাৰস্স, সন্তভাৰে ৰা নিযামো সন্তভাৰনিযামো, তেন <span class="bld">সন্তভাৰনিযামেন। তচ্ছনিয্যানভাৰত্তা</span>তি দ্বিধাপি নিযামেন তচ্ছো নিয্যানভাৰো এতস্স, ন মিচ্ছামগ্গস্স ৰিয ৰিপরীততায, ন লোকিযমগ্গস্স ৰিয ৰা অনেকন্তিকতায অতচ্ছোতি তচ্ছনিয্যানভাৰো, মগ্গো, তস্স ভাৰো তচ্ছনিয্যানভাৰত্তং, তস্মা তচ্ছনিয্যানভাৰত্তা। সব্বত্থ দ্বিধাপি নিযামেন তচ্ছাৰিপরীতভূতভাৰো ৰুত্তোতি আহ <span class="bld">‘‘ইতি তচ্ছাৰিপল্লাসা’’</span>তিআদি।</p>
<p class="bodytext"><a name="para534"></a><span class="paranum">৫৩৪</span>. সচ্চসদ্দস্স সম্ভৰন্তানং অত্থানং উদ্ধরণং, সম্ভৰন্তে ৰা অত্থে ৰত্বা অধিপ্পেতস্স অত্থস্স উদ্ধরণং নিদ্ধারণং <span class="bld">অত্থুদ্বারো। ৰিরতিসচ্চে</span>তি মুসাৰাদৰিরতিযং। ন হি অঞ্ঞৰিরতীসু সচ্চসদ্দো নিরুল়্হো। যে পন ‘‘ৰিরতিসচ্চং সমাদানৰিরতী’’তি ৰদন্তি, তেসম্পি ন সমাদানমত্তং ৰিরতিসচ্চং, অথ খো সমাদানাৰিসংৰাদনং। তং পন পটিঞ্ঞাসচ্চং মুসাৰাদৰিরতিযেৰ হোতি। ‘‘ইদমেৰ সচ্চং, মোঘমঞ্ঞ’’ন্তি (ম॰ নি॰ ২.১৮৭, ২০২-২০৩, ৪২৭; ৩.২৭-২৯) পৰত্তা দিট্ঠি ‘‘সচ্চ’’ন্তি অভিনিৰিসনৰুত্তিযা <span class="bld">দিট্ঠিসচ্চং</span>। অমোসধম্মত্তা নিব্বানং <span class="bld">পরমত্থসচ্চং</span>। ‘‘অমোসধম্মং নিব্বানং, তদরিযা সচ্চতো ৰিদূ’’তি (সু॰ নি॰ ৭৬৩) হি ৰুত্তং, তস্স পন তংসম্পাপকস্স <a name="M2.0195"></a> চ মগ্গস্স পজাননা পটিৰেধো অৰিৰাদকারণন্তি দ্বযম্পি ‘‘একং হি সচ্চং ন দুতিযমত্থি, যস্মিং পজা নো ৰিৰদে পজান’’ন্তি ইমিস্সা (সু॰ নি॰ ৮৯০; মহানি॰ ১১৯) গাথায ‘‘সচ্চ’’ন্তি ৰুত্তং।</p>
<p class="bodytext"><a name="para535"></a><span class="paranum">৫৩৫</span>. ‘‘নেতং দুক্খং অরিযসচ্চন্তি আগচ্ছেয্য, নেতং ঠানং ৰিজ্জতী’’তি এতেন জাতিআদীনং দুক্খঅরিযসচ্চভাৰে অৰিপরীততং দস্সেতি একন্তেনেৰ বাধকভাৰতো। ‘‘অঞ্ঞং দুক্খং অরিযসচ্চন্তি আগচ্ছেয্য, নেতং ঠানং ৰিজ্জতী’’তি ইমিনা দুক্খঅরিযসচ্চভাৰস্স জাতিআদীসু নিযততং দস্সেতি অনঞ্ঞত্থভাৰতো। সচেপি কথঞ্চি কোচি এৰংচিত্তো আগচ্ছেয্য, পঞ্ঞাপনে পন সহধম্মেন ঞাপনে অত্তনো ৰাদস্স পতিট্ঠাপনে সমত্থো নত্থীতি দস্সেতুং <span class="bld">‘‘অহমেতং…পে॰… পঞ্ঞপেস্সামীতি আগচ্ছেয্য, নেতং ঠানং ৰিজ্জতী’’</span>তি ৰুত্তং। জাতিআদীনং অনঞ্ঞথতা অঞ্ঞস্স চ ততাভূতস্স অভাৰোযেৰেত্থ ঠানাভাৰো। সচেপি কোচি আগচ্ছেয্য আগচ্ছতু, ঠানং পন নত্থীতি অযমেত্থ সুত্তত্থো। এস নযো দুতিযসুত্তেপি। তত্থ পন <a name="V2.0183"></a> অত্তভাৰপটিলাভেনেৰ সত্তানং জাতিআদীনং পত্তি, সম্মুখীভাৰো চ হোতীতি সম্পত্তত্তা, পচ্চক্খতা চ পঠমতা, যতো তং ভগৰতা পঠমং দেসিতং, তন্নিমিত্ততা দুতিযতা, তদুপসমতা ততিযতা, তংসম্পাপকতা চতুত্থতাতি দট্ঠব্বা।</p>
<p class="bodytext"><span class="bld">‘‘এতপরমতো’’</span>তি এতেন চতূহি অরিযসচ্চেহি পৰত্তিআদীনং অনৰসেসপরিযাদানমাহ। নিব্বুতিকামেন পরিজাননাদীহি অঞ্ঞং কিঞ্চি কিচ্চং কাতব্বং নত্তি, ধম্মঞাণকিচ্চং ৰা ইতো অঞ্ঞং নত্থি, পরিঞ্ঞেয্যাদীনি চ এতপরমানেৰাতি চত্তারিযেৰ ৰুত্তানি। তণ্হায আদীনৰদস্সাৰীনং ৰসেন তণ্হাৰত্থুআদীনং এতপরমতাযাতি ৰুত্তং। তথা আলযে পঞ্চকামগুণসঙ্খাতে, সকলৰত্থুকামসঙ্খাতে, ভৰত্তযসঙ্খাতে ৰা দুক্খে দোসদস্সাৰীনং ৰসেন আলযাদীনং এতেপরমতাযাতি ৰুত্তং।</p>
<p class="bodytext"><a name="para536"></a><span class="paranum">৫৩৬</span>. <span class="bld">‘‘ওল়ারিকত্তা’’</span>তি ইদং জাতিআদীনং দুক্খভাৰস্স পচুরজনপাকটতামত্তং সন্ধায ৰুত্তং, ন অরিযেন ঞাণেন পটিৰিজ্ঝিতব্বাকারং। <span class="bld">ত</span>ন্তি দুক্খং। <span class="bld">অকত</span>ন্তি অনিব্বত্তিতং, অনিপ্ফাদিতকারণন্তি অধিপ্পাযো। কারণে হি সিদ্ধে ফলং সিদ্ধমেৰ হোতি। <span class="bld">‘‘নেৰ অকতং আগচ্ছতী’’</span>তি চ ইমিনা অহেতুৰাদং <a name="M2.0196"></a> পটিক্খিপতি। <span class="bld">‘‘ন ইস্সরনিম্মানাদিতো’’</span>তি এতেন পজাপতিপুরিসপকতিকালাদিৰাদে পটিক্খিপতি। যং পনেত্থ ৰত্তব্বং, তং পরতো আৰি ভৰিস্সতি। <span class="bld">‘‘সহেতুকেন দুক্খেনা’’</span>তি এতেন দুক্খদস্সনেন জনিতস্স সংৰেগস্স সংৰড্ঢনমাহ। দুক্খস্স হি সহেতুকভাৰসৰসেন বলৰসংৰেগো জাযতি যাৰাযং হেতু, তাৰ ইদং দুক্খং অৰিচ্ছেদেন পৰত্ততীতি। <span class="bld">অস্সাসজননত্থং নিরোধ</span>ন্তি সংৰেগজাতস্স অস্সাসং জনেতুং নিরোধসচ্চমাহ। নিব্বিন্নসংসারদুক্খস্স হি নিরোধকথা ৰুচ্চমানা অতিৰিয অতিৰিয অস্সাসং সঞ্জনেতি।</p>
<p class="bodytext"><a name="para537"></a><span class="paranum">৫৩৭</span>. যে তে জাতিআদযো ধম্মা ভগৰতা ৰুত্তাতি সম্বন্ধো। কস্মা পনেত্থ ব্যাধি ন গহিতোতি? অনেকন্তভাৰতো। তথা হি সো কদাচি, কেসঞ্চি চ নত্থি। যথাহ ‘‘তযো রোগা পুরে আসুং, ইচ্ছা অনসনং জরা’’তি (সু॰ নি॰ ৩১৩)। বাকুলত্তেরাদীনং সো নাহোসিযেৰ, দুক্খগ্গহণেন ৰা ব্যাধি এত্থ হিতোৰাতি দট্ঠব্বং। পরমত্থতো হি ধাতুক্খোভপচ্চযং কাযিকং দুক্খং ব্যাধীতি। উপাদানক্খন্ধপঞ্চকং একং কোট্ঠাসং কত্বা <span class="bld">‘‘দ্বাদস ধম্মা’’</span>তি ৰুত্তং। কামতণ্হাভাৰসামঞ্ঞেন একজ্ঝং কত্বা ‘‘দুক্খসমুদযো অরিযসচ্চ’’ন্তি <a name="V2.0184"></a> অঞ্ঞে অন্তোগধভেদে অনামসিত্বা একরূপেন গহিতাপি তণ্হা সস্সতদিট্ঠিসহগতা, উচ্ছেদদিট্ঠিসহগতা, দিট্ঠিৰিরহিতা কেৰলং কামস্সাদভূতা চাতি তিধাৰ ভিন্দিত্বা ৰুত্তা। <span class="bld">‘‘অযমেৰ অরিযো অট্ঠঙ্গিকো মগ্গো’’</span>তি মগ্গসচ্চভাৰেন একজ্ঝং কত্বা ৰুত্তাপি সভাৰতো ভিন্না এৰ তে ধম্মাতি আহ <span class="bld">‘‘অট্ঠ ধম্মা’’</span>তি।</p>
<p class="centered">সচ্চনিদ্দেসৰণ্ণনা নিট্ঠিতা।</p>
<p class="title">দুক্খনিদ্দেসকথাৰণ্ণনা</p>
<p class="subhead">জাতিনিদ্দেসৰণ্ণনা</p>
<p class="bodytext"><span class="bld">ভৰে</span>তি আদাননিক্খেপপরিচ্ছিন্নো ধম্মপ্পবন্ধো ভৰো, তস্মিং ভৰে। সো হি জাযতি এত্থ যোনিগতিআদিৰিভাগোতি জাতীতি ৰুচ্চতি, জাযন্তি এত্থ সত্তা সমানন্বযাতি <span class="bld">জাতি,</span> নিকাযো। <span class="bld">সঙ্খতলক্খণে</span>তি যত্থ কত্থচি উপ্পাদে। সো হি জননট্ঠেন জাতি। <span class="bld">পটিসন্ধিয</span>ন্তি পটিসন্ধিচিত্তক্খণে <a name="M2.0197"></a>। <span class="bld">সম্পাতিজাতো</span>তি এত্থ জাতিসদ্দেন লব্ভমানং মাতুকুচ্ছিতো নিক্খমনসঙ্খাতং জাযনত্থং সন্ধাযাহ <span class="bld">‘‘পসূতিয’’</span>ন্তি, অভিজাতিযন্তি অত্থো। জাযতি এতায খত্তিযাদিসমঞ্ঞাতি <span class="bld">জাতি,</span> কুলং।</p>
<p class="bodytext"><a name="para538"></a><span class="paranum">৫৩৮</span>. সযন্তি এত্থাতি সেয্যা, মাতুকুচ্ছিসঙ্খাতো গব্ভো সেয্যা এতেসন্তি <span class="bld">গব্ভসেয্যকা,</span> অণ্ডজা, জলাবুজা চ। <span class="bld">ইতরেস</span>ন্তি সংসেদজানং, ওপপাতিকানঞ্চ। <span class="bld">অযম্পি চা</span>তি ‘‘পটিসন্ধিখন্ধেস্বেৰা’’তি অনন্তরং ৰুত্তকথাপি, পগেৰ ‘‘পটিসন্ধিতো পট্ঠাযা’’তি ৰুত্তকথাযং। তেনাহ <span class="bld">‘‘তেসং তেসং পঠমপাতুভাৰো জাতী’’</span>তি।</p>
<p class="bodytext">উম্মুজ্জনৰসেন গয্হতীতি <span class="bld">উম্মুজ্জনপচ্চুপট্ঠানং</span>। ৰক্খমানৰিভাগং দুক্খৰিচিত্ততং পচ্চুপট্ঠপেতীতি <span class="bld">দুক্খৰিচিত্ততাপচ্চুপট্ঠানা</span>।</p>
<p class="bodytext"><a name="para539"></a><span class="paranum">৫৩৯</span>. <span class="bld">‘‘কস্মা পনা’’</span>তি ৰদতো চোদকস্সাযমধিপ্পাযো – একন্তদুক্খে নিরযে তাৰ জাতিদুক্খা হোতু, অঞ্ঞাসুপি ৰা দুগ্গতীসু পাপকম্মসমুট্ঠানতো সুখসংৰত্তনিযকম্মসমুট্ঠানাসু <a name="V2.0185"></a> পন সুগতীসু কথন্তি। ইতরো ‘‘নাযং জাতি সভাৰদুক্খৰসেন দুক্খাতি ৰুত্তা, ন হি কাচি পটিসন্ধি দুক্খৰেদনাসম্পযুত্তা অত্থি, অথ খো দুক্খস্স অধিট্ঠানভাৰতো’’তি দস্সেন্তো <span class="bld">‘‘অনেকেসং দুক্খানং ৰত্থুভাৰতো’’</span>তিআদিমাহ। অদুক্খসভাৰম্পি পরিযাযতো দুক্খন্তি ৰুচ্চতীতি দুক্খসভাৰং দুক্খসদ্দেন ৰিসেসেত্বা ৰুত্তং <span class="bld">‘‘দুক্খদুক্খ’’</span>ন্তি যথা রূপরূপন্তি।</p>
<p class="bodytext"><span class="bld">দুক্খুপ্পত্তিহেতুতো</span>তি ‘‘অহু ৰত মে, তং ৰত নাহোসী’’তি চেতসিকদুক্খুপ্পত্তিহেতুতো।</p>
<p class="bodytext">‘‘যদনিচ্চং, তং দুক্খ’’ন্তি (সং॰ নি॰ ৩.১৫, ৪৫, ৭৬, ৭৭, ৮৫; ২.৪.১, ৪) ৰচনতো তেভূমকা সঙ্খারা সঙ্খারদুক্খং, তত্থ কারণমাহ <span class="bld">‘‘উদযব্বযপ্পটিপাল়িতত্তা’’</span>তি। যঞ্হি অভিণ্হং পটিপীল়িতং, তং দুক্খমনতায দুক্খন্তি, ৰিপস্সনাচারস্স অধিপ্পেতত্তা তেভূমকগ্গহণং।</p>
<p class="bodytext"><span class="bld">দুক্খদুক্খ</span>ন্তি দুক্খদোমস্সুপাযাসে ৰদতি। ‘‘জাতিপি দুক্খা’’তিআদিনা (ৰিভ॰ ১৯০) <span class="bld">দুক্খসচ্চৰিভঙ্গে</span> আগতং।</p>
<p class="bodytext"><span class="bld">ভগৰতাপী</span>তি <a name="M2.0198"></a> অনাৰরণঞাণৰতা অচ্চরিযাপরিমেয্যদেসনাকোসল্লৰতা ভগৰতাপি। <span class="bld">উপমাৰসেন</span>তি অঙ্গারকাসূপমাদিউপমাৰসেন।</p>
<p class="bodytext"><a name="para540"></a><span class="paranum">৫৪০</span>. <span class="bld">পুণ্ডরীকাদীসূ</span>তি <span class="bld">আদি</span>-সদ্দেন ন মণিকনকরজতপৰাল়াদিরতনসন্নিচ্চযে, নাপি অণ্ডজমেণ্ডজৰাযজাতিকে সুভমনুঞ্ঞসযনতলে, নাপি রতনমযকুট্টিমমনোহরে পাসাদতলে, নাপি সিত্তসম্মট্ঠকুসুমোপহারৰতি পাসাদূপচারে, নাপি মুত্তাজালসদিসৰালিকাৰিকিণ্ণে ৰিৰিটঙ্গণে, নাপি হরিতকম্বলসদিসমুদুসদ্দলসমোতলে ভূমিভাগেতি এৰমাদীনং সঙ্গহো দট্ঠব্বো। <span class="bld">পরমসম্বাধে</span>তি অতিৰিয সম্বাধে। <span class="bld">তিব্বন্ধকারে</span>তি বহলন্ধকারে। পিত্তসেম্হপুব্বরুহিরগূথোদরিযাদি <span class="bld">নানাকুণপসম্বাধে</span>। মাতা যদি ৰীসতিৰস্সা, অথ তিংস, চত্তালীসাদিৰস্সা, তত্তকং কালং অধোতৰচ্চকূপসদিসতায <span class="bld">অধিমত্তজেগুচ্ছে। পূতিমচ্ছা</span> দি সব্বং ন সদিসূপম্মং তস্স ৰাতাদিৰসেন একচ্চদুগ্গন্ধাপগমসব্ভাৰতো। <span class="bld">দস মাসে</span>তি অচ্চন্তসংযোগে উপযোগৰচনং, যেভুয্যৰসেন ৰুত্তং ততো ভিয্যোপি একচ্চানং তত্থাৰট্ঠানসম্ভৰতো <a name="V2.0186"></a>। অত্তনো অধোমুখং ঠপিতসঙচিতহত্থদ্বযস্স উক্কুটিকস্সেৰ নিসীদতো <span class="bld">সমিজ্জনপ্পসারণাদিরহিতো</span>।</p>
<p class="bodytext">অভিমুখং কড্ঢনং <span class="bld">আকড্ঢনং</span>। পরিতো সমন্ততো কড্ঢনং <span class="bld">পরিকড্ঢনং</span>। হেট্ঠা ধুননং <span class="bld">ওধূননং</span>। নিধায নিধায ধূননং <span class="bld">নিদ্ধূননং</span>। আকড্ঢনাদিসদিসঞ্চেত্থ <span class="bld">‘‘আকড্ঢনাদী’’</span>তি ৰুত্তং। তরুণৰণসদিসং অতিৰিয সুখুমালং গব্ভগতং সরীরং সীতাদিঅপ্পকম্পি ন সহতীতি সীতনরকূপপন্নতাদি নিদস্সিতং। তঞ্হি তস্স অতিৰিয সীতং, অতিৰিয উণ্হঞ্চ হুত্বা উপতিট্ঠতি। সরীরং ৰাসিযাদীহি তচ্ছেত্বা খারাৰসেচনকরণং <span class="bld">খারাপটিচ্ছকং। দুক্খুপ্পত্তিট্ঠানে</span>তি গব্ভাসযসঞ্ঞিতং ততিযং আৰট্টং সন্ধাযাহ।</p>
<p class="bodytext"><span class="bld">পরিৰত্তেত্বা</span>তি উদ্ধংপাদঅধোসীসভাৰেন পরিৰত্তেত্বা। <span class="bld">ইদং ৰিজাযনমূলকং দুক্খং,</span> যেন মরণদুক্খেন চ অট্টিতা ৰেদনাপ্পত্তা সত্তা কতিপযমাসমত্তাতিক্কন্তম্পি পৰত্তিং ৰিস্সরন্তি, মহন্ধকারং মহাৰিদুগ্গং পক্খন্ধা ৰিয হোন্তি।</p>
<p class="bodytext"><span class="bld">ৰধেন্তস্সা</span>তি <a name="M2.0199"></a> সোচনপরিদেৰনসীসপটিহননাদিনা বাধেন্তস্স। খুপ্পিপাসা হি আতপাৰট্ঠানাদিনা চ <span class="bld">আতাপনং</span>। পঞ্চগ্গিতাপনাদিনা <span class="bld">পরিতাপনং</span>।</p>
<p class="bodytext"><span class="bld">ইমস্সা</span>তি যথাৰুত্তস্স সত্তৰিধস্স। <span class="bld">সব্বস্সাপী</span>তি গব্ভকালাদীসু তাপনমদ্দনাদিনিরযগ্গিদাহাদিসঞ্জনিতস্স সকলস্সাপি। <span class="bld">ৰত্থুমেৰ হোতি</span> তদভাৰে অভাৰতো। তেনেৰাহ <span class="bld">‘‘জাযেথ নো চে’’</span>তিআদি।</p>
<p class="bodytext"><a name="para541"></a><span class="paranum">৫৪১</span>. <span class="bld">ৰিচিত্ত</span>ন্তি ৰিৰিধং, অচ্ছরিযং ৰা।</p>
<p class="centered">ইতি জাতিনিদ্দেসৰণ্ণনা।</p>
<p class="subhead">জরানিদ্দেসৰণ্ণনা</p>
<p class="bodytext"><a name="para542"></a><span class="paranum">৫৪২</span>. <span class="bld">সঙ্খাতলক্খণ</span>ন্তি <a name="V2.0187"></a> ‘‘ঠিতস্স অঞ্ঞথত্ত’’ন্তি (সং॰ নি॰ ৩.৩৮; অ॰ নি॰ ৩.৪৭; কথা॰ ২১৪) ৰুত্তং খণিকজরং সন্ধাযাহ। <span class="bld">খণ্ডিচ্চাদিসম্মতো</span>তি খণ্ডিচ্চপালিচ্চৰলিত্তচতাদিনা সমঞ্ঞতো। <span class="bld">সা</span>তি খন্ধপুরাণভাৰসঞ্ঞিতা পাকটজরা। <span class="bld">খন্ধপরিপাকো</span> একভৰপরিযাপন্নানং খন্ধানং পুরাণভাৰো।</p>
<p class="centered">ইতি জরানিদ্দেসৰণ্ণনা।</p>
<p class="subhead">মরণনিদ্দেসৰণ্ণনা</p>
<p class="bodytext"><a name="para543"></a><span class="paranum">৫৪৩</span>. <span class="bld">সঙ্খতলক্খণ</span>ন্তি সঙ্খারানং ৰযসঞ্ঞিতং খণিকমরণমাহ। <span class="bld">যং সন্ধাযা</span>তি যং খণিকমরণং সন্ধায, ‘‘জীরামরণং দ্বীহি খন্ধেহি সঙ্গহিত’’ন্তি (ধাতু॰ ৭১) এত্থ ‘‘মরণ’’ন্তি ৰুত্তন্তি অত্থো। <span class="bld">ত</span>ন্তি জীৰিতিন্দ্রিযুপচ্চেদসঞ্ঞিতং পাকটমরণং। ‘‘চৰন’’ন্তি লক্খিতব্বতায <span class="bld">চুতিলক্খণং। ৰিযোগরস</span>ন্তি যথাধিগতেহি সত্তসঙ্খারেহি ৰিযোজনরসং। যথূপপন্নায গতিযা ৰিপ্পৰাসৰসেন গয্হতীতি <span class="bld">গতিৰিপ্পৰাসপচ্চুপট্ঠানং</span>।</p>
<p class="bodytext"><span class="bld">পাপস্সা</span>তি পাপযোগেন পাপস্স, উপচিতপাপকম্মস্সাতি অত্থো। <span class="bld">পাপকম্মাদিনিমিত্ত</span>ন্তি পাপকম্মকম্মনিমিত্তগতিনিমিত্তসঙ্খাতং মরণকালে উপট্ঠিতং <a name="M2.0200"></a> অকুসলৰিপাকারম্মণং। তম্হি পস্সন্তস্সেৰ কস্সচি অনুভৰন্তস্স ৰিয মহাদুক্খং হোতি। <span class="bld">ভদ্দস্সা</span>তি ভদ্দকম্মস্স, কতকুসলস্সাতি অত্থো। তস্স পন কামং ইট্ঠমেৰ আরম্মণং উপট্ঠাতি, পিযৰিপ্পযোগৰত্থুকং পন মহন্তং দুক্খং আরম্মণং উপট্ঠাতি, পিযৰিপ্পযোগৰত্থুকং পন মহন্তং দুক্খং উপ্পজ্জতীতি আহ <span class="bld">‘‘অসহন্তস্স ৰিযোগং পিযৰত্থুক’’</span>ন্তি। <span class="bld">অৰিসেসতো</span>তি পাপস্স, ভদ্দস্স চ সামঞ্ঞতো। ‘‘অৰিসেসতো’’তি ৰত্বাপি ‘‘সব্বেস’’ন্তি ৰচনং তং ইদং দুক্খং পরিমদ্দিতসঙ্খারানং একচ্চানং খীণাসৰানম্পি হোতিযেৰাতি দস্সনত্থং। <span class="bld">ৰিতুজ্জমানমম্মান</span>ন্তি সন্ধিবন্ধনাৰচ্ছেদকৰাযুনা ৰিজ্ঝিযমানমম্মট্ঠানানং।</p>
<p class="centered">ইতি মরণনিদ্দেসৰণ্ণনা।</p>
<p class="subhead">সোকনিদ্দেসৰণ্ণনা</p>
<p class="bodytext"><a name="para544"></a><span class="paranum">৫৪৪</span>. <span class="bld">সো</span>তি <a name="V2.0188"></a> সোকো। <span class="bld">অত্থতো দোমনস্সমেৰ হোতি</span> চেতসিকন্তরাভাৰতো। দোমনস্সৰিসেসো পন হোতি ৰিসযৰিসেসে পৰত্তিআকারৰিসেসসব্ভাৰতোতি তং ৰিসেসং লক্খণাদিতো দস্সেতুং <span class="bld">‘‘এৰং সন্তেপী’’</span>তিআদি ৰুত্তং। <span class="bld">অন্তো নিজ্ঝানং</span> চিত্তসন্তাপো। <span class="bld">পরিজ্ঝাপনং</span> রাগদোসপরিল়াহৰিসিট্ঠং দহনং। কতাকতকুসলাকুসলৰিসযং ৰিপ্পটিসারাকারেন পৰত্তং অনুসোচনং <span class="bld">কুক্কুচ্চং,</span> ঞাতিব্যসনাদিৰিসযং কেৰলং চিত্তসন্থাপভূতং অনুসোচনং <span class="bld">সোকো</span>তি অনুসোচনপচ্চুপট্ঠানত্তেপি অযমেতেসং ৰিসেসো।</p>
<p class="bodytext">ৰিসপীতং সল্লং <span class="bld">ৰিসসল্লং</span>। সোকৰসেন অতিসারাদি ব্যাধিপি হোতি, সোকবহুলস্স সরীরং ন চিরস্সেৰ জীরতি, বলৰসোকাভিভূতো মরণম্পি পাপুণাতীতি আহ <span class="bld">‘‘সমাৰহতি চ ব্যাধিজরামরণভেদন’’</span>ন্তি।</p>
<p class="centered">ইতি সোকনিদ্দেসৰণ্ণনা।</p>
<p class="subhead">পরিদেৰনিদ্দেসৰণ্ণনা</p>
<p class="bodytext"><a name="para545"></a><span class="paranum">৫৪৫</span>. <span class="bld">ৰচীপলাপো</span>তি ৰাচাৰিপ্পলাপো, সো অত্থতো সদ্দো এৰ। <span class="bld">ভিয্যো</span>তি সোকদুক্খতো উপরি। সোকসমুট্ঠানো হি <span class="bld">পরিদেৰো</span>।</p>
<p class="centered">ইতি পরিদেৰনিদ্দেসৰণ্ণনা।</p>
<p class="subhead">দুক্খনিদ্দেসৰণ্ণনা</p>
<p class="bodytext"><a name="para546"></a><span class="paranum">৫৪৬</span>. জাতিআদীনম্পি <a name="M2.0201"></a> যথারহং দুক্খৰত্থুদুক্খদুক্খতাহি সতিপি দুক্খভাৰে কাযস্স পীল়নৰসেন ইদং সৰিসেসং দুক্খমন্তি আহ <span class="bld">‘‘দুক্খন্তি ৰিসেসতো ৰুত্ত’’</span>ন্তি।</p>
<p class="centered">ইতি দুক্খনিদ্দেসৰণ্ণনা।</p>
<p class="subhead">দোমনস্সনিদ্দেসৰণ্ণনা</p>
<p class="bodytext"><a name="para547"></a><span class="paranum">৫৪৭</span>. <span class="bld">মনোৰিঘাতরস</span>ন্তি <a name="V2.0189"></a> ব্যাপাদসম্পযোগৰসেন মনসো ৰিহঞ্ঞনকিচ্চং। <span class="bld">চেতোদুক্খসমপ্পিতা</span>তি চেতসিকদুক্খসমঙ্গিনো। <span class="bld">আৰট্টন্তী</span>তি আমুখং ৰট্টন্তি, যংদিসাভিমুখং পতিতা, তংদিসাভিমুখা এৰ ৰট্টন্তি। <span class="bld">ৰিৰট্টন্তী</span>তি ৰিপরিৰত্তনৰসেন ৰট্টন্তি। <span class="bld">উদ্ধংপাদং পপতন্তী</span>তি উদ্ধংমুখপাদা হুত্বা পতন্তি। <span class="bld">সত্থং আহরন্তী</span>তি অত্তনো সরীরস্স ৰিজ্ঝনভেদনৰসেন সত্থং উপনেন্তি।</p>
<p class="centered">ইতি দোমনস্সনিদ্দেসৰণ্ণনা।</p>
<p class="subhead">উপাযাসনিদ্দেসৰণ্ণনা</p>
<p class="bodytext"><a name="para548"></a><span class="paranum">৫৪৮</span>. <span class="bld">দোসোযেৰা</span>তি কাযচিত্তানং আযাসনৰসেন দোসস্সেৰ পৰত্তিআকারোতি অত্থো, যতো ভুসো আযাসোতি উপাযাসোতি ৰুচ্চতি যথা ভুসমাদানং উপাদানন্তি। <span class="bld">একো ধম্মো</span>তি চুদ্দসহি অকুসলচেতসিকেহি অঞ্ঞো একো চেতসিকধম্মো, যং ‘‘ৰিসাদো’’তি চ ৰদন্তি। নিত্থুননৰসেন সম্পজ্জনতো <span class="bld">নিত্থুননরসো,</span> কাযে ৰা নিত্থুননকরণকিচ্চো। ‘‘সঙ্খারদুক্খভাৰতো’’তি ৰত্বা সো পনেত্থ সাতিসযোতি দস্সেন্তো <span class="bld">‘‘চিত্তপরিদহনতো, কাযৰিসাদনতো চা’’</span>তি আহ।</p>
<p class="bodytext">এতে চ সোকপরিদেৰুপাযাসা ৰিঞ্ঞত্তিযা ৰিনা, সহ চ যথাপচ্চযং দোমনস্সচিত্তুপ্পাদস্স পৰত্তিআকারৰিসেসোতি দস্সেতুং <span class="bld">‘‘এত্থ চা’’</span>তিআদি ৰুত্তং। তত্থ <span class="bld">পাকো ৰিযা</span>তি রজনাদিনো পচিতব্বৰত্থুনো পাকো ৰিয।</p> 
<p class="centered">ইতি উপাযাসনিদ্দেসৰণ্ণনা।</p>
<p class="subhead">অপ্পিযসম্পযোগনিদ্দেসৰণ্ণনা</p>
<p class="bodytext"><a name="para549"></a><span class="paranum">৫৪৯</span>. <span class="bld">সমোধানং</span> <a name="M2.0202"></a> <a name="V2.0190"></a> সমাগমো। কাযিকদুক্খচিত্তৰিঘাতাদিঅনত্থানং অত্থিভাৰস্স পচ্চুপট্ঠানো <span class="bld">অনত্থভাৰপচ্চুপট্ঠানো</span>।</p>
<p class="bodytext">তেসং অপ্পিযানং কাযিকৰাচসিকপযোগসঙ্খাতো উপক্কমো তদুপক্কমো, ততো সম্ভূতো <span class="bld">তদুপক্কমসম্ভূতো</span>।</p>
<p class="centered">ইতি অপ্পিযসম্পযোগনিদ্দেসৰণ্ণনা।</p>
<p class="subhead">পিযৰিপ্পযোগনিদ্দেসৰণ্ণনা</p>
<p class="bodytext"><a name="para550"></a><span class="paranum">৫৫০</span>. উপদ্দৰভাৰেন পচ্চুপতিট্ঠতীতি <span class="bld">ব্যসনপচ্চুপট্ঠানো</span>।</p>
<p class="centered">ইতি পিযৰিপ্পযোগনিদ্দেসৰণ্ণনা।</p>
<p class="subhead">ইচ্ছিতালাভনিদ্দেসৰণ্ণনা</p>
<p class="bodytext"><a name="para551"></a><span class="paranum">৫৫১</span>. ইচ্ছিতালাভো নাম যস্স কস্সচি অত্তনা ইচ্ছিতস্স ৰত্থুনো অলাভো। ‘‘যম্পিচ্ছং ন লভতী’’তি হি ৰুত্তং। মত্থকপ্পত্তং পন ইচ্ছিতালাভং দস্সেতুং পাল়িযং ‘‘জাতিধম্মানং সত্তান’’ন্তিআদিনা নিদ্দিট্ঠন্তি তমেৰ দস্সেতুং <span class="bld">‘‘অহো ৰতা’’</span>তিআদি ৰুত্তং। <span class="bld">ইচ্ছাৰা</span>তি এত্থ ইচ্ছাসহিতো অলাভোৰাতি চ ৰদন্তি। <span class="bld">তপ্পরিযেসনরসা</span>তি তেসং অলব্ভনেয্যৰত্থূনং পরিযেসনরসা। <span class="bld">অপ্পত্তি</span> অলাভো।</p>
<p class="centered">ইতি ইচ্ছিতালাভনিদ্দেসৰণ্ণনা।</p>
<p class="subhead">পঞ্চুপাদানক্খন্ধনিদ্দেসৰণ্ণনা</p>
<p class="bodytext"><a name="para552"></a><span class="paranum">৫৫২</span>. <span class="bld">যং</span> <a name="V2.0191"></a> <span class="bld">ৰুত্তমিধা</span>তি ইধ সচ্চনিদ্দেসে যং সরূপতো ৰুত্তং। <span class="bld">অৰুত্ত</span>ন্তি অঞ্ঞত্থ <span class="bld">দুক্খক্খন্ধবালপণ্ডিতসুত্তা</span>দীসু ৰুত্তম্পি ইধ সরূপতো অৰুত্তং। তঞ্চ সব্বং ইমে উপাদানক্খন্ধে ৰিনা ন লব্ভতীতি তত্থ খন্ধসন্নিস্সযমেৰ দুক্খং খন্ধে ৰিবাধতীতি দস্সেতুং <span class="bld">‘‘ইন্দনমিৰ পাৰকো’’</span>তি ৰুত্তং। যথা <a name="M2.0203"></a> ৰা লক্খং পহরণপহারস্স ৰত্থু, এৰং খন্ধা সংসারদুক্খস্স। যথা চ গোরূপং ডংসমকসাদিৰিবাধায, যথা চ খেত্তং নিপ্ফন্নসস্সলাযনস্স, গামো চ গামঘাতকৰিবাধায, এৰং খন্ধা জাতিআদিদুক্খস্স ৰত্থূতি দস্সেতুং <span class="bld">‘‘লক্খমিৰা’’</span>তিআদি ৰুত্তং। যেভুয্যেন লোকে ৰিবাধকা ৰিবাধেতব্বাধীনা ন হোন্তি, ইমে পন ৰিবাধেতব্বাধীনা এৰাতি দস্সেতুং <span class="bld">‘‘তিণলতাদীনী’’</span>তি ৰুত্তং। কামং অনাদিমতি সংসারে আদি নাম কস্সচি নত্থি, একভৰপরিচ্ছিন্নস্স পন খন্ধসন্তানস্স ৰসেন ৰুত্তং <span class="bld">‘‘আদিদুক্খং জাতী’’</span>তি। তেনেৰাহ <span class="bld">‘‘পরিযোসানদুক্খং মরণ’’</span>ন্তি। ন হেত্থ সমুচ্ছেদমরণমেৰ অধিপ্পেতং। মরণস্স অন্তিকে আসন্নে জাতং দুক্খং <span class="bld">মারণন্তিকদুক্খং। পরিদয্হনং</span> চিত্তসন্তাপো। <span class="bld">লালপ্পনং</span> অতিৰিয ৰিপ্পলাপো। <span class="bld">অনুত্থুননং</span> অন্তো নিজ্ঝাযনং। <span class="bld">একমেক</span>ন্তি জাতিআদীনং অন্তরভেদভিন্নানং, জাতিআদীনমেৰ ৰা উপাদানক্খন্ধপঞ্চকানং ৰা একমেকং। <span class="bld">সঙ্খিপিত্বা</span>তি সমাসেত্বা, সামঞ্ঞনিদ্দেসেন ৰা সঙ্খেপং কত্বা।</p>
<p class="centered">ইতি দুক্খনিদ্দেসকথাৰণ্ণনা।</p>
<p class="subhead">সমুদযনিদ্দেসকথাৰণ্ণনা</p>
<p class="bodytext"><a name="para553"></a><span class="paranum">৫৫৩</span>. <span class="bld">পুনব্ভৰকরণং পুনব্ভৰো</span> উত্তরপদলোপেন, যথা ৰা অপূপভক্খনসীলো আপূপিকো, এৰং পুনব্ভৰকরণসীলা, পুনব্ভৰং ৰা ফলং অরহতি, সো ৰা এতিস্সা পযোজনন্তি <span class="bld">পোনোভৰিকা</span>। নন্দনতো, রঞ্জনতো চ নন্দীরাগভাৰং সব্বাসু অৰত্থাসু অপচ্চক্খায ৰুত্তিযা <span class="bld">নন্দীরাগসহগতা</span>। তায চ সত্তা তত্থ তত্থ ভৰাদিকে কিমিকীটপটঙ্গাদিঅত্তভাৰেপি নন্দন্তি, রূপাভিনন্দনাদিভূতায রঞ্জন্তি চাতি <span class="bld">তত্রতত্রাভিনন্দিনী</span>। তেনাহ <span class="bld">‘‘নন্দীরাগেন সহগতা’’</span>তিআদি। তব্ভাৰত্থো হি এস সহগতসদ্দো। কামভৰৰিভৰভেদৰসেন <a name="V2.0192"></a> পৰত্তিযা কামতণ্হা, ভৰতণ্হা, ৰিভৰতণ্হা চ ৰেদিতব্বা। কামতণ্হাদিভেদং অনামসিত্বা কেৰলং তণ্হাভাৰেনেৰ একভাৰগ্গহণেন একত্তং উপনেত্বা কস্সচিপি সত্তস্স কেনচি সদিসতাভাৰতো তংতংৰিচিত্তভাৰজনককম্মনিপ্ফাদনেন <a name="M2.0204"></a> অতিৰিচিত্তসভাৰা সকলস্স দুক্খস্স হেতুভাৰতো <span class="bld">দুক্খসমুদযো অরিযসচ্চং</span>।</p>
<p class="bodytext">কস্মা পনেত্থ তণ্হাৰ সমুদযসচ্চং ৰুত্তাতি? ৰিসেসহেতুভাৰতো। অৰিজ্জা হি ভৰেসু আদীনৰং পটিচ্ছাদেন্তী, দিট্ঠিআদিউপাদানঞ্চ তত্থ তত্থ অভিনিৰিসমানং তণ্হং অভিৰড্ঢেন্তী দোসাদযোপি কম্মস্স কারণং হোন্তি, তণ্হা পন তংতংভৰযোনিগতিৰিঞ্ঞাণট্ঠিতিসত্তাৰাসসত্তনিকাযকুলভোগিস্সরিযাদিৰিচিত্ততং অভিপত্থেন্তী, কম্মৰিচিত্ততায উপনিস্সযতং কম্মস্স চ সহাযভাৰং উপগচ্ছন্তী ভৰাদিৰিচিত্ততং নিযমেতি, তস্মা দুক্খস্স ৰিসেসহেতুভাৰতো অঞ্ঞেসুপি অৰিজ্জাউপাদানকম্মাদীসু সুত্তে (দী॰ নি॰ ২.৪০০; ম॰ নি॰ ১.১৩৩; ৩.৩৭৪) অভিধম্মে (ৰিভ॰ ২০৩) চ অৰসেসকিলেসাকুসলমূলাদীসু ৰুত্তেসু দুক্খহেতূসু ৰিজ্জমানেসু তণ্হাৰ সমুদযসচ্চন্তি ৰুত্তাতি ৰেদিতব্বং।</p>
<p class="centered">ইতি সমুদযনিদ্দেসকথাৰণ্ণনা।</p>
<p class="subhead">নিরোধনিদ্দেসকথাৰণ্ণনা</p>
<p class="bodytext"><a name="para554"></a><span class="paranum">৫৫৪</span>. <span class="bld">তস্সাযেৰা</span>তি যদগ্গেন তণ্হা সমুদযসচ্চন্তি ৰুত্তা, তদগ্গেন তস্সাযেৰাতি অৰধারণং। সতি হি পধানহেতুনিরোধে তদঞ্ঞহেতূ নিরুদ্ধাযেৰ হোন্তীতি ব্যাধিনিমিত্তৰূপসমনেন ব্যাধিৰূপসমো ৰিয হেতুনিরোধেন ফলনিরোধোতি আহ <span class="bld">‘‘সমুদযনিরোধেন দুক্খনিরোধো’’</span>তি। <span class="bld">ন অঞ্ঞথা</span>তি যথাৰুত্তস্স অত্থস্স একন্তিকতং দস্সেতি।</p>
<p class="bodytext"><span class="bld">অনুপদ্দৰে</span>তি পাণকৰিজ্ঝনসত্থপ্পহারাদিউপদ্দৰরহিতে। ততো এৰ <span class="bld">দল়্হে</span> থিরে। সাখাদিছেদনেন <span class="bld">ছিন্নোপি। তণ্হানুসযে</span>তি কামরাগভৰরাগানুসযে। <span class="bld">অনূহতে</span>তি অসমুপঘাটিতে।</p>
<p class="bodytext">যথা সীহো যেনত্তনি সরো খিত্তো, তত্থেৰ অত্তনো বলং দস্সেতি, ন সরে, তথা বুদ্ধানং কারণে <a name="V2.0193"></a> পটিপত্তি, ন ফলে। যথা পন সারমেয্যা কেনচি লেড্ডুপ্পহারে দিন্নে ভুস্সন্তা লেড্ডুং খাদন্তি, ন <a name="M2.0205"></a> পহারদাযকে উট্ঠহন্তি, এৰং অঞ্ঞতিত্থিযা দুক্খং নিরোধেতুকামা কাযচ্ছেদমনুযুঞ্জন্তি, ন কিলেসনিরোধনন্তি ইমমত্থং দস্সেতুং <span class="bld">‘‘সীহসমানৰুত্তিনো’’</span>তিআদি ৰুত্তং।</p>
<p class="bodytext"><a name="para555"></a><span class="paranum">৫৫৫</span>. ৰিরজ্জতি পলুজ্জতি ছিজ্জতি সমুদযো এতেনাতি <span class="bld">ৰিরাগো ৰুচ্চতি মগ্গো</span>। ৰিরজ্জনং পলুজ্জনং সমুচ্ছিন্দনং <span class="bld">ৰিরাগোতি পহানং ৰুচ্চতি। তস্মা</span>তি যস্মা পহানপরিযাযো ৰিরাগসদ্দো, নিরোধসদ্দো চ, তস্মা। অনুসযসমুগ্ঘাততো অসেসো ৰিরাগো অসেসো নিরোধোতি সম্বন্ধনীযং। চাগাদিপদানিপি গহেত্বা ৰদতি <span class="bld">সব্বানেৰ এতানী</span>তি। যস্মা <span class="bld">নিব্বানং ৰুচ্চতি,</span> ন দুক্খস্স নিরুজ্ঝনমত্তং, তস্মা তণ্হায অসেসৰিরাগনিরোধাদিপদানিপি নিব্বানৰেৰচনানীতি। ৰুত্তমেৰত্থং সমত্থেতি <span class="bld">‘‘যস্মা পনা’’</span>তিআদি। যথা ৰিরাগাদিপদানি নিব্বানে যুজ্জন্তি, তংদস্সনং। তত্থ <span class="bld">তং আগম্মা</span>তি তং নিব্বানং আরম্মণকরণৰসেন পত্বা। <span class="bld">তণ্হা ৰিরজ্জতী</span>তি অরিযমগ্গেন অচ্চন্তৰিরাগৰসেন তণ্হা ৰিরজ্জীযতি। <span class="bld">নিরুজ্ঝতী</span>তি নিরোধীযতি, তেন ৰিরাগনিরোধসদ্দানং অধিকরণসাধনতমাহ। <span class="bld">তদেৰা</span>তি নিব্বানমেৰ। <span class="bld">চাগাদযো হোন্তী</span>তি চাগাদিহেতুং ফলৰোহারেন ৰদতি। <span class="bld">‘‘কামগুণালযেসূ’’</span>তি পোত্থকেসু লিখন্তি, ‘‘কামগুণালযাদীসূ’’তি পন পাঠো।</p>
<p class="bodytext"><a name="para556"></a><span class="paranum">৫৫৬</span>. <span class="bld">তযিদ</span>ন্তিআদি ন পোরাণপাঠো, <span class="bld">সচ্চত্থদীপনে</span> পন ৰুত্তনিযামেন ততো আনেত্বা পচ্ছা ঠপিতং। তথা হি পুব্বে ৰুত্তানিপি লক্খণাদীনি পুনপি ৰুত্তানি। সংসারদুক্খতো নিব্বিন্নমানসস্স অস্সাসং করোন্তো ৰিয হোতীতি <span class="bld">অস্সাসকরণরসং</span>। রাগাদিসব্বপপঞ্চৰূপসমনিমিত্ততায নিপ্পপঞ্চতং পচ্চুপট্ঠপেতীতি <span class="bld">নিপ্পপঞ্চপচ্চুপট্ঠানং</span>।</p>
<p class="bodytext"><a name="para557"></a><span class="paranum">৫৫৭</span>. <span class="bld">নত্থেৰ নিব্বান</span>ন্তি যদি সামঞ্ঞতো পটিঞ্ঞা, অত্তনা অধিপ্পেতনিব্বানস্সপি অভাৰো আপজ্জতি, তথা সতি পটিঞ্ঞাৰিরোধো। অথ পরাভিমতং নিব্বানং পতি, এৰং সতি ধম্মিঅসিদ্ধি, ততো চ নিস্সযাসিদ্ধো হেতু। <span class="bld">অনুপলব্ভনীযতো</span>তি কিং পচ্চক্খতো, উদাহু অনুমানতো? পুরিমস্মিং পক্খে চক্খাদীহি অনেকন্তিকতা, দুতিযস্মিং পরং পতি অসিদ্ধো হেতু। তেনাহ <span class="bld">‘‘ন, উপাযেন উপলব্ভনীযতো’’</span>তিআদি। তত্থ যথা চেতোপরিযঞাণলাভিনো এৰ অরিযা পরেসং লোকুত্তরচিত্তং জানন্তি, তত্থাপি চ অরহা এৰ সব্বেসং, ন সব্বে, এৰং নিব্বানম্পি <a name="M2.0206"></a> <a name="V2.0194"></a> সীলসমাধিপঞ্ঞাসঙ্খাতসম্মাপটিপত্তিভূতেন উপাযেন উপলব্ভতীতি অত্থৰচনং চেতং দট্ঠব্বং, ন পযোগৰচনং। তং পরতো আৰি ভৰিস্সতি।</p>
<p class="bodytext"><a name="para558"></a><span class="paranum">৫৫৮</span>. <span class="bld">নত্থীতি ন ৰত্তব্বং,</span> অরিযেহি উপলব্ভনীযতোতি অধিপ্পাযো। সংসারতো সংৰিগ্গমানসা সম্মাপটিপত্তিযা নিব্বানং অধিগচ্ছন্তীতি সব্বসমযসিদ্ধোযং নযো। তত্থ সাসনিকমেৰ নিস্সায ৰদতি <span class="bld">‘‘পটিপত্তিযা ৰঞ্চুভাৰাপজ্জনতো’’</span>তি। তেনাহ <span class="bld">‘‘অসতি হী’’</span>তিআদি। <span class="bld">সম্মাদিট্ঠিপুরেজৰাযা</span>তি সম্মাদিট্ঠিপুব্বঙ্গমায। পুব্বঙ্গমতা চস্সা পধানভাৰতো। তথা হি সা পঠমং দেসনারুল়্হা, ন সব্বপঠমং উপ্পজ্জনতো। <span class="bld">ন চাযং</span> সম্মাপটিপত্তি ৰঞ্ঝা, <span class="bld">নিব্বানপাপনতো</span> নিব্বানস্স সম্পাপকতো। তৰ মতেন পন নিব্বানস্সেৰ অভাৰতো ৰঞ্ঝভাৰো আপজ্জতীতি যোজনা। <span class="bld">অভাৰপাপকত্তা</span>তি সম্মাপটিপত্তিযা কিলেসসমুচ্ছিন্দনমুখেন খন্ধানং অভাৰসম্পাপকভাৰতো, ন ৰঞ্ঝভাৰাপত্তীতি চে ৰদেয্যাসীতি অত্থো। <span class="bld">ন</span> ইতি পটিক্খেপে। যং তযা ‘‘অভাৰপাপকত্তা’’তি ৰদন্তেন খন্ধাভাৰো নিব্বানন্তি পটিঞ্ঞাতং, তং ন। কস্মা? <span class="bld">অতীতানাগতাভাৰেপি নিব্বানপ্পত্তিযা অভাৰতো</span>। অতীতানাগতা হি খন্ধা ন সন্তীতি তস্মিং অভাৰে নিব্বানং অধিগতং নাম সিযা, সো পন নত্থীতি। ন কেৰলং অতীতানাগতানমেৰ, অথ খো ৰত্তমানানম্পীতি তিযদ্ধগতানং সব্বেসং খন্ধানং অভাৰো নিব্বানং। ন হি তং একদেসাভাৰো ভৰিতুং যুত্তন্তি ৰত্তমানা চে, ন ন সন্তি, ন সন্তি চে, ন ৰত্তমানাতি ‘‘ৰত্তমানা, ন সন্তি চা’’তি ৰিপ্পটিসিদ্ধমেতন্তি আহ <span class="bld">‘‘ন, তেসং…পে॰… পজ্জনতো’’</span>তি।</p>
<p class="bodytext">কিঞ্চ ভিয্যো – যদি ৰত্তমানাভাৰো নিব্বানং, যদা অরিযমগ্গো ৰত্ততি, তদা তস্স নিস্সযভূতা খন্ধা ৰত্তমানাতি কত্বা তদা নিব্বানস্স অভাৰো সিযা। তথা চ সতি মগ্গক্খণেপি নিব্বানসচ্ছিকিরিযায অভাৰো আপজ্জতীতি দস্সেন্তো <span class="bld">‘‘ৰত্তমান…পে॰… দোসতো’’</span>তি আহ। ন মযং সব্বেসংযেৰ অৰত্তমানতায নিব্বানং ৰদাম। কিঞ্চরহীতি, <span class="bld">তদা</span> মগ্গক্খণে <span class="bld">কিলেসানং অৰত্তমানত্তা,</span> তস্মা <span class="bld">ন দোসো</span> যথাৰুত্তদোসাভাৰোতি? যদি কিলেসানং অৰত্তমানতাসঙ্খাতো অভাৰো নিব্বানং, এৰং সতি অরিযমগ্গস্স নিরত্থকতা আপজ্জতি <a name="M2.0207"></a> মগ্গক্খণতো পুব্বেপি তদভাৰসিদ্ধিতো। তেনাহ <span class="bld">‘‘অরিযমগ্গস্সা’’</span>তিআদি। <span class="bld">তস্মা অকারণমেত</span>ন্তি যস্মা ন নিব্বানস্স অনুপলব্ভনীযতা, অভাৰমত্ততা, পটিপত্তিযা ৰঞ্ঝভাৰো, অতীতানাগতাভাৰে নিব্বানাধিগমো চ আপজ্জতি, ৰত্তমানানং অভাৰোপি ন সম্ভৰতি <a name="V2.0195"></a>, পগেৰ কিলেসানং অৰত্তমানতা, অরিযমগ্গস্স চ নিরত্থকভাৰাপত্তি, তস্মা নিব্বানস্স অভাৰসাধনত্থং যদিদং ‘‘অনুপলব্ভনীযতো, অভাৰপাপকত্তা, তদা কিলেসানং অৰত্তমানত্তা’’তি চ কারণং ৰুত্তং, অকারণমেতং, অযুত্তিরেসাতি অত্থো।</p>
<p class="bodytext"><a name="para559"></a><span class="paranum">৫৫৯</span>. <span class="bld">আদিৰচনতো</span>তি <span class="bld">আদি</span>-সদ্দেন অৰসিট্ঠং জম্বুখাদকসুত্তপদেসং (সং॰ নি॰ ৪.৩১৪ আদযো), অঞ্ঞম্পি অসঙ্খতায ধাতুযা নিদ্দেসপাল়িং সঙ্গণ্হাতি। তথা হি ‘‘নিব্বানং নিব্বানন্তি, আৰুসো সারিপুত্ত, ৰুচ্চতি, কতমং নু খো, আৰুসো, নিব্বানন্তি? যো খো, আৰুসো, রাগক্খযো দোসক্খযো মোহক্খযো, ইদং ৰুচ্চতি নিব্বান’’ন্তি <span class="bld">জম্বুখাদকসুত্তে</span> (সং॰ নি॰ ৪.৩১৪ আদযো), ‘‘তত্থ কতমা অসঙ্খতা ধাতু? রাগক্খযো দোসক্খযো মোহক্খযো’’তি (ৰিভ॰ ১৮৪) <span class="bld">আযতনৰিভঙ্গে</span> ৰুত্তং। তত্রাযমত্থো – নিব্বানং অসঙ্খতা ধাতু অসঙ্খতসভাৰো ধম্মো। যস্মা তং আগম্ম রাগাদযো খীযন্তি, তস্মা রাগক্খযো, দোসক্খযো, মোহক্খযোতি চ ৰুচ্চতীতি। <span class="bld">আগম্মা</span>তি চ সব্বসঙ্খারেহি নিব্বিন্নস্স ৰিসঙ্খারনিন্নস্স গোত্রভুনা ৰিৰট্টিতমানসস্স মগ্গেন সচ্ছিকরণেনাতি অত্থো। সচ্ছিকিরিযমানঞ্হি তং অধিগন্ত্বা আরম্মণপচ্চযভূতঞ্চ পটিচ্চ অধিপতিপচ্চযভূতে চ তস্মিং পরমস্সাসভাৰেন ৰিনিমুত্তসঙ্খারস্স পরমগতিভাৰেন চ পতিট্ঠানভূতে পতিট্ঠায খযসঙ্খাতো মগ্গো রাগাদযো খেপেতীতি তংসচ্ছিকরণাভাৰে রাগাদীনং অনুপ্পত্তিনিরোধগমনাভাৰা তং আগম্ম রাগাদযো খীযন্তীতি ৰুচ্চন্তি। একংসেন চেতং এৰং সম্পটিচ্ছিতব্বং, ইতরথা যথারুতৰসেন পাল়িযা অত্থে গয্হমানে বহূ দোসা আপজ্জন্তীতি তে দস্সেতুং <span class="bld">‘‘অরহত্তস্সাপী’’</span>তিআদি ৰুত্তং। অরহত্তঞ্হি অগ্গফলপমুখা চত্তারো খন্ধাতি ন তস্স রাগাদিখযমত্ততা যুত্তা। <span class="bld">তম্পি হি…পে॰… নিদ্দিট্ঠং</span>। তত্থ যথা রাগাদীনং খীণন্তে উপ্পন্নত্তা অরহত্তং <span class="bld">‘‘রাগক্খযো’’</span>তিআদিনা নিদ্দিট্ঠন্তি সুত্তস্স নেয্যত্থত্তা। এৰং নিব্বানং আগম্ম রাগাদযো খীযন্তীতি নিব্বানং ‘‘রাগক্খযো’’তিআদিনা নিদ্দিট্ঠন্তি <a name="M2.0208"></a> ইমস্সাপি সুত্তস্স নেয্যত্থতা ৰেদিতব্বা। নিব্বানস্স রাগাদিক্খযমত্ততায বহূদোসা আপজ্জন্তীতি দস্সেতুং <span class="bld">‘‘কিঞ্চ ভিয্যো’’</span>তিআদি আরদ্ধং।</p>
<p class="bodytext">তত্থ <span class="bld">ইত্তরকালাদিপ্পত্তিদোসতো</span>তি রাগাদীনং খযমত্ততায পরিত্তকালতা, সঙ্খতলক্খণতা, পযোগেন ৰিনা সরসেনেৰ অধিগন্ধব্বতা, রাগাদীহি অপরিমুত্ততা, আদিত্ততা, দুক্খতা, অনুপসন্ততা, বহুভাৰো, ওল়ারিকতা, গোত্রভুমগ্গানং অনারম্মণতাতি এৰমাদিদোসাপজ্জনতো <a name="V2.0196"></a>। রাগস্সেৰ খযো <span class="bld">রাগক্খযো,</span> ন দোসাদীনং। তথা দোসক্খযাদযোপীতি অঞ্ঞো রাগক্খযো, অঞ্ঞো দোসক্খযো, অঞ্ঞো মোহক্খযোতি তিণ্ণং অকুসলমূলানং খযভূতানি তীণি নিব্বানানি, চতুন্নং উপাদানানং খযে চত্তারি, পঞ্চন্নং নীৰরণানং খযে পঞ্চ, ছন্নং তণ্হাকাযানং খযে ছ, সত্তন্নং অনুসযানং খযে সত্ত, অট্ঠন্নং মিচ্ছত্তানং খযে অট্ঠ, নৰন্নং তণ্হামূলকানং খযে নৰ, দসন্নং সংযোজনানং খযে দস, দিযড্ঢকিলেসসহস্সস্স খযে পাটিযেক্কং নিব্বানন্তি বহূনি নিব্বানানি হোন্তি। রাগাদিক্খযো নাম অন্ধবালানম্পি পাকটো, অন্তমসো দীপিমিগমক্কটাদীনম্পি সুৰিঞ্ঞেয্যোতি ওল়ারিকং নিব্বানং হোতি। গোত্রভুক্খণে কিলেসক্খযস্স অভাৰতো, মগ্গক্খণে চ অখীণত্তা, আরম্মণকরণস্স চ অসম্ভৰো এৰ। <span class="bld">তস্স নিব্বানভাৰতো</span>তি সব্বপরিযোসানস্স রাগাদিক্খযস্স নিব্বানভাৰতো। যতো খযতো পট্ঠায রাগাদীনং পৰত্তি ন হোতি, সো ‘‘অযং নামা’’তি নিযমেতব্বো মগ্গফলঞাণানং আরম্মণভূতো নত্থীতি আহ <span class="bld">‘‘ন তাদিসস্স খযস্স অভাৰতো’’</span>তি।</p>
<p class="bodytext">কিঞ্চ ভিয্যো – যো পচ্ছিমভৰতো ততিযত্তভাৰেযেৰ রাগাদীসু আদীনৰং দিস্বা ঝানভাৰনায তে ৰিক্খম্ভেত্বা অপরিহীনজ্ঝানো কালং কত্বা ব্রহ্মলোকং উপপন্নো, তত্থ যাৰতাযুকং ঠত্বা ইধাগতোপি কামেসু ৰীতরাগোৰ হুত্বা পব্বজিত্বা অরহত্তং পত্তো, যো চ পঠমৰযে এৰ রাগাদিতো নিব্বিন্নো তে চ ঝানেন ৰিক্খম্ভেত্বা পচ্ছিমৰযে অরহত্তং পত্তো, তেসং রাগাদীনং ৰিক্খম্ভনতো পট্ঠায অনুপ্পজ্জনতো নিরোধসদিসতায অনুপ্পত্তিযেৰ নিরোধো। তে নিব্বানপ্পত্তা নাম সিযুং, ন চ হোন্তি, তস্মা ন তাদিসস্স খযস্স নিব্বানভাৰো। তস্সাপি ইত্তরকালতাদিদোসসমাযোগো এৰাতি আহ <span class="bld">‘‘ভাৰেপি</span> <span class="bld">চা’’</span>তিআদি <a name="M2.0209"></a>।</p>
<p class="bodytext">যদি ‘‘খযো’’তি ৰচনতো যতো খযতো পট্ঠায রাগাদীনং অপ্পৰত্তি, তং খযমত্তং নিব্বানং মঞ্ঞসি, এৰং সতি ‘‘খযে ঞাণ’’ন্তিআদীসু (ধ॰ স॰ দুকমাতিকা ১৪২; ১৩৮২) ‘‘খযো’’তি ৰুত্তত্তা তদুপ্পত্তিতো পট্ঠায চ রাগাদীনং অনুপ্পত্তীতি মগ্গস্সাপি নিব্বানভাৰাপত্তীতি দস্সেন্তো <span class="bld">‘‘অরিযমগ্গস্স চা’’</span>তিআদিমাহ।</p>
<p class="bodytext">যথা নিরুদ্ধা ন সন্তি, এৰং অনুপ্পন্নাপীতি অভাৰসামঞ্ঞতো নিরোধসদিসতায অনুপ্পত্তি এৰ নিরোধো <span class="bld">অনুপ্পত্তিনিরোধো</span>। অযঞ্হি মগ্গেন খেপেতব্বাকারো, যদিদং উপ্পজ্জনারহস্স অনুপ্পত্তিধম্মতাপাদনন্তি ‘‘খযো’’তি চ ৰুচ্চতীতি। তং ইতরখযতো ৰিসেসেন্তো <span class="bld">‘‘অনুপ্পত্তিনিরোধসঙ্খাতস্স পন খযস্সা’’</span>তি আহ। অনিপ্ফন্নতা পন তস্স খযস্স <a name="V2.0197"></a> <span class="bld">পরিযাযেন উপনিস্সযত্তা</span>তি ৰুত্তং। অনুপ্পত্তিনিরোধক্খযকরস্স হি মগ্গস্স আরম্মণভূতং নিব্বানং অত্থতো তস্স উপনিস্সযো ৰিযাতি ৰত্তব্বতং লভতি। <span class="bld">তদুপচারেনা</span>তি অত্থতো ফলভূতখযৰোহারেন। ফলূপচারেন হি কারণং ৰোহরীযতি যথা ‘‘আযু ঘতং, সেম্হো গুল়ো’’তি চ।</p>
<p class="bodytext"><span class="bld">অস্সা</span>তি নিব্বানস্স। ‘‘ইদম্পি খো ঠানং সুদুদ্দস’’ন্তিআদিনা (দী॰ নি॰ ২.৬৪, ৬৬-৬৭; ম॰ নি॰ ২.৩৩৭; সং॰ নি॰ ১.১৭২; মহাৰ॰ ৭-৮) পচ্চৰেক্খতো ভগৰতো অপ্পোস্সুক্কভাৰাৰহনতো। ‘‘তঞ্হি তে, মাগণ্ডিয, অরিযং চক্খুং নত্থি, যেন ত্বং অরিযেন চক্খুনা আরোগ্যং জানেয্যাসি, নিব্বানং পস্সেয্যাসী’’তি (ম॰ নি॰ ২.২১৮) ৰচনতো অরিযেন চক্খুনা পস্সিতব্বং।</p>
<p class="bodytext"><a name="para560"></a><span class="paranum">৫৬০</span>. যদি নিব্বানং নাম সভাৰধম্মো অত্থি সত্তসন্তানপরিযাপন্নো চ, অথ কস্মা চতুমহাপথে সভা ৰিয সব্বসাধারণা ন লব্ভতীতি আহ <span class="bld">‘‘মগ্গসমঙ্গিনা পত্তব্বতো অসাধারণ’’</span>ন্তি। ‘‘অসুকস্স সম্মাসম্বুদ্ধস্স কালে উপ্পন্ন’’ন্তি এৰং পুরিমায কোটিযা অভাৰতো <span class="bld">অপ্পভৰং। মগ্গভাৰে</span>তি অরিযমগ্গস্স অত্থিভাৰে। <span class="bld">ভাৰতো</span> ৰিজ্জমানতো লদ্ধব্বতো।</p>
<p class="bodytext"><span class="bld">অণুআদীন</span>ন্তি অণুপকতিকালপুরিসাদীনং। <span class="bld">নিচ্চভাৰাপত্তী</span>তি সস্সতভাৰসিদ্ধি। কূটট্ঠনিচ্চতা হি ইধাধিপ্পেতা। <span class="bld">হেতুনো অভাৰা</span>তি উপপত্তিযা সাধনহেতুনো অভাৰা। <span class="bld">নিচ্চা তে</span> অণুআদযো। <span class="bld">নিব্বানস্স</span> <a name="M2.0210"></a> <span class="bld">নিচ্চত্তা</span>তি অপেক্খধম্মত্তাতি হেতুলক্খণানুপপত্তি। <span class="bld">‘‘অণুআদীনং অসিদ্ধত্তা’’</span>তি এতেন ‘‘নিচ্চা অণুআদযো’’তি পটিঞ্ঞায ধম্মিঅসিদ্ধি, ততো চ নিস্সযাসিদ্ধো হেতূতি দস্সেতি।</p>
<p class="bodytext"><a name="para561"></a><span class="paranum">৫৬১</span>. <span class="bld">যথাৰুত্তযুত্তিসব্ভাৰতো</span>তি ‘‘অপ্পভৰত্তা’’তি অত্তনা ৰুত্তং হেতুং সন্ধাযাহ। অপ্পভৰতা চস্স অপচ্চযতায দট্ঠব্বা, তায তস্স পুরিমায কোটিযা অভাৰো। <span class="bld">‘‘রূপসভাৰাতিক্কমতো’’</span>তি এতেন যথা রূপধম্মানং রুপ্পনসভাৰো, পটিঘাতৰন্ততায কলাপসো ৰুত্তিযা পদেসসম্বন্ধো চ সভাৰো, এৰং নিব্বানস্স কত্থচি পটিঘাতো, সপ্পদেসতা চ নত্থীতি দস্সেতি। ন হি নিব্বানং ‘‘অসুকদিসায, অসুকদেসে’’তি ৰা নিদ্দিসীযতি, যতো তং অপ্পতিট্ঠমেৰাতি।</p>
<p class="bodytext"><span class="bld">‘‘অসিথিল</span> <a name="V2.0198"></a> <span class="bld">…পে॰… গমনীযতো’’</span>তি এতেন নিব্বানস্স অরিযানং পচ্চক্খসিদ্ধতং দস্সেতি। <span class="bld">‘‘সব্বঞ্ঞুৰচনতো’’</span>তি এতেন তদঞ্ঞেসং অনুমানসিদ্ধতং, তদুভযেন ‘‘অনুপলব্ভনীযতো’’তি পনস্স হেতুনো অসিদ্ধতং দস্সেতি। <span class="bld">পরমত্থেন নাৰিজ্জমানং</span> ৰিজ্জমানমেৰাতি যথারদ্ধমত্থং নিগমেত্বা তদত্থসাধনং আগমং দস্সেন্তো <span class="bld">‘‘ৰুত্তঞ্হেত’’</span>ন্তি-. আদিমাহ।</p>
<p class="bodytext">তত্থ অজাতং অভূতং অকতং অসঙ্খতন্তি (উদা॰ ৭৩; নেত্তি॰ ৪১) চত্তারিপি পদানি অঞ্ঞমঞ্ঞৰেৰচনানি। অথ ৰা ৰেদনাদযো ৰিয হেতুপচ্চযসমৰাযসঙ্খাতায কারণসামগ্গিযা ন জাতং ন নিব্বত্তন্তি <span class="bld">অজাতং</span>। কারণেন ৰিনা, সযমেৰ চ ন ভূতং ন পাতুভূতং ন উপ্পন্নন্তি <span class="bld">অভূতং</span>। এৰং অজাতত্তা, অভূতত্তা চ যেন কেনচি কারণেন ন কতন্তি <span class="bld">অকতং</span>। জাতভূতকতভাৰো চ নাম রূপাদীনং সঙ্খতধম্মানং হোতি, ন অসঙ্খতভাৰস্স নিব্বানস্সাতি দস্সনত্থং <span class="bld">‘‘অসঙ্খত’’</span>ন্তি ৰুত্তং। পটিলোমতো ৰা সমেচ্চ সম্ভূয পচ্চযেহি কতন্তি সঙ্খতং, তথা ন সঙ্খতং সঙ্খতলক্খণরহিতন্তি চ <span class="bld">অসঙ্খত</span>ন্তি এৰং অনেকেহি কারণেহি নিব্বত্তিতভাৰে পটিসিদ্ধে ‘‘পকতিৰাদীনং পকতি ৰিয সিযা নু খো একেনেৰ কারণেন এতং কত’’ন্তি আসঙ্কাযং কেনচি ন কতন্তি দস্সনত্থং <span class="bld">‘‘অকত’’</span>ন্তি ৰুত্তং। এৰং অপচ্চযম্পি সমানং ‘‘সযমেৰ নু খো ইদং ভূতং পাতুভূত’’ন্তি <a name="M2.0211"></a> আসঙ্কাযং তং নিৰত্তনত্থং <span class="bld">‘‘অভূত’’</span>ন্তি ৰুত্তং। অযঞ্চেতস্স অসঙ্খতাকতাভূতভাৰো সব্বেন সব্বং অজাতিধম্মত্তাতি দস্সেতুং <span class="bld">‘‘অজাত’’</span>ন্তি ৰুত্তং।</p>
<p class="bodytext">এৰমেত্থ সত্থা পরমত্থতো নিব্বানস্স অত্থিভাৰং পৰেদেসি। পৰেদেন্তো চ ‘‘অহং ধম্মিস্সরো ধম্মস্সামী’’তি ন অত্তনো আণামত্তেন পৰেদেসি, অপিচ খো পন পদপরমে অনুকম্পমানো যুত্তিতোপি পৰেদেসি। যথাহ –</p>
<p class="indent">‘‘নো চেতং, ভিক্খৰে, অভৰিস্স অজাতং অভূতং অকতং অসঙ্খতং, নযিধ জাতস্স ভূতস্স কতস্স সঙ্খতস্স নিস্সরণং পঞ্ঞাযেথ। যস্মা চ খো, ভিক্খৰে, অত্থি অজাতং অভূতং অকতং অসঙ্খতং, তস্মা জাতস্স ভূতস্স কতস্স সঙ্খতস্স নিস্সরণং পঞ্ঞাযতী’’তি (উদা॰ ৭৩; নেত্তি॰ ৪১)।</p>
<p class="bodytext">তস্সত্থো <a name="V2.0199"></a> – ভিক্খৰে, যদি অজাতাদিসভাৰা অসঙ্খতা ধাতু ন অভৰিস্স ন সিযা, ইধ লোকে জাতাদিসভাৰস্স রূপাদিক্খন্ধপঞ্চকসঙ্খাতস্স সঙ্খতস্স নিস্সরণং অনৰসেসৰূপসমো ন পঞ্ঞাযেয্য ন উপলব্ভেয্য ন সম্ভৰেয্য। নিব্বানঞ্হি আরম্মণং কত্বা পৰত্তমানা সম্মাদিট্ঠিআদযো অরিযমগ্গধম্মা অনৰসেসং সংকিলেসে সমুচ্ছিন্দন্তি, তেনেত্থ সব্বস্সাপি ৰট্টদুক্খস্স অপগমো নিস্সরণং পঞ্ঞাযতি। এৰং ব্যতিরেকৰসেন নিব্বানস্স অত্থিভাৰং দস্সেত্বা ইদানি অনুগমনৰসেনপি তং দস্সেত্বা নিগমেতুং <span class="bld">‘‘যস্মা চ খো’’</span>তিআদি ৰুত্তং। তস্সত্থো ৰুত্তনযেনেৰ ৰেদিতব্বো।</p>
<p class="bodytext">এত্থ চ যস্মা ‘‘অপ্পচ্চযা ধম্মা অসঙ্খতা ধম্মা (ধ॰ স॰ দুকমাতিকা ৭-৮)। অত্থি, ভিক্খৰে, তদাযতনং, যত্থ নেৰ পথৰী (উদা॰ ৭১)। ইদম্পি খো ঠানং সুদুদ্দসং, যদিদং সব্বসঙ্খারসমথো সব্বূপধিপটিনিস্সগ্গো (দী॰ নি॰ ২.৬৪, ৬৭; ম॰ নি॰ ২.৩৩৭; সং॰ নি॰ ২.১৭২; মহাৰ॰ ৭-৮)। অসঙ্খতঞ্চ ৰো, ভিক্খৰে, ধম্মং দেসেস্সামি অসঙ্খতগামিনিঞ্চ পটিপদ’’ন্তিআদীহি (সং॰ নি॰ ৪.৩৬৬) অনেকেহি সুত্তপদেহি ‘‘অত্থি, ভিক্খৰে, অজাত’’ন্তি (উদা॰ ৭৩; নেত্তি॰ ৪১) ইমিনা চ সুত্তপদেন নিব্বানধাতুযা পরমত্থতো সব্ভাৰো সব্বলোকং অনুকম্পমানেন সম্মাসম্বুদ্ধেন পকাসিতো, তস্মা <a name="M2.0212"></a> যদিপি কত্থ অপচ্চক্খকারীনম্পি সাসনে অভিপ্পসন্নানং ৰিঞ্ঞূনং সংসযো নত্থিযেৰ। যে পন পরনেয্যবুদ্ধিনো পুগ্গলা, তেসং ৰিমতিৰিনোদনত্থং অযমেত্থ অধিপ্পাযনিদ্ধারণমুখেন যুত্তিৰিচারণা।</p>
<p class="bodytext">যথা পরিঞ্ঞেয্যতায সউত্তরানং কামানং, রূপানঞ্চ পটিপক্খভূতং তব্বিধুরসভাৰং নিস্সরণং পঞ্ঞাযতি, এৰং সভাৰানং সব্বেসম্পি সঙ্খতধম্মানং পটিপক্খভূতেন তব্বিধুরসভাৰেন নিস্সরণেন ভৰিতব্বং। যঞ্চ তং নিস্সরণং, সা অসঙ্খতা ধাতু। কিঞ্চ ভিয্যো – সঙ্খতধম্মারম্মণৰিপস্সনাঞাণং, অপিচ অনুলোমঞাণং কিলেসে তদঙ্গৰসেন পজহতি, ন সমুচ্ছেদৰসেন পজহিতুং সক্কোতি। তথা সম্মুতিসচ্চারম্মণং পঠমজ্ঝানাদীসু ঞাণং ৰিক্খম্ভনৰসেনেৰ কিলেসে পজহতি, ন সমুচ্ছেদৰসেন। ইতি সঙ্খতধম্মারম্মণস্স, সম্মুতিসচ্চারম্মণস্স চ ঞাণস্স কিলেসানং সমুচ্ছেদপ্পহানে অসমত্থভাৰতো তেসং সমুচ্ছেদপ্পহানকরস্স অরিযমগ্গঞাণস্স তদুভযৰিপরীতসভাৰেন আরম্মণেন ভৰিতব্বং, সা অসঙ্খতা ধাতু।</p>
<p class="bodytext">তথা <a name="V2.0200"></a> ‘‘অত্থি, ভিক্খৰে, অজাতং অভূতং অকতং অসঙ্খত’’ন্তি (উদা॰ ৭৩; নেত্তি॰ ৪১) এৰমাদি নিব্বানস্স পরমত্থতো অত্থিভাৰজোতকৰচনং অৰিপরীতত্থং ভগৰতা ভাসিতত্তা। যঞ্হি ভগৰতা ভাসিতং, তং অৰিপরীতত্থং যথা তং ‘‘সব্বে সঙ্খারা অনিচ্চা, সব্বে সঙ্খারা দুক্খা, সব্বে ধম্মা অনত্তা’’তি (ম॰ নি॰ ১.৩৫৩, ৩৫৬; ধ॰ প॰ ২৭৭-২৭৯; থেরগা॰ ৬৭৬-৬৭৮; নেত্তি॰ ৫), তথা নিব্বানসদ্দো কত্থচি ৰিসযে যথাভূতপরমত্থৰিসযো উপচারৰুত্তিসব্ভাৰতো। সেয্যথাপি সীহসদ্দোতি এৰমাদীহি নযেহি যুত্তিতোপি অসঙ্খতায ধাতুযা পরমত্থতো অত্থিভাৰো ৰেদিতব্বো।</p>
<p class="bodytext">অপরো নযো – যদি পন নিব্বানং অভাৰমত্তমেৰ সিযা, তস্স ‘‘গম্ভীরো দুদ্দসো দুরনুবোধো সন্তো পণীতো অতক্কাৰচরো নিপুণো পণ্ডিতৰেদনীযো’’তি (দী॰ নি॰ ২.৬৪, ৬৭; ম॰ নি॰ ২.৩৩৭; সং॰ নি॰ ১.১৭২; মহাৰ॰ ৭-৮) গম্ভীরাদিতা, ‘‘অসঙ্খতঞ্চ ৰো, ভিক্খৰে, ধম্মং দেসেস্সামী’’তিআদিনা (সং॰ নি॰ ৪.৩৬৬) অসঙ্খতাদিতা, ‘‘অব্যাকতা ধম্মা অপচ্চযাধম্মা’’তিআদিনা অব্যাকতধম্মাদিতা চ ন ৰত্তব্বা সিযা। ন হি অভাৰস্স <a name="M2.0213"></a> কোচি সভাৰো অত্থি, যেন সো গম্ভীরাসঙ্খতাদিআকারতো ৰিঞ্ঞাযেয্য। অভাৰো হি অভাৰো এৰ, কুতো তস্স গম্ভীরাসঙ্খাতাদিভাৰসম্বন্ধো। কিঞ্চাযমভাৰো সব্বেসং কিলেসানং সব্বসত্তসন্তানগতানং একো ৰা ভৰেয্য অনেকো ৰা। যদি একো, একেনেৰ মগ্গেন সব্বকিলেসাভাৰো কতো, সচ্ছিকতো চাতি অঞ্ঞস্স, অঞ্ঞেসঞ্চ মগ্গানং নিরত্থকতাতি ন সিযা মগ্গবহুতা, একজ্ঝঞ্চ সব্বসত্তানং নিব্বানাধিগমো আপজ্জতি। সিযা পনেৰং একো এৰ সো নিব্বানসঞ্ঞিতো কিলেসাভাৰো, সো পন ন মগ্গেহি কাতব্বো, অথ খো সচ্ছিকাতব্বোতি। এৰং সতি ৰিসেসতো মগ্গস্স নিরত্থকতা আপজ্জতি, কিলেসানং অপ্পহানতোতি একোপি মগ্গো ন সিযা। অসতি চ কিলেসপ্পহানে দুক্খস্স অনুপচ্ছেদনতো কিলেসাভাৰসচ্ছিকিরিযা কিমত্থিযা সিযা, অথ পন মগ্গানং সন্তানগতসংযোজনত্তযপ্পহানাদিপটিনিযতকিচ্চতায চতূসু মগ্গেসু পাটিযেক্কং কিলেসাভাৰো। এৰং সতি সভাৰপভেদেন ৰিনা ন বহুভাৰোতি সো কিলেসক্খযপরিযাযেন ৰুত্তো সভাৰধম্মো এৰ সিযা।</p>
<p class="bodytext">যেসং অভাৰো, তপ্পভেদেন অভাৰে ভেদোপচারোতি চে? যেসং অভাৰো, তেসং সসভাৰতায তস্স সভাৰোপচারোপি সিযা। তথা চ তে সংকিলেসসঙ্খততাদিতো কিলেসসঙ্খততাদিউপচারাপি <a name="V2.0201"></a> সিযুং। নো চে তে ইচ্ছিতা, তপ্পভেদেন ভেদোপচারোপি ন ইচ্ছিতব্বো। ন চ পহোতি উপচরিতো বহুভাৰো অত্থতো বহুভাৰায। ন হি জলং অনলন্তি উপচরিতং দহতি, পচতি ৰা। একত্তপঞ্হম্পি চাযমভাৰো অসভাৰতায ন সহতীতি ন সক্কা ৰত্তুং নত্থিভাৰসামঞ্ঞতো অভেদৰোহারো যুত্তরূপোতি। একত্তে চ পুব্বে ৰুত্তা এৰ দোসা, বহুভাৰে পন সতি ৰুত্তনযেনেৰ সিদ্ধা সভাৰধম্মতা। সভাৰধম্মত্তেপি চ বহুভাৰো ৰিয ভাৰং ভাৰোপি বহুভাৰং ন ব্যভিচরেয্যাতি নিব্বানস্স বহুভাৰপসঙ্গো সিযাতি চে? ন বহুভাৰস্সেৰ অভাৰপ্পসঙ্গতো। যদি হি যথা কক্খল়তা ভাৰং, এৰং ভাৰোপি কক্খল়তং ন ব্যভিচরেয্য। এৰং সতি সব্বেসং ভাৰানং পথৰীভাৰাপত্তিতো কুতো ভাৰস্স বহুভাৰো, তস্মা লোকৰোহারানং ৰিচিত্ততায যদিপি বহুতা ভাৰাপেক্খা, ভাৰতা পন ন বহুতাপেক্খাতি ন ভাৰস্স সতো নিব্বানস্স বহুভাৰো ‘‘একা নিট্ঠা <a name="M2.0214"></a> ন পুথু নিট্ঠা’’তি ৰচনতো। একস্মিংযেৰ চ দস্সনভাৰনাদ্বযং সম্ভৰতি।</p>
<p class="bodytext">পরিনিব্বুতানং পচ্চেকং নিব্বানভাৰে সত্তসন্তাননিযতং নাম নিব্বানং সিযা। তথা চ সতি সঙ্খততাদিদোসানতিৰত্তিযেৰ, কিলেসপ্পহানং ৰা মগ্গকিচ্চং কিলেসানং অভাৰো। তস্স চ একত্তে ন মগ্গবহুতা কিচ্চন্তরস্স কত্তব্বস্স অভাৰতো। মগ্গবহুভাৰো চ মগ্গেহি সচ্ছিকাতব্বে একস্মিং ধম্মে ইন্দ্রিযানং অপাটৰপাটৰপাটৰতরপাটৰতমভাৰেন সচ্ছিকিরিযাৰিসেসেন কিলেসানং পহানভেদেন হোতীতি নিব্বানস্স সভাৰধম্মত্তে এৰ সিযা। অভাৰোপি চ কিলেসানং মগ্গেন সকিচ্চকতায কাতব্বো এৰ সিযা, ন সচ্ছিকাতব্বো। কো হি সভাৰো অভাৰস্স? যো সচ্ছিকাতব্বো সিযা, সো চে নিব্বানং একেনেৰ মগ্গেন সব্বকিলেসানং অভাৰো একো অভিন্নো কাতব্বো আপন্নো। অঞ্ঞথা মগ্গৰসেন চতুব্বিধভাৰে নিব্বানস্স চতুব্বিধভাৰপ্পসঙ্গো, নিব্বানৰিসেসপ্পসঙ্গো চ আপজ্জেয্যাতি মগ্গকিচ্চস্স একত্তেন মগ্গবহুতা সিযা। বহুভাৰে পন তেসং সো ৰুত্তনযেন একস্মিং ধম্মে সচ্ছিকিরিযাৰিসেসতোতি সিদ্ধা নিব্বানস্স সভাৰধম্মতা। খযাধিগন্তব্বতায পনেতং ‘‘খযো’’তি ৰুত্তং। ‘‘খযে ঞাণ’’ন্তি (ধ॰ স॰ দুকমাতিকা ১৪২; ১৩৮২) হি ৰচনতো অরিযমগ্গো খযো নাম। তেন চেতং অধিগন্তব্বং সচ্ছিকাতব্বং, তস্মা ‘‘খযো’’তি ৰুত্তন্তি।</p>
<p class="centered">ইতি নিরোধনিদ্দেসকথাৰণ্ণনা।</p>
<p class="subhead">মগ্গনিদ্দেসকথাৰণ্ণনা</p>
<p class="bodytext"><a name="para562"></a><span class="paranum">৫৬২</span>. <span class="bld">অট্ঠ</span> <a name="V2.0202"></a> <span class="bld">ধম্মা</span>তি ‘‘কতমং দুক্খনিরোধগামিনী পটিপদা অরিযসচ্চ’’ন্তি আরভিত্বা ‘‘সম্মাদিট্ঠী’’তিআদিনা <span class="bld">পাল়িযং</span> (ৰিভ॰ ২০৫) দুক্খনিরোধগামিনিপটিপদানিদ্দেসে আগতা, তমেৰ চ পাল়িং আনেত্বা উদ্দেসৰসেন ইধ চ ৰুত্তা সম্মাদিট্ঠিআদযো অট্ঠ ধম্মা অত্থতো পকাসিতা, ন মগ্গসচ্চনিদ্দেসৰসেনাতি অধিপ্পাযো। যদি অত্থতো পকাসিতা, কিমত্থিযং পন ইধ কথনন্তি আহ <span class="bld">‘‘ইধ পনা’’</span>তিআদি। তত্থ <span class="bld">‘‘একক্খণে পৰত্তমানান’’</span>ন্তি ইদং লোকিযকুসলচিত্তুপ্পাদেসু ৰিরতিযো নানাক্খণিকা এৰ <a name="M2.0215"></a> হোন্তীতি কত্বা ৰুত্তং। সেসমগ্গধম্মা পন তত্থাপি একজ্ঝং উপ্পজ্জন্তিযেৰ। <span class="bld">ৰিসেসাৰবোধনত্থ</span>ন্তি পটিপক্খসমুগ্ঘাতাদিপৰত্তিআকারৰিসেসস্স অৰবোধনত্থং। ৰিত্থারতো মগ্গকথা পরতো আৰি ভৰিস্সতীতি আহ <span class="bld">‘‘সঙ্খেপতো’’</span>তি। <span class="bld">চতুসচ্চপটিৰেধায পটিপন্নস্সা</span>তি যথা চতুসচ্চাভিসমযো হোতি, এৰং সব্বসো পুব্বভাগপটিপত্তিযা পরিপূরণৰসেন পটিপন্নস্স। অরিযমগ্গসঙ্খাতস্স যোগস্স সব্ভাৰতো <span class="bld">যোগিনো</span>। কামং অৰিজ্জানুসযসমুগ্ঘাতে তদেকট্ঠকিলেসানং লেসোপি নাৰসিস্সতি, ৰিজ্জায পন অৰিজ্জা উজুৰিপচ্চনীকধম্মোতি দস্সনত্থং <span class="bld">‘‘অৰিজ্জানুসযসমুগ্ঘাতক’’</span>ন্তি ৰুত্তং। পরতো মিচ্ছাসঙ্কপ্পাদিগ্গহণেপি এসেৰ নযো। <span class="bld">ধাতুপ্পকাসনরসা</span>তি পরমত্থপকাসনরসা, চতুসচ্চৰিভাৰনকিচ্চাতি অত্থো। মগ্গধম্মানং পটিপক্খৰিধমনাকারো সাতিসযং পাকটো হুত্বা উপট্ঠাতীতি অৰিজ্জানুসযসমুগ্ঘাতকতং সম্মাদিট্ঠিযা ৰত্বাপি <span class="bld">অৰিজ্জন্ধকারৰিদ্ধংসনপচ্চুপট্ঠানতা</span> ৰুত্তা।</p>
<p class="bodytext"><span class="bld">তথা সম্পন্নদিট্ঠিনো</span>তি যথা অৰিজ্জানুসযসমুগ্ঘাতো হোতি, তথা মগ্গসম্মাদিট্ঠিযা সম্পন্নদিট্ঠিনো। এৰঞ্হি চতুসচ্চপটিৰেধায পটিপন্নস্স যোগিনোতি ইমমত্থং তথা-সদ্দো উপসংহরতি। নিব্বানারম্মণতা পন তংসম্পযুত্তৰচনেনেৰ বোধিতা। <span class="bld">মিচ্ছাসঙ্কপ্পনিঘাতক</span>ন্তি কামসঙ্কপ্পাদিমিচ্ছাসঙ্কপ্পসমুচ্ছেদকং। <span class="bld">অপ্পনারসো</span>তি নিব্বানারম্মণে মগ্গচিত্তস্স সমুপ্পাদৰসেন পৰত্তনতো অপ্পনাকিচ্চো।</p>
<p class="bodytext"><span class="bld">তথা পস্সতো ৰিতক্কযতো চা</span>তি ৰুত্তপ্পকারায সম্মাদিট্ঠিযা পস্সতো, নিব্বানারম্মণে চ সম্মাসঙ্কপ্পেন চিত্তং অভিনিরোপযতো। <span class="bld">ৰচীদুচ্চরিতসমুগ্ঘাতিকা</span>তি চতুব্বিধস্সপি ৰচীদুচ্চরিতস্স সমুচ্ছেদিকা। মুসাৰাদাদীনং ৰিসংৰাদনাদিকিচ্চতায লূখানং অপরিগ্গাহকানং <a name="V2.0203"></a> পটিপক্খভাৰতো সিনিদ্ধভাৰেন সম্পযুত্তধম্মানং পরিগ্গাহকসভাৰা সম্মাৰাচাতি আহ <span class="bld">‘‘সা পরিগ্গহলক্খণা’’</span>তি। কাযিককিরিযা কিঞ্চি কত্তব্বং সমুট্ঠাপেতি, সযঞ্চ সমুট্ঠহনং ঘটনং হোতীতি সম্মাকম্মন্তসঙ্খাতা ৰিরতিপি সমুট্ঠানসভাৰা ৰুত্তা। সম্পযুত্তধম্মানং ৰা উক্খিপনং <span class="bld">সমুট্ঠাপনং</span> কাযিককিরিযায ভারুক্খিপনং ৰিয।</p>
<p class="bodytext"><span class="bld">অস্সা</span>তি যোগিনো। তস্মিং সতি ৰিসুজ্ঝনতো <span class="bld">ৰিসুদ্ধিভূতা</span>। জীৰমানস্স সত্তস্স, সম্পযুত্তধম্মানং ৰা সুদ্ধি <span class="bld">ৰোদানং,</span> আজীৰস্সেৰ ৰা জীৰিতিন্দ্রিযৰুত্তিযা <a name="M2.0216"></a>। ঞাযাজীৰস্স অবুদ্ধপটিকুট্ঠায সম্মাজীৰিকায পৰত্তিহেতুতায <span class="bld">ঞাযাজীৰপৰত্তিরসো</span>। ইমস্স হি পৰত্তিতো পট্ঠায মিচ্ছাজীৰো ন পৰত্ততীতি।</p>
<p class="bodytext">সব্বাকুসলৰিদ্ধংসকোপি সম্মাৰাযামো উজুপটিপক্খদস্সনৰসেন <span class="bld">কোসজ্জসমুচ্ছেদকো</span> ৰুত্তো। সংকিলেসপক্খতোপি তস্স পগ্গণ্হনং <span class="bld">পগ্গহো</span>। কাযাদীসু সুভাদিআকারুপধারণৰসেন পৰত্তা সুভসঞ্ঞাদিপুব্বঙ্গমা অকুসলক্খন্ধা মিচ্ছাসতি, তস্সা ৰিদ্ধংসনো <span class="bld">মিচ্ছাসতিৰিনিদ্ধুননো। অসম্মোসো</span>তি সম্মোসৰিদ্ধংসনতো তপ্পটিপক্খো। আরম্মণস্স যথাসভাৰসল্লক্খণং <span class="bld">উপট্ঠানং</span>। ‘‘আরক্খপচ্চুপট্ঠানা’’তি, ‘‘সতারক্খেন চেতসা’’তি (দী॰ নি॰ ৩.৩৪৮) চ ৰচনতো ৰিসেসতো সতি কুসলচিত্তস্স আরক্খাতি আহ <span class="bld">‘‘সতিযা সংরক্খিযমানচিত্তস্সা’’</span>তি।</p>
<p class="bodytext"><a name="para563"></a><span class="paranum">৫৬৩</span>. <span class="bld">সচ্চঞাণস্সা</span>তি সচ্চানি আরব্ভ পৰত্তনকঞাণস্স, ন পটিৰেধঞাণং ৰিয সকিদেৰ বুজ্ঝতি, অথ খো পুনপ্পুনং উপ্পজ্জনতো অনু অনু বোধো অনুবোধো, অনুস্সৰাকারপরিৰিতক্কদিট্ঠিনিজ্ঝানক্খন্তিঅনুগতো ৰা বোধো অনুবোধো, তদেৰ ঞাণন্তি <span class="bld">অনুবোধঞাণং</span>। ন হি তং পচ্চক্খতো বুজ্ঝতি, অনুস্সৰাদিৰসেন পন কপ্পনমুখেন বুজ্ঝতি। <span class="bld">কিচ্চতো</span>তি পরিজাননাদিতো। তংকিচ্চকরণেনেৰ হি পরিঞ্ঞেয্যাদীনি ৰিয তানিপি তস্স পাকটানি হোন্তি। ৰিৰট্টানুপস্সনায হি সঙ্খারেহি পতিলীযমানমানসস্স উপ্পজ্জমানং মগ্গঞাণং ৰিসঙ্খারং দুক্খনিস্সরণং আরম্মণং কত্বা দুক্খং পরিচ্ছিন্দতি, দুক্খগতঞ্চ তণ্হং পজহতি, নিরোধঞ্চ সচ্ছিকরোতি ফুসতি। আদিচ্চো ৰিয পভায সম্মাসঙ্কপ্পাদীহি সহ সমুপ্পন্নং তং মগ্গং ভাৰেতি, ন চ সঙ্খারে অমুঞ্চিত্বা পৰত্তমানেন ঞাণেন এতং সব্বং কাতুং সক্কা নিমিত্তপৰত্তেহি অৰুট্ঠিতত্তা। তস্মা এতানি কিচ্চানি করোন্তং তং ঞাণং দুক্খাদীনি ৰিভাৰেতি <a name="V2.0204"></a> তত্থ সম্মোহনিৰত্তনেনাতি <span class="bld">‘‘চত্তারিপি সচ্চানি পটিৰিজ্ঝতী’’</span>তি ৰুত্তং, একপটিৰেধেনাতি অধিপ্পাযো।</p>
<p class="bodytext"><span class="bld">দুক্খসমুদযম্পি সো পস্সতী</span>তি কালন্তরদস্সনং সন্ধায ৰুত্তন্তি চে? ন, ‘‘যো নু খো, আৰুসো, দুক্খং পস্সতি, দুক্খসমুদযম্পি সো পস্সতী’’তিআদিনা (সং॰ নি॰ ৫.১১০০) একদস্সিনো অঞ্ঞত্তযদস্সিতাৰিচারণাযং তংসাধনত্থং আযস্মতা <a name="M2.0217"></a> <span class="bld">গৰম্পতি</span>ত্থেরেন ইমস্স <span class="bld">সুত্তস্স</span> আনীতত্তা, পচ্চেকঞ্চ সচ্চেসু দিস্সমানেসু অঞ্ঞত্তযদস্সনস্স যোজিতত্তা। অঞ্ঞথা অনুপুব্বাভিসমযে পুরিমদিট্ঠস্স পচ্ছা অদস্সনতো সমুদযাদিদস্সিনো দুক্খাদিদস্সিতা ন যোজেতব্বা সিযা। যোজিতা চ সা ‘‘যো দুক্খসমুদযং পস্সতি, দুক্খম্পি সো পস্সতী’’তিআদিনা (সং॰ নি॰ ৫.১১০০)। <span class="bld">লোকিযং</span> সচ্চঞাণং। <span class="bld">তত্থ</span> লোকিযঞাণে। পরিযুট্ঠানসঙ্খাতো অভিভৰো <span class="bld">পরিযুট্ঠানাভিভৰো,</span> তস্স ৰসেন। সুদ্ধসঙ্খারপুঞ্জমত্তদস্সনতো সক্কাযদিট্ঠিপরিযুট্ঠানং নিৰত্তেতি। ‘‘লোকসমুদযং খো, কচ্চান, যথাভূতং সম্মপ্পঞ্ঞায পস্সতো যা লোকে নত্থিতা, সা ন হোতী’’তি (সং॰ নি॰ ২.১৫) ৰচনতো সমুদযদস্সনং হেতুফলপবন্ধাৰিচ্ছেদদস্সনতো পরিযুট্ঠানাভিভৰৰসেন পৰত্তমানং উচ্ছেদদিট্ঠিং নিৰত্তেতি। ‘‘লোকনিরোধং খো…পে॰… পস্সতো যা লোকে অত্থিতা, সা ন হোতী’’তি (সং॰ নি॰ ২.১৫) ৰচনতো নিরোধদস্সনং হেতুনিরোধা ফলনিরোধদস্সনতো সস্সতদিট্ঠিং নিৰত্তেতি। অত্তকারস্স পচ্চক্খদস্সনতো মগ্গদস্সনং ‘‘নত্থি অত্তকারে, নত্থি পরকারে, নত্থি পুরিসকারে’’তিআদিকং (দী॰ নি॰ ১.১৬৮) অকিরিযদিট্ঠিং পজহতি। ‘‘নত্থি হেতু, নত্থি পচ্চযো সত্তানং সংকিলেসায, অহেতূ অপ্পচ্চযা সত্তা সংকিলিস্সন্তি, নত্থি হেতু…পে॰… ৰিসুদ্ধিযা, অহেতূ অপ্পচ্চযা সত্তা ৰিসুজ্ঝন্তী’’তিআদিকা (দী॰ নি॰ ১.১৬৮; ম॰ নি॰ ২.১০১, ২২৭; সং॰ নি॰ ৩.২১২) অহেতুকদিট্ঠি চ ইধ অকিরিযাদিট্ঠিগ্গহণেনেৰ গহিতাতি দট্ঠব্বা। সাপি হি ৰিসুদ্ধিমগ্গদস্সনেন পহীযতীতি। দুক্খে ঞাণং সমুদযফলস্স দুক্খস্স অদ্ধুৰাদিভাৰং পস্সতীতি <span class="bld">ফলে ৰিপ্পটিপত্তিং</span> নিৰত্তেতি।</p>
<p class="bodytext">ইস্সরো লোকং পৰত্তেতি সজ্জেতি নিৰত্তেতি সংহরতীতি <span class="bld">ইস্সরকারণিনো</span> ৰদন্তি। পধানতো লোকো আৰি ভৰতি, তত্থেৰ চ পতিলীযতীতি <span class="bld">পধানকারণিনো</span>।</p>
<p class="gatha1">‘‘কালো <a name="V2.0205"></a> করোতি ভূতানি, কালো সংহরতী পজা।</p>
<p class="gathalast">কালো সুত্তে জাগরতি, কালো হি দুরতিক্কমো’’তি॥ –</p>
<p class="unindented"><span class="bld">কালৰাদিনো</span>। কণ্টকস্স তিখিণভাৰো ৰিয, কপিট্ঠফলাদীনং পরিমণ্ডলতা ৰিয, মিগপক্খিসরীসপাদীনং ৰিচিত্ততা ৰিয চ সভাৰেনেৰ লোকো সম্ভোতি, ৰিভোতি চাতি <span class="bld">সভাৰৰাদিনো। আদি</span>-সদ্দেন অণূহি <a name="M2.0218"></a> লোকো পৰত্ততি, সব্বং পুব্বেকতহেতু, লোকো নিযতো অচ্ছেজ্জসুত্তাৰুতাভেজ্জমণিসদিসো, ন এত্থ কস্সচি পুরিসকারোতি <span class="bld">নিযতিৰাদিনো</span>।</p>
<p class="gatha1">‘‘যদিচ্ছায পৰত্তন্তি, যদিচ্ছায নিৰত্তরে।</p>
<p class="gathalast">যদিচ্ছায সুখং দুক্খং, তস্মা যাদিচ্ছকী পজা’’তি॥ –</p>
<p class="unindented"><span class="bld">যদিচ্ছাৰাদিনো,</span> যে <span class="bld">অধিচ্চসমুপ্পত্তিৰাদিনো</span>তি চ ৰুচ্চন্তি। এৰমাদিঅকারণৰাদসঙ্গহো দট্ঠব্বো। রামুদকআল়ারাদীনং ৰিয, অরূপলোকে নিগণ্ঠানং ৰিয চ লোকথূপিকাযং অপৰগ্গো মোক্খোতি গহণং <span class="bld">অপৰগ্গগাহো। আদি</span>-সদ্দেন পধানস্স অপ্পৰত্তি, গুণৰিযুত্তস্স অত্তনো সকত্তনি অৰট্ঠানং, ব্রহ্মুনা সলোকতা, সমীপতা, সংযোগো, দিট্ঠধম্মনিব্বানৰাদাতি এৰমাদীনং গহণং দট্ঠব্বং। এত্থ চ <span class="bld">পধানস্স অপ্পৰত্তি</span> মহতাদিভাৰেন অপরিণামো, অনভিব্যত্তি ৰা। ‘‘অহমঞ্ঞো, পকতি অঞ্ঞা’’তি এৰং পৰত্তপকতিপুরিসন্তরজাননেন অত্তসুখদুক্খমোহেসু অৰিভাগগ্গহণে কির নিৰত্তিতে ৰুত্তনযেন পধানং নপ্পৰত্ততি, সো ৰিমোক্খোতি কাপিলা। <span class="bld">গুণৰিযুত্তস্সা</span>তি বুদ্ধিসুখদুক্খইচ্ছাদোসপ্পযত্তধম্মাধম্মসঙ্খারেহি নৰহি অত্তগুণেহি ৰিযুত্তস্সাতি কণাদমতানুসারিনো। <span class="bld">সলোকতা</span> ব্রহ্মুনা সমানলোকতা। <span class="bld">সমীপতা</span> তস্স সমীপপ্পৰত্তিতা। <span class="bld">সংযোগো</span> তেন একীভাৰূপগমনং। ‘‘ইন্দ্রিযতপ্পনপুত্তমুখদস্সনাদীহি ৰিনা অপৰগ্গো নত্থী’’তি গহেত্বা তথা পৰত্তনং <span class="bld">কামসুখল্লিকানুযোগো</span>। অনসনকেসলুঞ্চনাদিতপচরিযায নগ্গসীলগোসীলকুক্কুরসীলাদীহি চ অত্তপরিতাপনেন মোক্খো হোতীতি <span class="bld">অত্তকিলমথো</span>।</p>
<p class="bodytext">স্বাযং সব্বো মিচ্ছাগাহো সচ্চঞাণে সতি পতিট্ঠং ন লভতীতি ৰুত্তমেৰত্থং সঙ্গণ্হন্তো <span class="bld">‘‘লোকে লোকপ্পভৰে’’</span>তি গাথমাহাতি।</p>
<p class="centered">ঞাণকিচ্চতো ৰিনিচ্ছযৰণ্ণনা নিট্ঠিতা।</p>
<p class="bodytext"><a name="para564"></a><span class="paranum">৫৬৪</span>. <span class="bld">সেসা</span> <a name="M2.0219"></a> <a name="V2.0206"></a> <span class="bld">সব্বধম্মা</span>তি সেসা একাসীতি লোকিযধম্মা। অজ্ঝত্তিকবাহিরেসু দ্বাদসসু আযতনেসু কামভৰৰিভৰতণ্হাৰসেন দ্বাদসতিকা <span class="bld">ছত্তিংস তণ্হাৰিচরিতানি,</span> খুদ্দকৰত্থুৰিভঙ্গে ৰা আগতনযেন কালৰিভাগং অনামসিত্বা ৰুত্তানি। তদামসনে হি অট্ঠসতং হোন্তি। <span class="bld">অসম্মিস্স</span>ন্তি এককত্তা কেনচি অসম্মিস্সং, কুতো তদন্তোগধপ্পভেদোতি অধিপ্পাযো। ৰীমংসিদ্ধিপাদাদীনং বোধিপক্খিযানং সতিপি কিচ্চনানত্তে অত্থতো একত্তা সম্মাদিট্ঠিযা সঙ্গহোতি সম্মাদিট্ঠিমুখেন তদন্তোগধতা ৰুত্তা।</p>
<p class="bodytext"><span class="bld">তযো নেক্খম্মৰিতক্কাদযো</span>তি লোকিযক্খণে অলোভমেত্তাকরুণাসম্পযোগৰসেন ভিন্না, মগ্গক্খণে লোভব্যাপাদৰিহিংসাসমুচ্ছেদনৰসেন তযোতি একোপি ৰুত্তো। এস নযো <span class="bld">সম্মাৰাচা</span>দীসু। অপ্পিচ্ছতাসন্তুট্ঠিতানং পন ভাৰে সম্মাআজীৰসম্ভৰতো তেন তেসং সঙ্গহো দট্ঠব্বো। ভৰন্তরেপি জীৰিতহেতুপি অরিযেহি অৰীতিক্কমনীযত্তা <span class="bld">অরিযকন্তানং</span> সম্মাৰাচাদিসীলানং গহণেন যেন সদ্ধাহত্থেন তানি গহেতব্বানি, সো সদ্ধাহত্থো গহিতো এৰ হোতীতি ততো অনঞ্ঞানি সদ্ধিন্দ্রিযসদ্ধাবলানি তত্থ অন্তোগধানি ৰুত্তানি। ছন্দো পন সদ্ধানুগুণোতি কত্বা ছন্দিদ্ধিপাদস্সাপি তদন্তোগধতা ৰুত্তা। <span class="bld">তেসং অত্থিতাযা</span>তি সদ্ধিন্দ্রিযসদ্ধাবলছন্দিদ্ধিপাদানং অত্থিতায সীলস্স অত্থিভাৰতো তিৰিধেনাপি সীলেন তে তযোপি গহিতাতি তত্থ অন্তোগধা। <span class="bld">চিত্তসমাধী</span>তি চিত্তিদ্ধিপাদং ৰদতি। ‘‘চিত্তং পঞ্ঞঞ্চ ভাৰয’’ন্তি (সং॰ নি॰ ১.২৩, ১৯২; পেটকো॰ ২২; মি॰ প॰ ২.১.৯) হি চিত্তমুখেন সমাধি ৰুত্তোতি সমাধিমুখেন চিত্তম্পি ৰত্তব্বতং অরহতি। চিত্তিদ্ধিপাদভাৰনায পন সমাধিপি অধিমত্তো হোতীতি ৰীমংসিদ্ধিপাদাদিৰচনং ৰিয চিত্তিদ্ধিপাদোতি অৰত্বা ইধ ‘‘চিত্তসমাধী’’তি ৰুত্তং। ‘‘পীতিমনস্স কাযো পস্সম্ভতি, পস্সদ্ধকাযো সুখং ৰেদেতি, সুখিনো চিত্তং সমাধিযতী’’তি (দী॰ নি॰ ১.৪৬৬; ৩.৩৫৯; সং॰ নি॰ ৫.৩৭৬; অ॰ নি॰ ৩.৯৬; ১১.১২) ৰচনতো সমাধিউপকারা <span class="bld">পীতিপস্সদ্ধিযো,</span> তস্মা সমাধিগ্গহণেন গহিতা। উপেক্খা পন সমাধিউপকারকতো, তংসদিসকিচ্চতো চ। তস্মা সমাধিসীসেন এতেসং অন্তোগধতা দট্ঠব্বা।</p>
<p class="centered">অন্তোগধানং পভেদৰিনিচ্ছযৰণ্ণনা নিট্ঠিতা।</p>
<p class="bodytext"><a name="para565"></a><span class="paranum">৫৬৫</span>. <span class="bld">ভারো</span> <a name="M2.0220"></a> <span class="bld">ৰিয দুক্খসচ্চং</span> ৰিঘাতকত্তা, সংহরণীযৰসেন ৰিহন্তভাৰতোতি অত্থো। <span class="bld">ভারাদানমিৰ</span> তত্থ তত্থ ভৰে উপ্পজ্জনকৰিঘাতস্স হেতুভাৰতো। <span class="bld">ভারনিক্খেপনমিৰ</span> পৰত্তিদুক্খৰূপসমভাৰতো <a name="V2.0207"></a>। <span class="bld">রোগো ৰিয, দুব্ভিক্খমিৰ</span> চ বাধকত্তা। <span class="bld">রোগনিদানং ৰিয, দুব্বুট্ঠি ৰিয</span> চ পভৰলক্খণত্তা। <span class="bld">দুব্বুট্ঠী</span>তি চ অৰস্সনং ৰা অতিৰস্সনং ৰা। <span class="bld">রোগৰূপসমো ৰিয, সুভিক্খমিৰ</span> চ সন্তিলক্খণত্তা, সুখভাৰতো। ‘‘নিব্বানং পরমং সুখ’’ন্তি (ধ॰ প॰ ২০৩-২০৪) হি ৰুত্তং। <span class="bld">ভেসজ্জমিৰ, সুৰুট্ঠি ৰিয</span> চ দুক্খস্স হেতুপচ্ছেদতো, তস্স চ অপগমূপাযভাৰতো। নিয্যানলক্খণঞ্হি মগ্গসচ্চং। অনিট্ঠভাৰতো, সাসঙ্কসপ্পটিভযতো চ দুক্খং ৰেরিৰিসরুক্খভযওরিমতীরূপমং। <span class="bld">ৰেরং</span> ব্যাপাদো, পচ্চত্থিকভাৰো ৰা। <span class="bld">ৰেরসমুগ্ঘাতো</span> ৰেরৰূপসমো মেত্তা। <span class="bld">ৰেরসমুগ্ঘাতুপাযো</span> সঙ্গহৰত্থূনি।</p>
<p class="centered">উপমাতো ৰিনিচ্ছযৰণ্ণনা নিট্ঠিতা।</p>
<p class="bodytext"><a name="para566"></a><span class="paranum">৫৬৬</span>. <span class="bld">এস নযো সমুদযাদীসূ</span>তি অত্থি চেত্থ সমুদযো, ন অরিযসচ্চং, অত্থি অরিযসচ্চং, ন সমুদযো, অত্থি সমুদযো চেৰ অরিযসচ্চঞ্চ, অত্থি নেৰ সমুদযো ন অরিযসচ্চন্তি। সেসসচ্চদ্বযেপি এসেৰ নযো। <span class="bld">ন অরিযসচ্চং</span> পরিঞ্ঞেয্যপহাতব্বাসঙ্খতনিয্যানভাৰাভাৰতো। <span class="bld">ইতরং পন অরিযসচ্চদ্বয</span>ন্তি সমুদযমগ্গসচ্চদ্বযমাহ। <span class="bld">সিযা দুক্খং</span> সঙ্খারদুক্খতায। তেনাহ <span class="bld">‘‘অনিচ্চতো’’</span>তি। <span class="bld">তথত্তেনা</span>তি তথসভাৰেন, পরিঞ্ঞেয্যভাৰেনাতি অত্থো। এতেন তং অরিযসচ্চদ্বযং ‘‘সিযা দুক্খং, ন অরিযসচ্চং, সিযা অরিযসচ্চং, ন দুক্খ’’ন্তি ইমমত্থং দস্সেতি। অরিযসচ্চসদ্দপরা হি দুক্খাদিসদ্দা পরিঞ্ঞেয্যাদিভাৰং ৰদন্তি। তেনেৰ অরিযসচ্চসদ্দানপেক্খং দুক্খসদ্দং সন্ধায মগ্গসম্পযুত্তসামঞ্ঞফলধম্মানং আদিপদসঙ্গহো ৰুত্তো, অরিযসচ্চসদ্দাপেক্খং পন সন্ধায চতুত্থপদসঙ্গহো।</p>
<p class="bodytext"><span class="bld">সব্বাকারেনা</span>তি সব্বপ্পকারেন। যথা মগ্গসম্পযুত্তধম্মাদযো একঙ্গৰিকলা, এৰং অহুত্বা সব্বঙ্গযোগেন দুক্খতায চেৰ অরিযসচ্চতায চাতি অত্থো। ‘‘উপাদানক্খন্ধপঞ্চক’’ন্তি ৰুত্তে তণ্হাযপি সঙ্গহো সিযাতি তংনিৰত্তনত্থং <span class="bld">‘‘অঞ্ঞত্র তণ্হাযা’’</span>তি ৰুত্তং তস্সা ৰিসুং অরিযসচ্চভাৰতো। সমুদযাদীসু অৰসেসকিলেসাদযো পভৰট্ঠেন সমুদযো, ন অরিযসচ্চং সুত্তন্তসংৰণ্ণনা অযন্তি কত্বা <a name="M2.0221"></a>। নিরোধো অরিযসচ্চং, ন সমুদযো। ইতরং পন অরিযসচ্চদ্বযং সিযা সমুদযো অত্তনো ফলস্স পচ্চযট্ঠেন, ন পন যস্স পহানায ভগৰতি ব্রহ্মচরিযং ৰুস্সতি তথত্তেন, সব্বাকারেন পন তণ্হাসমুদযো চেৰ অরিযসচ্চঞ্চ। মগ্গসম্পযুত্তধম্মা, সামঞ্ঞফলানি চ যস্স পহানায ভগৰতি ব্রহ্মচরিযং ৰুস্সতি তথত্তেন নেৰ সমুদযো, ন অরিযসচ্চং। সঙ্খারনিরোধো, নিরোধসমাপত্তি চ নিরোধো, ন অরিযসচ্চং। সমুদযো <a name="V2.0208"></a> অরিযসচ্চং, ন নিরোধো। ইতরং পন অরিযসচ্চদ্বযং সিযা নিরোধো খণনিরোধসব্ভাৰতো, ন পন যস্স সচ্ছিকিরিযায ভগৰতি ব্রহ্মচরিযং ৰুস্সতি তথত্তেন। সব্বাকারেন পন অসঙ্খতা ধাতু নিরোধো চেৰ অরিযসচ্চঞ্চ। সেসং ৰুত্তনযমেৰ। অরিযমগ্গতো অঞ্ঞানি মগ্গানি মগ্গো, ন অরিযসচ্চং। নিরোধো অরিযসচ্চং, ন মগ্গো। ইতরং পন সচ্চদ্বযং সিযা মগ্গো ভৰগামিনিপটিপদাভাৰতো, ন পন যস্স ভাৰনায ভগৰতি ব্রহ্মচরিযং ৰুস্সতি তথত্তেন, সব্বাকারেন পন নিরোধগামিনিপটিপদা মগ্গো চেৰ অরিযসচ্চঞ্চ। সেসং ৰুত্তনযমেৰ।</p>
<p class="centered">চতুক্কতো ৰিনিচ্ছযৰণ্ণনা নিট্ঠিতা।</p>
<p class="bodytext"><a name="para567"></a><span class="paranum">৫৬৭</span>. <span class="bld">সুঞ্ঞানী</span>তি ৰেদকাদীহি বাহিরকপরিকপ্পিতেহীতি অধিপ্পাযো। দুক্খঞ্হি ৰেদনীযম্পি সন্তং ৰেদকরহিতং, কেৰলং পন তস্মিং অত্তনো পচ্চযেহি পৰত্তমানে দুক্খং ৰেদেতীতি ৰোহারমত্তং হোতি। এস নযো ইতরেসুপি।</p>
<p class="bodytext">‘‘দুক্খমেৰা’’তি অৰধারণেন নিৰত্তিতমত্থং দস্সেতুং <span class="bld">‘‘ন কোচি দুক্খিতো’’</span>তি ৰুত্তং। <span class="bld">কিরিযাৰ ৰিজ্জতী</span>তি সমুদযসচ্চং সন্ধায ৰদতি। পুরিমসচ্চদ্বযস্স ৰিপাকৰট্টকম্মৰট্টসঙ্গহতো কারকস্স ৰা দুক্খসচ্চসভাৰমাহ। কাতব্বাপি হি কিরিযা কারকরহিতা কেৰলং অত্তনো পচ্চযেহি তায পৰত্তমানায দুক্খসঞ্ঞিতে ধম্মপ্পবন্ধে কিরিযং করোতীতি ৰোহারমত্তং হোতি। নিব্বুতগমকেসুপি এসেৰ নযো। ‘‘মগ্গো অত্থী’’তি ৰত্তব্বে <span class="bld">‘‘মগ্গমত্থী’’</span>তি ওকারস্স অভাৰো কতোতি দট্ঠব্বং। <span class="bld">গমকো</span>তি নিব্বুতিং গন্তা।</p>
<p class="bodytext">কিলেসাসুচিপগ্ঘরণট্ঠেন সাসৰতা <span class="bld">অসুভতা</span>তি কত্বা অনাসৰত্তা নিরোধমগ্গা সুভা এৰ। দুক্খাদীনং পরিযাযেন সমুদযাদিভাৰো চ অত্থি <a name="M2.0222"></a>, ন পন নিরোধভাৰো, নিরোধস্স ৰা ন দুক্খাদিভাৰোতি নিরোধাৰসেসত্তযানং ন অঞ্ঞমঞ্ঞসমঙ্গিতাতি আহ <span class="bld">‘‘নিরোধসুঞ্ঞানি ৰা’’</span>তিআদি।</p>
<p class="bodytext"><span class="bld">সমুদযে দুক্খস্সাভাৰতো</span>তি পোনোভৰিকায তণ্হায পুনব্ভৰস্স অভাৰতো। যথা ৰা পকতিৰাদীনং ৰিকারা অৰিকারিভাৰতো, পুব্বে পতিপলীনা চ পকতিভাৰেনেৰ তিট্ঠন্তি, ন এৰং সমুদযসম্পযুত্তম্পি দুক্খং সমুদযভাৰেন তিট্ঠতীতি আহ ‘‘সমুদযে দুক্খস্সাভাৰতো’’তি <a name="V2.0209"></a>। মগ্গে চ নিরোধস্স অভাৰতোতি সম্বন্ধো। যথা অৰিভত্তেহি ৰিকারেহি মহাহঙ্কারতম্মত্তৰিসেসিন্দ্রিযভূতৰিসেসেহি পকতিভাৰেনেৰ ঠিতেহি পকতি সগব্ভা ইচ্ছিতা পকতিৰাদীহি, এৰং ন ফলেন সগব্ভো হেতূতি অত্থো। <span class="bld">‘‘দুক্খসমুদযানং নিরোধমগ্গানঞ্চ অসমৰাযা’’</span>তি এতং ৰিৰরন্তো আহ <span class="bld">‘‘ন হেতুসমৰেতং হেতুফল’’</span>ন্তিআদি। তত্থ ‘‘ইধ তন্তূসু পটো, কপালেসু ঘটো, বীরণেসু কটো দ্বীসু অণূসু দ্বিঅণুক’’ন্তিআদিনা ইধ ৰুদ্ধিৰোহারজনকো অৰিসুং সিদ্ধানং সম্বন্ধো সমৰাযো, তেন সমৰাযেন কারণেসু দ্বীসু অণূসু দ্বিঅণুকং ফলং সমৰেতং একীভূতমিৰ সম্বদ্ধং, তীসু অণূসু তিঅণুকন্তি এৰং মহাপথৰীমহাউদকমহাঅগ্গিমহাৰাতক্খন্ধপরিযন্তং ফলং অত্তনো কারণেসু সমৰেতন্তি <span class="bld">সমৰাযৰাদিনো</span> ৰদন্তি। এৰং পন ৰদন্তেহি অপরিমাণেসু কারণেসু মহাপরিমাণং একং ফলং সমৰেতং অত্তনো অন্তোগধেহি কারণেহি সগব্ভং অসুঞ্ঞন্তি ৰুত্তং হোতি। এৰমিধ সমৰাযাভাৰা ফলে হেতু নত্থীতি হেতুসুঞ্ঞং ফলন্তি অত্থো।</p>
<p class="centered">সুঞ্ঞতো ৰিনিচ্ছযৰণ্ণনা নিট্ঠিতা।</p>
<p class="centered">ইতি মগ্গনিদ্দেসকথাৰণ্ণনা।</p>
<p class="subhead">একৰিধাদিৰিনিচ্ছযকথাৰণ্ণনা</p>
<p class="bodytext"><a name="para568"></a><span class="paranum">৫৬৮</span>. <span class="bld">পৰত্তিভাৰতো</span>তি সংসারস্স পৰত্তিভাৰতো। <span class="bld">চতুআহারভেদতো</span>তি চতুআহারপ্পচ্চযৰিসেসতো। এতেন চত্তারো কবল়ীকারাদিআহারৰিসেসে, অজ্ঝোহরণীযৰত্থু, সল়াযতন, অৰিজ্জা, অভিসঙ্খারসঙ্খাতে তপ্পচ্চযভূতধম্মৰিসেসে চ সঙ্গণ্হাতি <a name="M2.0223"></a>, ওজট্ঠমকরূপ, ৰেদনা, পটিসন্ধিৰিঞ্ঞাণ, নামরূপসঙ্খাতে তন্নিব্বত্তধম্মৰিসেসে চ।</p>
<p class="bodytext"><span class="bld">পৰত্তকভাৰতো</span> পৰত্তিদুক্খস্স। <span class="bld">রূপাভিনন্দনাদিভেদো</span> রূপক্খন্ধাদিঅভিনন্দনভেদো, রূপারম্মণাদিৰসেনাপীতি ৰদন্তি। রূপতণ্হাদীনং পচ্চেকং অনেকভেদত্তা <span class="bld">ছ তণ্হাকাযা,</span> তেসং <span class="bld">ভেদতো</span>।</p>
<p class="bodytext">উপাদানেহি উপাদীযতীতি উপাদি, উপাদানক্খন্ধপঞ্চকং। তন্নিস্সরণভূতং নিব্বানং, তস্স ৰূপসমো তংসন্তীতি কত্বা তস্স যাৰ পচ্ছিমং চিত্তং, তাৰ সেসতং, ততো পরং অনৰসেসতঞ্চ <a name="V2.0210"></a> উপাদায <span class="bld">সউপাদিসেসনিব্বানধাতু, নিরুপাদিসেসনিব্বানধাতূ</span>তি দ্বিধা ৰোহরীযতি। যথা চাযং ভেদো ৰোহারতো, এৰমিতরেপীতি তে কতিপযে দস্সেতুং <span class="bld">‘‘তিৰিধো’’</span>তিআদি ৰুত্তং। অঞ্ঞথা একস্স সতো নিব্বানস্স কুতো ভেদোতি।</p>
<p class="bodytext"><span class="bld">সমথৰিপস্সনাভেদতো</span>তি এত্থ সম্মাদিট্ঠিসম্মাসঙ্কপ্পা ৰিপস্সনা, ইতরে সমথাতি ৰদন্তি। সীলম্পি হি সমথস্স উপকারকত্তা সমথগ্গহণেন গয্হতীতি তেসং অধিপ্পাযো। অথ ৰা যানদ্বযস্স ৰসেন লদ্ধো মগ্গো সমথো ৰিপস্সনাতি আগমনৰসেন ৰুত্তোতি দট্ঠব্বো। <span class="bld">অয</span>ন্তি অরিযমগ্গো। <span class="bld">সপ্পদেসত্তা</span>তি সীলক্খন্ধাদীনং একদেসত্তাতি অত্থো। একদেসো হি পদিস্সতি অৰযৰভাৰেন অপদিসীযতীতি পদেসো, অত্তনো সমুদাযং পতি সহ পদেসেনাতি <span class="bld">সপ্পদেসো</span>তি ৰুচ্চতি যথা ‘‘সনিদস্সনা ধম্মা’’তি (ধ॰ স॰ দুকমাতিকা ৯), সীলক্খন্ধাদযো চ সব্বলোকিযলোকুত্তরসীলাদিসঙ্গাহকা, অরিযমগ্গো লোকুত্তরো এৰাতি তদেকদেসো হোতি।</p>
<p class="bodytext"><span class="bld">সজাতিতো</span>তি সমানজাতিতো, ৰচীদুচ্চরিতৰিরতিআদিভেদেসু সমানায সীলজাতিযাতি অত্থো।</p>
<p class="bodytext"><span class="bld">ওনতসহাযো ৰিয ৰাযামো</span> পগ্গহকিচ্চসামঞ্ঞতো। <span class="bld">অংসকূটং দত্বা ঠিতসহাযো ৰিয সতি</span> অপিলাপনৰসেন নিচ্চলভাৰকরণসামঞ্ঞতো। <span class="bld">সজাতিতো</span>তি সৰিতক্কসৰিচারাদিভেদেসু সমানায সমাধিজাতিযাতি অত্থো। <span class="bld">কিরিযতো</span>তি সমাধিঅনুরূপকিরিযতো। ততো এৰ হি ‘‘চত্তারো সতিপট্ঠানা সমাধিনিমিত্তা, চত্তারো সম্মপ্পধানা <a name="M2.0224"></a> সমাধিপরিক্খারা’’তি (ম॰ নি॰ ১.৪৬) সতিৰাযামানং সমাধিস্স নিমিত্তপরিক্খারভাৰো ৰুত্তো।</p>
<p class="bodytext"><span class="bld">আকোটেন্তেন ৰিযা</span>তি ‘‘অনিচ্চং অনিচ্চ’’ন্তিআদিনা পঞ্ঞাকিচ্চসদিসেন কিচ্চেন সমন্ততো কোটেন্তেন ৰিয, ‘‘অনিচ্চং খযট্ঠেন, দুক্খং ভযট্ঠেনা’’তিআদিনা (পটি॰ ম॰ ১.৪৮) <span class="bld">পরিৰত্তেন্তেন</span> ৰিয চ আদায ঊহিত্বা দিন্নমেৰ পঞ্ঞা পটিৰিজ্ঝতি। দ্বিন্নং সমানকালত্তেপি পচ্চযভাৰেন সম্মাসঙ্কপ্পস্স পুরিমকালস্স ৰিয নিদ্দেসো কতো। <span class="bld">সজাতিতো</span>তি ‘‘দুক্খে ঞাণ’’ন্তিআদীসু (সং॰ নি॰ ৫.৮) সমানায পঞ্ঞাজাতিযা। <span class="bld">কিরিযতো</span>তি এত্থ পঞ্ঞাসদিসং কিচ্চং ‘‘কিরিযা’’তি ৰুত্তং, পুব্বে পন সমাধিউপকারকং তদনুরূপকিচ্চন্তি অযমেত্থ ৰিসেসো।</p>
<p class="bodytext">‘‘সব্বং <a name="V2.0211"></a>, ভিক্খৰে, অভিঞ্ঞেয্য’’ন্তি (সং॰ নি॰ ৪.৪৬) ৰচনতো চত্তারিপি অভিমুখং পচ্চক্খতো ঞাতব্বানি, অভিৰিসিট্ঠেন ৰা ঞাণেন ঞাতব্বানীতি <span class="bld">অভিঞ্ঞেয্যানি</span>।</p>
<p class="bodytext"><a name="para569"></a><span class="paranum">৫৬৯</span>. <span class="bld">অঞ্ঞমঞ্ঞং সভাগানী</span>তি অঞ্ঞমঞ্ঞসমানভাগানি, সদিসরূপানীতি অত্থো।</p>
<p class="bodytext"><span class="bld">দুরভিসম্ভৰতর</span>ন্তি অভিসম্ভৰিতুং সাধেতুং অসক্কুণেয্যতরং, সত্তিৰিঘাতেন দুরধিগমন্তি অত্থো। <span class="bld">অসন</span>ন্তি কণ্ডং। <span class="bld">অতিপাতেয্যা</span>তি খিপেয্য। <span class="bld">কোটিযা</span>তি কণ্ডস্স কোটিযা ৰালগ্গেন। <span class="bld">কোটি</span>ন্তি ৰালস্সেৰ কোটিং। <span class="bld">পটিৰিজ্ঝেয্যা</span>তি পটিমুখভাৰেন ৰিজ্ঝেয্য।</p>
<p class="bodytext">বাধকপভৰসন্তিনিয্যানলক্খণেহি ৰৰত্থানং <span class="bld">সলক্খণৰৰত্থানং। দুরৰগাহত্থেন গম্ভীরত্তা</span>তি ওল়ারিকা দুক্খসমুদযা। তিরচ্ছানগতানম্পি হি দুক্খং, আহারাদীসু চ অভিলাসো পাকটো। পীল়নাদিআযূহনাদিৰসেন পন ‘‘ইদং দুক্খং, ইদমস্স কারণ’’ন্তি যাথাৰতো ওগাহিতুং অসক্কুণেয্যত্তা <span class="bld">গম্ভীরা</span>। সণ্হসুখুমধম্মত্তা নিরোধমগ্গা সভাৰতো এৰ <span class="bld">গম্ভীরট্ঠেন দুরৰগাহা</span>। তেনেৰ উপ্পন্নে মগ্গে নত্থি নিরোধমগ্গানং অনৰগাহোতি। নিব্বানম্পি মগ্গেন অধিগন্তব্বত্তা তস্স ফলন্তি অপদিসীযতীতি আহ <span class="bld">‘‘ফলাপদেসতো’’</span>তি। ৰুত্তঞ্হেতং ‘‘দুক্খনিরোধে ঞাণং অত্থপটিসম্ভিদা’’তি (ৰিভ॰ ৭১৯)। মগ্গোপি নিরোধস্স সম্পাপকভাৰতো ‘‘হেতূ’’তি <a name="M2.0225"></a> অপদিসীযতীতি আহ <span class="bld">‘‘হেতুঅপদেসতো’’</span>তি। ৰুত্তম্পি চেতং ‘‘দুক্খনিরোধগামিনিযা পটিপদায ঞাণং ধম্মপটিসম্ভিদা’’তি (ৰিভ॰ ৭১৯)।</p>
<p class="bodytext"><span class="bld">ইতি এৰং পকারেহী</span>তি ইতি ৰিজঞ্ঞাতি সম্বন্ধো। তত্থ ইতিসদ্দেন ৰিজাননক্কমং দস্সেতি। <span class="bld">এৰং পকারেহী</span>তি এৰং-সদ্দেন ৰিজাননকারণভূতেন এৰ।</p>
<p class="centered">সভাগৰিসভাগতোৰিনিচ্ছযৰণ্ণনা নিট্ঠিতা।</p>
<p class="centered">ইন্দ্রিযসচ্চনিদ্দেসৰণ্ণনা নিট্ঠিতা।</p>
<p class="centered">ইতি সোল়সমপরিচ্ছেদৰণ্ণনা।</p></div>
<p class="chapter">১৭. পঞ্ঞাভূমিনিদ্দেসৰণ্ণনা</p>
<div class="chaptxt">
<p class="subhead">পটিচ্চসমুপ্পাদকথাৰণ্ণনা</p>
<p class="bodytext"><a name="para570"></a><span class="paranum">৫৭০</span>. <span class="bld">ইমিস্সা</span> <a name="M2.0226"></a> <a name="V2.0212"></a> <span class="bld">পঞ্ঞাযা</span>তি ইমিস্সা যথাধিগতায ৰিপস্সনায। <span class="bld">ভূমিভূতেসূ</span>তি পৰত্তিট্ঠানভূতেসু। কামঞ্চাযং পটিচ্চসমুপ্পাদপটিচ্চসমুপ্পন্নসমঞ্ঞা পিতাপুত্তসমঞ্ঞা ৰিয অপেক্খাসিদ্ধা, হেতুফলধম্মেসু পন যথাক্কমং ৰৰত্থিতাৰাতি <span class="bld">‘‘পটিচ্চসমুপ্পাদো চেৰা’’</span>তিআদিনা ৰিভজ্জ ৰুত্তং। <span class="bld">আদিসদ্দেনা</span>তি ‘‘পটিচ্চসমুপ্পাদাদিভেদা’’তি এত্থ ৰুত্তআদিসদ্দেন। <span class="bld">অৰসেসা হোন্তি,</span> সংৰণ্ণনাৰসেনাতি অধিপ্পাযো। তেনাহ <span class="bld">‘‘তেসং ৰণ্ণনাক্কমো অনুপ্পত্তো’’</span>তি।</p>
<p class="bodytext"><span class="bld">অৰিজ্জাদযো ধম্মা পটিচ্চসমুপ্পাদো,</span> ন সমুপ্পত্তিমত্তং। স্বাযমত্থো ইমিনা সুত্তপদেন ৰেদিতব্বোতি দস্সেন্তো <span class="bld">‘‘ৰুত্তঞ্হেত’’</span>ন্তিআদিং ৰত্বা পটিচ্চসমুপ্পন্নে পন দস্সেতুং <span class="bld">‘‘জরামরণাদযো পনা’’</span>তিআদি আরদ্ধং। কস্মা পনেত্থ অনুলোমতো পটিচ্চসমুপ্পাদধম্মা দস্সিতা, পটিলোমতো পটিচ্চসমুপ্পন্না ধম্মাতি? যতো তে পচ্চযতো উপ্পন্না, তস্স সমনন্তরদস্সনত্থং।</p>
<p class="bodytext">ন নিচ্চং ন সস্সতন্তি <span class="bld">অনিচ্চং</span>। সমেচ্চ সম্ভূয পচ্চযেহি কতন্তি <span class="bld">সঙ্খতং</span>। পটিচ্চ পচ্চযারহং পচ্চযং নিস্সায সহিতমেৰ উপ্পন্নন্তি <span class="bld">পটিচ্চসমুপ্পন্নং</span>। খযনসভাৰং <span class="bld">খযধম্মং</span>। ৰযনসভাৰং <span class="bld">ৰযধম্মং</span>। ৰিরজ্জনসভাৰং পলুজ্জনসভাৰং <span class="bld">ৰিরাগধম্মং</span>। নিরুজ্ঝনসভাৰং <span class="bld">নিরোধধম্মং</span>। সেসং যদেত্থ ৰত্তব্বং, তং পরতো আৰি ভৰিস্সতি।</p>
<p class="bodytext"><a name="para571"></a><span class="paranum">৫৭১</span>. <span class="bld">এত্থা</span>তি এতেসু যথাৰুত্তেসু সুত্তপদেসু। <span class="bld">সঙ্খেপো</span>তি অত্থসঙ্খেপো।</p>
<p class="bodytext"><span class="bld">জাতিপচ্চযা</span>তি জাতিসঙ্খাতা পচ্চযা। হেতুম্হি নিস্সক্কৰচনং। <span class="bld">ঠিতাৰ সা ধাতূ</span>তি যাযং জরামরণস্স ইদপ্পচ্চযতা ‘‘জাতিপচ্চযা জরামরণ’’ন্তি, এসা ধাতু এস সভাৰো। সা <a name="V2.0213"></a> তথাগতানং উপ্পাদতো পুব্বে, উদ্ধঞ্চ অৰিঞ্ঞাযমানো, মজ্ঝে চ ৰিঞ্ঞাযমানো, ন তথাগতেহি উপ্পাদিতো, অথ খো সম্ভৰন্তস্স জরামরণস্স সব্বকালং জাতিপচ্চযতো সম্ভৰোতি ঠিতা এৰ। কেৰলং পন সযম্ভূঞাণেন <a name="M2.0227"></a> অভিসম্বুজ্ঝনতো, ‘‘অযং ধম্মো তথাগতেন অধিগতো’’তি পৰেদনতো চ তথাগতো ‘‘ধম্মস্সামী’’তি ৰুচ্চতি ন অপুব্বস্স উপ্পাদনতো। তেন ৰুত্তং ‘‘ঠিতাৰ সা ধাতূ’’তি। সা এৰ <span class="bld">জাতিপচ্চযা জরামরণ</span>ন্তি এত্থ ৰিপল্লাসাভাৰতো এৰং অৰবুজ্ঝমানস্স এতস্স সভাৰস্স, হেতুনো ৰা তথেৰ ভাৰতো ঠিততাতি <span class="bld">ধম্মট্ঠিততা</span>। জাতি ৰা জরামরণস্স উপ্পাদট্ঠিতি পৰত্তআযূহনসংযোগপলিবোধসমুদযহেতুপচ্চযট্ঠিতীতি তদুপ্পাদাদিভাৰেনস্সা ঠিততা <span class="bld">‘‘ধম্মট্ঠিততা’’</span>তি ফলং পতিসামত্থিযতো হেতুমেৰ ৰদতি।</p>
<p class="bodytext">অথ ৰা ধারীযতি পচ্চযেহীতি ধম্মো, তিট্ঠতি তত্থ তদাযত্তৰুত্তিতায ফলন্তি ঠিতি, ধম্মস্স ঠিতি <span class="bld">ধম্মট্ঠিতি। ধম্মো</span>তি ৰা কারণং, পচ্চযোতি অত্থো। ধম্মস্স ঠিতিসভাৰো, ধম্মতো চ অঞ্ঞো সভাৰো নত্থীতি <span class="bld">ধম্মট্ঠিতি,</span> পচ্চযো। তেনাহ ‘‘পচ্চযপরিগ্গহে পঞ্ঞা ধম্মট্ঠিতিঞাণ’’ন্তি (পটি॰ ম॰ ১.৪৫)। ধম্মট্ঠিতি এৰ <span class="bld">ধম্মট্ঠিততা</span>। সা এৰ ধাতু ‘‘জাতিপচ্চযা জরামরণ’’ন্তি ইমস্স সভাৰস্স, হেতুনো ৰা অঞ্ঞথত্তাভাৰতো ‘‘ন জাতিপচ্চযা জরামরণ’’ন্তি ৰিঞ্ঞাযমানস্স তব্ভাৰাভাৰতো নিযামতা ৰৰত্থিতভাৰোতি <span class="bld">ধম্মনিযামতা</span>। ফলস্স ৰা জরামরণস্স জাতিযা সতি সম্ভৰো ধম্মে হেতুম্হি ঠিততাতি <span class="bld">ধম্মট্ঠিততা</span>। অসতি অসম্ভৰো ধম্মে নিযততাতি <span class="bld">ধম্মনিযামতা</span>তি এৰং ফলেন হেতুং ৰিভাৰেতি। <span class="bld">তং</span> ‘‘ঠিতাৰ সা ধাতূ’’তিআদিনা (সং॰ নি॰ ২.২০) ৰুত্তং ইদপ্পচ্চযতং <span class="bld">অভিসম্বুজ্ঝতি</span> পচ্চক্খকরণেন অভিমুখং বুজ্ঝতি যাথাৰতো পটিৰিজ্ঝতি। <span class="bld">অভিসমেতী</span>তি তস্স ৰেৰচনং। আদিতো কথেন্তো <span class="bld">আচিক্খতি,</span> উদ্দিসতীতি অত্থো। তমেৰ উদ্দেসং পরিযোসাপেন্তো <span class="bld">দেসেতি</span>। যথাউদ্দিট্ঠমত্থং নিদ্দিসনৰসেন পকারেহি ঞাপেন্তা <span class="bld">পঞ্ঞপেতি</span>। পকারেহিযেৰ পতিট্ঠপেন্তো <span class="bld">পট্ঠপেতি</span>। যথানিদ্দিট্ঠমত্থং পটিনিদ্দিসনৰসেন <span class="bld">ৰিৰরতি ৰিভজতি,</span> ৰিৰটঞ্হি ৰিভত্তঞ্চ অত্থং হেতুধারণদস্সনেহি পাকটং করোন্তো <span class="bld">উত্তানীকরোতি</span>। উত্তানীকরোন্তো তথাপচ্চক্খভূতং কত্বা নিগমনৰসেন <span class="bld">পস্সথাতি চাহ</span>।</p>
<p class="bodytext"><a name="para572"></a><span class="paranum">৫৭২</span>. <span class="bld">পচ্চযলক্খণো</span>তি পচ্চযভাৰলক্খণো, পচ্চযোতি ৰা লক্খিতব্বো। পৰত্তিদুক্খস্স <a name="V2.0214"></a> অনুবন্ধাপনকিচ্চতায <span class="bld">দুক্খানুবন্ধনরসো</span>। নিব্বানগামিমগ্গস্স উপ্পথভাৰতো <span class="bld">কুম্মগ্গপচ্চুপট্ঠানো</span>।</p>
<p class="bodytext"><span class="bld">সো</span> <a name="M2.0228"></a> <span class="bld">পনাযং</span> পটিচ্চসমুপ্পাদো। যাৰত্তকেহি পচ্চযেহি যং ফলং উপ্পজ্জনারহং, অৰিকলেহেৰ তেহি তস্স উপ্পত্তি, তদঞ্ঞেন চ তস্স পযোজনং নত্থীতি আহ <span class="bld">‘‘অনূনাধিকেহেৰা’’</span>তি। যথা তং চক্খুরূপালোকমনসিকারেহি চক্খুৰিঞ্ঞাণস্স, এতেন তংতংফলনিপ্ফাদনেন তস্সা পচ্চযসামগ্গিযা তপ্পরতা <span class="bld">তথতা</span>তি দস্সেতি। <span class="bld">সামগ্গি</span>ন্তি সমোধানং, সমৰাযন্তি অত্থো। <span class="bld">অসম্ভৰাভাৰতো</span>তি অনুপ্পজ্জনস্স অভাৰতো। পচ্চযসামগ্গিযঞ্হি সতি অনুপ্পজ্জনে তস্সা ৰিতথতা সিযা। <span class="bld">অঞ্ঞধম্মপ্পচ্চযেহী</span>তি অঞ্ঞস্স ফলধম্মস্স পচ্চযেহি। <span class="bld">অঞ্ঞধম্মানুপ্পত্তিতো</span>তি ততো অঞ্ঞস্স ফলধম্মস্স অনুপ্পজ্জনতো। ন হি কদাচি চক্খুরূপালোকমনসিকারেহি সোতৰিঞ্ঞাণস্স সম্ভৰো অত্থি, যদি সিযা, তস্সা সামগ্গিযা অঞ্ঞথতা নাম সিযা, ন চেতং অত্থীতি <span class="bld">‘‘অনঞ্ঞথতা’’</span>তি ৰুত্তং। <span class="bld">পচ্চযতো</span>তি পচ্চযভাৰতো। <span class="bld">পচ্চযসমূহতো</span>তি এত্থাপি এসেৰ নযো।</p>
<p class="bodytext"><a name="para573"></a><span class="paranum">৫৭৩</span>. <span class="bld">ইদপ্পচ্চযা এৰ ইদপ্পচ্চযতা</span>তি <span class="bld">তা</span>-সদ্দেন পদং ৰড্ঢিতং, ন কিঞ্চি অত্থন্তরং যথা দেৰো এৰ দেৰতাতি। <span class="bld">ইদপ্পচ্চযানং ৰা সমূহো ইদপ্পচ্চযতা</span>তি সমূহত্থং <span class="bld">তা</span>-সদ্দমাহ যথা ‘‘জনানং সমূহো জনতা’’তি। ননু চ ‘‘অত্থি ইদপ্পচ্চযা জরামরণন্তি ইতি পুট্ঠেন সতা, আনন্দ, অত্থীতিস্স ৰচনীযং। কিং পচ্চযা জরামরণন্তি ইতি চে ৰদেয্য, জাতিপচ্চযা জরামরণন্তি ইচ্চস্স ৰচনীয’’ন্তি (দী॰ নি॰ ২.৯৬) জাতিসদ্দপচ্চযসদ্দসমানাধিকরণেন কিং-সদ্দেন ইদংসদ্দস্স সমানাধিকরণতাদস্সনতো ইদপ্পচ্চযসদ্দস্স কম্মধারযসমাসো দিস্সতি, ন হেত্থ ‘‘ইমস্স পচ্চযা ইদপ্পচ্চযা’’তি জরামরণস্স, অঞ্ঞস্স ৰা পচ্চযতো জরামরণসম্ভৰপুচ্ছা সম্ভৰতি ৰিদিতভাৰতো, অসম্ভৰতো চ, জরামরণস্স পন পচ্চযপুচ্ছা সম্ভৰতি। পচ্চয-সদ্দেন চ সমানাধিকরণতায ইদং-সদ্দস্স ইমস্মা পচ্চযাতি পচ্চযপুচ্ছা যুজ্জতি। সা চ সমানাধিকরণতা বাহিরত্থসমাসেপি লব্ভতি। ততো চ অঞ্ঞপদত্থৰচনিচ্ছাভাৰে কম্মধারযসমাসো লব্ভতি।</p>
<p class="bodytext">সামিৰচনসমাসে পন সমানাধিকরণতা নত্থীতি ন কথঞ্চি কম্মধারযসমাসসম্ভৰোতি? নযিদমেৰং ৰচনিচ্ছন্তরভাৰতো। পটিচ্চসমুপ্পাদৰচনিচ্ছা হেসা ‘‘ইদপ্পচ্চযতা <a name="V2.0215"></a> পটিচ্চসমুপ্পাদো’’তি এত্থ। ‘‘অত্থি ইদপ্পচ্চযা <a name="M2.0229"></a> জরামরণ’’ন্তি এত্থ পন জরামরণস্স পচ্চযমত্তপরিপুচ্ছা, তস্মা যথা ইদং-সদ্দস্স পটিচ্চসমুপ্পাদৰিসেসনতা, পুচ্ছিতব্বপচ্চযৰিসেসনতা চ হোতি, তথা সমাসৰিকপ্পো এত্থ, তত্থ চ কাতব্বোতি ন সমাসন্তরদস্সনং সামিৰচনসমাসবাধকং। কস্মা পনেত্থাপি কম্মধারযসমাসো ন ইচ্ছিতোতি? হেতুপ্পভৰানং হেতু পটিচ্চসমুপ্পাদোতি ইমস্সত্থস্স কম্মধারযসমাসে অসম্ভৰতো, ‘‘ইমস্স অত্তনো পচ্চযানুরূপস্স অনুরূপো পচ্চযো ইদপ্পচ্চযো’’তি ইমস্স চ অত্থস্স ইচ্ছিতত্তা। যো পনেত্থ ইদং-সদ্দেন গহিতো অত্থো, সো ‘‘অত্থি ইদপ্পচ্চযা জরামরণ’’ন্তি এত্থ জরামরণগ্গহণেনেৰ গহিতোতি ইদং-সদ্দো পটিচ্চসমুপ্পন্নতো অভস্সিত্বা অঞ্ঞাসম্ভৰতো পচ্চযে অৰতিট্ঠতি, তস্মা তত্থ কম্মধারযসমাসো। এত্থ পন ইদং-সদ্দস্স ততো পরিচ্চজনকারণং নত্থীতি সামিৰচনসমাসো এৰ। এৰম্পি ন ইদপ্পচ্চযো এৰ ইদপ্পচ্চযভাৰো ভৰিতুং যুত্তোতি ইদপ্পচ্চযতায পটিচ্চসমুপ্পাদতানুপপত্তীতি? নাযং দোসো অত্থন্তরাভাৰতোতি ৰুত্তোৰাযমত্থো।</p>
<p class="bodytext">অথ ৰা পন হোতু ইদপ্পচ্চযভাৰো ইদপ্পচ্চযতাতি। <span class="bld">ভাৰো</span>তি চেত্থ অৰিনাভাৰিফলং পতি হেতুনো সত্বং। তথা হি ইদপ্পচ্চয-সদ্দো জাতিআদীসু নিরুল়্হো। তঞ্চ ইদপ্পচ্চযসত্বং ইদপ্পচ্চযতো অঞ্ঞং নত্থি। যদি অঞ্ঞং সিযা, তং অৰিজ্জমানং সিযা। ন হি সতা অঞ্ঞং ৰিজ্জমানং হোতি। অথ সত্বং সং নাম, যস্স সতো ভাৰো, তং অসং নাম সিযা। ন হি তং সত্বং সভাৰং সত্বতো অঞ্ঞত্তা, তস্মা সতো ভাৰো সত্বন্তি নিদ্দেসো ন যুজ্জতি। ন চ সং-সম্বন্ধেন অসং সং নাম হোতি, পগেৰ সং-সম্বন্ধেন। অসতি চ সদিতিগ্গহণং ৰিপরীতগ্গাহোতি ন গহণতো সংসিদ্ধি। সদিসকপ্পনাযঞ্চ মাণৰকস্স সীহভাৰো ৰিয ন অসতো সং-সভাৰতা। যস্মা পন ইদপ্পচ্চযভাৰো যথাৰুত্তং সত্বং, ন অসত্বং। নাপি যস্স তং সত্বং, তদসং, তস্মা ইদপ্পচ্চযভাৰো ইদপ্পচ্চযসরূপং সভাৰন্তরেহি ৰিনিৰত্তভাৰদস্সনত্থং ইমস্সাযন্তি ৰিসেসেত্বা ইদপ্পচ্চযতাতি ৰুত্তন্তি ন ইদপ্পচ্চযতায পটিচ্চসমুপ্পাদভাৰাসম্ভৰো।</p>
<p class="bodytext">পটিচ্চ সমুপ্পজ্জতি এতস্মাতি পটিচ্চসমুপ্পাদোতি তস্সাপি হেতুঅত্থভাৰতো জাতিআদিপদানং এৰমেৰ হেতুভাৰৰাচকতায হেতুপধানতা যোজেতব্বা হেতুপ্পভৰানং হেতু পটিচ্চসমুপ্পাদোতি কত্বা <a name="M2.0230"></a>। তথা হি ‘‘দসবলসমন্নাগতো, ভিক্খৰে, তথাগতো চতূহি ৰেসারজ্জেহি <a name="V2.0216"></a> সমন্নাগতো আসভং ঠানং পটিজানাতি, পরিসাসু সীহনাদং নদতি, ব্রহ্মচক্কং পৰত্তেতি, ইমস্মিং সতি ইদং হোতি যাৰ ‘এৰমেতস্স কেৰলস্স দুক্খক্খন্ধস্স নিরোধো হোতী’’’তি (সং॰ নি॰ ২.২১-২২) অনেন <span class="bld">সীহনাদসুত্তেন</span> পকাসিতো এৰমত্থো। ‘‘কিং ৰাদী পনাযস্মতো সত্থা কিমক্খাযী’’তি পুট্ঠেন আযস্মতা <span class="bld">অস্সজি</span>ত্থেরেন –</p>
<p class="gatha1">‘‘যে ধম্মা হেতুপ্পভৰা, তেসং হেতুং তথাগতো আহ।</p>
<p class="gathalast">তেসঞ্চ যো নিরোধো, এৰংৰাদী মহাসমণো’’তি॥ (মহাৰ॰ ৬০; অপ॰ থের ১.১.২৮৬) –</p>
<p class="unindented">ৰুত্তো। তেন ৰিঞ্ঞাযতি হেতুপ্পভৰানং হেতু পটিচ্চসমুপ্পাদোতি। সেসমেত্থ ৰত্তব্বং পরতো আৰি ভৰিস্সতি।</p>
<p class="bodytext"><a name="para574"></a><span class="paranum">৫৭৪</span>. <span class="bld">পটিচ্চা</span>তি তং তং কারণং নিস্সায। <span class="bld">সম্মা</span>তি অৰিপরীতং অনিচ্চতো অনিচ্চস্স উপ্পাদোতি কত্বা। নিচ্চতো হি কারণতো ফলস্স উপ্পাদো ৰিপরীতো। তেনাহ <span class="bld">‘‘তিত্থিয…পে॰… নিরপেক্খো’’</span>তি। ‘‘উপ্পাদো পঞ্ঞাযতী’’তি (সং॰ নি॰ ৩.৩৮; অ॰ নি॰ ৩.৪৭; কথা॰ ২১৪) এৰং ৰুত্তসঙ্খতলক্খণতো অঞ্ঞো ‘‘পচ্চযতো খণতো’’তি এত্থ ৰুত্তপচ্চযলক্খণো একো আকারো উপ্পাদোতি তেসং অধিপ্পাযো। যং সন্ধায তে ‘‘জাতিআদীনং হেতৰো জাতিআদযো’’তি ৰদন্তি, তং তেসং মতিমত্তং, নিব্বত্তিলক্খণৰিনিমুত্তস্স তাদিসস্স কস্সচি অভাৰতো। তেনাহ <span class="bld">‘‘তং ন যুজ্জতী’’</span>তিআদি। <span class="bld">গম্ভীরনযাসম্ভৰতো</span>তি গম্ভীরানং নযানঞ্চ অসম্ভৰতো। <span class="bld">সদ্দভেদতো</span>তি সদ্দৰিনাসতো সদ্দাযোগতো। <span class="bld">সুত্তং নত্থি</span> ‘‘পটিচ্চসমুপ্পাদং ৰো, ভিক্খৰে, দেসেস্সামী’’তিআদিসুত্তপদেহি (সং॰ নি॰ ২.১, ২০) উপ্পাদমত্তস্স অপ্পকাসিতত্তা। অযমেৰ হি অত্থো হেট্ঠা দস্সিতো ইদানিপি দস্সীযতি। <span class="bld">তং</span> উপ্পাদমত্তং। <span class="bld">ৰিহরামি</span> তস্মিং পঠমাভিসম্বুদ্ধকালেতি অধিপ্পাযো। <span class="bld">ৰিহরামী</span>তি ৰা কালৰিপল্লাসেন ৰুত্তং, ৰিহাসিন্তি অত্থো। <span class="bld">তত্রা</span>তি তস্মিং পদেসৰিহারে। <span class="bld">পচ্চযাকারদস্সনেনা</span>তি যেনাকারেন পচ্চযধম্মো পচ্চযুপ্পন্নস্স পচ্চযো হোতি, সো পচ্চযাকারো পচ্চযভাৰো, তস্স দস্সনেন। ইধ পন ৰেদনানং পচ্চযভাৰো অধিপ্পেতো। তেনাহ <a name="M2.0231"></a> <span class="bld">‘‘মিচ্ছাদিট্ঠিপচ্চযাপি ৰেদযিত’’</span>ন্তিআদি। ৰেদনানংযেৰ হি পচ্চযং পস্সন্তেন ৰুত্তৰিহারো পটিচ্চসমুপ্পাদস্স একদেসমেৰ পস্সতো ৰিহারোতি <a name="V2.0217"></a> কত্বা পদেসৰিহারো জাতো, অনন্তনযসমন্তপট্ঠানমনসিকারো পঠমাভিসম্বুদ্ধৰিহারো। তঞ্হি নিপ্পদেসতো পচ্চযাকারদস্সনন্তি একে। <span class="bld">পদেসৰিহারসুত্তৰিরোধো আপজ্জতি</span> তস্স ৰেদনানং পচ্চযধম্মমনসিকারৰিভাৰনতো।</p>
<p class="bodytext">লোকো সমুদেতি এতস্মাতি <span class="bld">লোকসমুদযো,</span> অৰিজ্জাদিকো পচ্চযগণো, ন লোকসমুদযমত্তং। তেনাহ <span class="bld">‘‘অনুলোমপটিচ্চসমুপ্পাদো’’</span>তি। <span class="bld">নত্থিতা</span>তি সব্বসো অভাৰো, নরন্বযৰিনাসো উচ্ছেদোতি অত্থো। নত্থিতাসহচরণতো পন উচ্ছেদদিট্ঠি নত্থিতাতি অধিপ্পেতা। <span class="bld">পচ্চযানুপরমো</span> পচ্চযানং অৰিচ্ছেদো। যথা হি অতীতহেতুপঞ্চকসন্নিস্সযেন এতরহিফলপঞ্চকং ৰিয হেতুপঞ্চকম্পি হোতি, এৰং এতরহিহেতুপঞ্চকসন্নিস্সযেন আযতিংফলপঞ্চকম্পি ভৰিস্সতি। তেনাহ <span class="bld">‘‘পচ্চযানুপরমে ফলানুপরমতো’’</span>তি।</p>
<p class="bodytext"><span class="bld">তং</span> গম্ভীরত্তং <span class="bld">উপ্পাদমত্তে নত্থি</span> অসভাৰধম্মত্তা। একত্তনযাদযো নযা সভাৰধম্মেসু লব্ভমানতো উপ্পাদমত্তে কথঞ্চিপি ন লব্ভেয্যুন্তি আহ <span class="bld">‘‘নযচতুক্কং উপ্পাদমত্তে নত্থী’’</span>তি।</p>
<p class="bodytext"><a name="para575"></a><span class="paranum">৫৭৫</span>. <span class="bld">সমানে কত্তরী</span>তি একস্মিংযেৰ কত্তরি উপ্পজ্জনকিরিযায যো কত্তা, তস্মিংযেৰ পচ্চযনকিরিযায চ কত্তুভূতেতি অত্থো। যথা ‘‘ন্হত্বা ভুঞ্জতি, ভুত্বা সযতী’’তি। <span class="bld">‘‘পুব্বকালে’’</span>তি ইদঞ্চ ত্বাসদ্দন্তানং পদানং যেভুয্যেন পুরিমকালকিরিযায দীপনতো ৰুত্তং, ন ইধ পটিচ্চসদ্দস্স পুরিমকালত্থত্তা। এৰঞ্হি ‘‘চক্খুং পটিচ্চা’’তি নিদস্সনৰচনং নিদস্সিতব্বেন সংসন্দেয্য। অথ ৰা কামঞ্চেত্থ উভিন্নং কিরিযানং সমকালতা উপ্পজ্জনকিরিযায পুব্বে পচ্চযনকিরিযায অসম্ভৰতো, তথাপি ফলকিরিযায হেতুকিরিযা পুরিমকালো ৰিয ৰোহরিতুং যুত্তা। এৰমেত্থ হেতুফলৰৰত্থানং সুপাকটং হোতীতি উপচারসিদ্ধং পুরিমকালং গহেত্বা ৰুত্তং <span class="bld">‘‘পুব্বকালে’’</span>তি। <span class="bld">অত্থসিদ্ধিকরো</span>তি ৰাক্যত্থপটিৰিঞ্ঞত্তিকরো। পটিচ্চসমুপ্পাদোতি হি এত্থ ৰাক্যত্থাৰবোধো ইধ অত্থসিদ্ধীতি অধিপ্পেতো। <span class="bld">পযুজ্জমানো</span> পটিচ্চসদ্দো উপ্পাদসদ্দেন ৰুচ্চমানস্স <a name="M2.0232"></a> সমানস্স ‘‘কত্তু অভাৰতো’’তি পদং আনেত্বা যোজেতব্বং। অযঞ্হেত্থ অত্থো ‘‘চক্খুঞ্চ পটিচ্চ রূপে চ উপ্পজ্জতি চক্খুৰিঞ্ঞাণ’’ন্তিআদীসু (ম॰ নি॰ ১.২০৪, ৪০০; ৩.৪২১, ৪২৫-৪২৬; সং॰ নি॰ ২.৪৩-৪৪; ২.৪.৬০; কথা॰ ৪৬৫) পচ্চযনকিরিযায, উপ্পজ্জনকিরিযায চ ৰিঞ্ঞাণমেৰ কত্তাতি সমানকত্তুকতা লব্ভতি।</p>
<p class="bodytext">‘‘পটিচ্চসমুপ্পাদো’’তি <a name="V2.0218"></a> এত্থ পন উপ্পাদসদ্দস্স ভাৰসাধনতায কিরিযাৰ ৰুত্তাতি সমানকত্তুলক্খণো সদ্দপ্পযোগো ন সম্ভৰতীতি। তেনাহ <span class="bld">‘‘সদ্দভেদং গচ্ছতী’’</span>তি, অপসদ্দপ্পযোগো হোতীতি অত্থো। ন চেত্থ পরাৰরযোগো (পাণিনী ৩.৪.২০) ‘‘অপ্পত্বা নদিং পব্বতো, অতিক্কম্ম পব্বতং নদী’’তিআদীসু ৰিয, নাপি লক্খণহেতুআদিপযোগো ‘‘সীহং দিস্বা ভযং হোতি, ঘতং পিৰিত্বা বলং জাযতে, ‘ধ’ন্তি কত্বা দণ্ডো পতিতো’’তিআদীসু ৰিয। নেৰেত্থ সদ্দভেদো। ন হি হত্থতলে আমলকং ৰিয সব্বঞ্ঞেয্যং পচ্চক্খং কত্বা ঠিতানং মহেসীনং ৰচনে অক্খরচিন্তকানং ৰিপ্পলাপো অৰসরং লভতি। লভতু, ৰাক্যত্থেন সদ্দসিদ্ধিতো ‘‘ন্হত্বা গমনং, ভুত্বা সযন’’ন্তিআদীসু ৰিযাতি। এৰম্পি ন চ কিঞ্চি অত্থং সাধেতি। যদিপি পচ্চেকং পদত্থো লব্ভতি, ৰাক্যত্থো পন ন যুজ্জতি, তস্মা দসদাল়িমাদিৰাক্যানি ৰিয অসম্বন্ধত্থতায নিরত্থকং হোতীতি অধিপ্পাযো।</p>
<p class="bodytext">নামপদে ৰুত্তে অপ্পযুত্তানিপি ‘‘অত্থি, হোতি, ৰিজ্জতী’’তি এৰরূপানি কিরিযাপদানি আনেত্বা সম্বন্ধিতব্বানীতি ঞাযং সন্ধাযাহ <span class="bld">‘‘হোতিসদ্দেন সদ্ধিং যোজযিস্সামা’’</span>তি। <span class="bld">ইমেসূ</span>তি যথাৰুত্তেসু দেসনাপটিঞ্ঞাপুচ্ছানিগমনৰসেন ৰুত্তেসু পটিচ্চসমুপ্পাদপদেসু। নিদস্সনমত্তঞ্চেতং, অঞ্ঞেসুপি ‘‘পটিচ্চসমুপ্পাদমেৰ সাধুকং যোনিসো মনসি কারোতি। যদিদং ইদপ্পচ্চযতা পটিচ্চসমুপ্পাদো (দী॰ নি॰ ২.৬৭; ম॰ নি॰ ২.৩৩৭; স॰ নি॰ ১.১৭২; মহাৰ॰ ৭)। গম্ভীরো চাযং, আনন্দ, পটিচ্চসমুপ্পাদো’’তি (দী॰ নি॰ ২.৯৫; সং॰ নি॰ ২.৬০) এৰমাদীসুপি একেনপি সদ্ধিং হোতি-সদ্দো সম্বন্ধং ন গচ্ছতি। <span class="bld">যোগং ন গচ্ছতি</span> তথা সম্বন্ধৰসেন অৰুত্তত্তা। <span class="bld">‘‘ন চ উপ্পাদো হোতী’’</span>তি ইদং অসভাৰধম্মত্তা উপ্পাদস্স নিব্বত্তিলক্খণাযোগং সন্ধায ৰুত্তং। যথা হি ৰিনাসস্স ৰিনাসো নত্থি, এৰং উপ্পাদস্স ৰিনাসো ৰিয উপ্পাদোপি নত্থি। যদি সিযা, যেন উপ্পাদেন উপ্পাদো উপ্পাদৰা, সোপি উপ্পাদৰাতি <a name="M2.0233"></a> অনৰট্ঠানমেৰ আপজ্জেয্যাতি ৰুত্তোৰাযমত্থো। তেনাহ <span class="bld">‘‘সচে হেয্যা’’</span>তিআদি। যদি এৰং, কথং সমুদযো হোতীতি? নাযং দোসো নিব্বত্তিযা অনধিপ্পেতত্তা। এৰং দুক্খক্খন্ধস্স সমুদযো পাতুভাৰো সম্ভৰতীতি অযঞ্হেত্থ অত্থো, ইধ পন পটিচ্চসমুপ্পাদো হোতীতি তস্স অত্থিভাৰচোদনাতি কত্বা হোতি, জাযতীতি নিব্বত্তিচোদনা কতা সিযাতি অধিপ্পাযেন ৰুত্তং <span class="bld">‘‘ন উপ্পাদো হোতী’’</span>তি।</p>
<p class="bodytext"><a name="para576"></a><span class="paranum">৫৭৬</span>. ইমেসং সঙ্খারাদীনং পচ্চযা ইদপ্পচ্চযা, অৰিজ্জাদযো, তেসং ভাৰো <span class="bld">ইদপ্পচ্চযতা</span> <a name="V2.0219"></a>। কো পন সো ভাৰোতি আহ <span class="bld">‘‘ভাৰো চ নামা’’</span>তিআদি। তস্সত্থো – যেনাকারেন অৰিজ্জাদযো সঙ্খারাদিপাতুভাৰহেতূ হোন্তি, তস্মিং অৰিজ্জাদীনং পৰত্তিআকারৰিসেসে ৰিকারে পটিচ্চসমুপ্পাদোতি অযং সমঞ্ঞাতি। <span class="bld">তেসং</span> ৰাদীনং <span class="bld">তং</span> মঞ্ঞনং। <span class="bld">হেতুৰচনতো</span>তি হেতুভাৰৰচনতো।</p>
<p class="bodytext"><a name="para577"></a><span class="paranum">৫৭৭</span>. <span class="bld">এত্থা</span>তি পটিচ্চসমুপ্পাদপদে। সমুপ্পাদপধানৰচনৰিঞ্ঞেয্যো সসত্তিকো হেতু পটিচ্চসমুপ্পাদোতি অৰিপরীতং অত্থং অজানন্তানং অঞ্ঞত্থ সমুপ্পাদসদ্দস্স ভাৰসাধনস্স দস্সনতো তথা ইধাপি <span class="bld">ব্যঞ্জনচ্ছাযায উপ্পাদোযেৰাযং</span> ৰুত্তো, ন হেতূতি যা <span class="bld">সঞ্ঞা উপ্পজ্জতি, সা ইমস্স</span> পটিচ্চসমুপ্পাদপদস্স এৰং ইদানি ৰুচ্চমানাকারেন অত্থং গহেত্বা ৰূপসমেতব্বা ৰিনোদেতব্বা।</p>
<p class="bodytext"><span class="bld">দ্বেধা</span>তি গাথায অযং সঙ্খেপত্থো – যস্মা অত্তনো পচ্চযৰসেন পৰত্তো পচ্চযুপ্পন্নধম্মসমূহো পচ্চেতব্বতো পটিচ্চো চ সো সহ উপ্পজ্জনতো সমুপ্পাদো চ, পটিচ্চ ৰা কারণসামগ্গিং অপচ্চক্খায সহ উপ্পজ্জনতো এৰাতি চ এৰং দ্বেধা ‘‘পটিচ্চসমুপ্পাদো’’তি ইদং ৰচনং ইচ্ছিতব্বং, তস্মা তস্স পচ্চযধম্মোপি ফলূপচারেন পটিচ্চসমুপ্পাদো ইচ্চেৰ ৰুত্তোতি।</p>
<p class="bodytext"><span class="bld">পচ্চযতাযা</span>তি পচ্চযসমূহতো। <span class="bld">পৰত্তো</span>তি নিব্বত্তো। <span class="bld">ধম্মসমূহো</span>তি পচ্চযুপ্পন্নধম্মপুঞ্জো। <span class="bld">পতীযমানো</span>তি ঞাণগতিযা অভিমুখং উপেযমানো, অভিসমিযমানোতি অত্থো। <span class="bld">হিতায সুখায চা</span>তি লোকুত্তরহিতায, লোকুত্তরসুখায চ। <span class="bld">সহ উপ্পজ্জতি</span> একেকস্স কদাচিপি <a name="M2.0234"></a> উপ্পত্তিযা অভাৰতো। <span class="bld">সম্মা উপ্পজ্জতি</span> অহেতুতো, ৰিসমহেতুতো চ অনুপ্পজ্জনতো। <span class="bld">সহ উপ্পজ্জতী</span>তি একজ্ঝং উপ্পজ্জতি অন্তমসো অট্ঠন্নং ধম্মানং উপ্পজ্জনতো। <span class="bld">ন পচ্চক্খাযা</span>তি অপটিক্খিপিত্বা, অত্তনো পচ্চযভূতধম্মসমুদাযেন কেনচি ন ৰিনাতি অত্থো। <span class="bld">তস্সা</span>তি য্বাযং ‘‘পটিচ্চসমুপ্পাদো’’তি ৰুত্তো পচ্চযুপ্পন্নধম্মসমূহো, তস্স অযং অৰিজ্জাদিকো হেতুসমূহো। <span class="bld">‘‘তপ্পচ্চযত্তা’’</span>তি এতেন পটিচ্চসমুপ্পাদপচ্চযে পটিচ্চ সমুপ্পাদসমঞ্ঞাতি দস্সেতি। তেনাহ <span class="bld">‘‘যথা লোকে’’</span>তিআদি। যথা হি লোকে ‘‘পিত্তং মথিতং, সূরা দধি, তিপুসং জরো, সেম্হো গুল়ো, আযু ঘত’’ন্তি চ পচ্চযো ফলৰোহারেন ৰুচ্চতি, এৰং ফলূপচারেন পটিচ্চসমুপ্পাদো ৰুত্তোতি ৰেদিতব্বো।</p>
<p class="bodytext"><a name="para578"></a><span class="paranum">৫৭৮</span>. পটিচ্চ-সদ্দে <a name="V2.0220"></a> পটি-সদ্দো অভিমুখত্থো, ইচ্চ-সদ্দো গম্মত্থোতি দস্সেন্তো আহ <span class="bld">‘‘পটিমুখমিতো’’</span>তি। কস্স পন পটিমুখং, কেন ৰা ইতো, কো ৰা ইতোতি চোদনত্তযে পচ্ছিমং ৰিস্সজ্জেন্তো <span class="bld">‘‘হেতুসমূহো’’</span>তি আহ। তস্মিঞ্হি ৰিস্সট্ঠে হেতুসমূহো নাম পচ্চযসামগ্গীতি তত্থ অঞ্ঞমঞ্ঞস্স পটিমুখং, অঞ্ঞমঞ্ঞেনেৰ চ ইতোতি ৰিস্সট্ঠোৰাযমত্থো হোতীতি। <span class="bld">সহিতে</span>তি সমুদিতে অৰিনিব্ভুত্তে। <span class="bld">সো</span>তি হেতুসমূহো। সমুপ্পাদো ইতি ৰুত্তোতি যোজনা।</p>
<p class="bodytext"><span class="bld">পাতুভাৰাযা</span>তি উপ্পাদায। কামং <span class="bld">পাল়িযং</span> ‘‘অৰিজ্জাপচ্চযা সঙ্খারা’’তি (সং॰ নি॰ ২.১; উদা॰ ১; মহাৰ॰ ১; নেত্তি॰ ২৪; ৰিভ॰ ২২৫) অৰিজ্জাৰ পচ্চযভাৰেন ৰুত্তা, তথাপি ন অৰিজ্জা একাৰ পচ্চযো হোতি, অথ খো সহজাতধম্মৰত্থুআরম্মণাদযো, যোনিসোমনসিকারাদযো, তণ্হুপাদানাদযো চ ধম্মা যথারহং সঙ্খারুপ্পাদনে অৰিজ্জায সহকারীকারণং হোন্তিযেৰ। এৰং সঙ্খারাদযোপি ৰিঞ্ঞাণাদীনন্তি আহ <span class="bld">‘‘অৰিজ্জাদিএকেকহেতুসীসেন নিদ্দিট্ঠো হেতুসমূহো’’</span>তি। <span class="bld">সাধারণফলনিপ্ফাদকট্ঠেনা</span>তি তংসমূহপরিযাপন্নানং হেতুধম্মানং সাধারণস্স ফলস্স নিব্বত্তকভাৰেন। <span class="bld">অৰেকল্লট্ঠেনা</span>তি অনূনভাৰেন। তস্মিঞ্হি হেতুসমূহে একচ্চাসাধারণঞ্চেতং ফলং, একচ্চেহেৰ চ নিব্বত্তেতব্বং সিযা, সব্বেসং তেসং পচ্চযধম্মানং অঞ্ঞমঞ্ঞাপেক্খা নত্থীতি পটিমুখগমনাভাৰতো পটিচ্চত্থো ন পরিপূরেয্যাতি। <span class="bld">সামগ্গিঅঙ্গান</span>ন্তি পচ্চযসামগ্গিযা অঙ্গভূতানং, সমূহীনন্তি অত্থো <a name="M2.0235"></a>। নিদ্ধারণে চেতং সামিৰচনং। ফলধম্মানং সহিততা নাম ৰিসুং অভাৰো, ন হেতুধম্মানং ৰিয অঞ্ঞমঞ্ঞাপেক্খাতি আহ <span class="bld">‘‘অঞ্ঞমঞ্ঞং অৰিনিব্ভোগৰুত্তিধম্মে’’</span>তি অৰিনিব্ভোগগ্গহণঞ্চেত্থ রূপধম্মানম্পি সঙ্গণ্হনত্থং। অঞ্ঞথা সম্পযুত্তধম্মেতি ৰুচ্চেয্য।</p>
<p class="bodytext"><a name="para579"></a><span class="paranum">৫৭৯</span>. <span class="bld">পচ্চযতা</span>তি অযং অৰিজ্জাদিকো পচ্চযসমূহো। <span class="bld">অঞ্ঞোঞ্ঞ</span>ন্তি অঞ্ঞমঞ্ঞং। <span class="bld">পটিচ্চা</span>তি নিস্সায সহকারীকারণং লদ্ধা। <span class="bld">সম</span>ন্তি অৰিসমং অৰেকল্লেন। <span class="bld">সহা</span>তি একজ্ঝং। <span class="bld">ধম্মে</span>তি অত্তনো পচ্চযুপ্পন্নধম্মে। যস্মা উপ্পাদেতি, <span class="bld">ততোপি</span> তস্মাপি। এৰং পটিচ্চসমুপ্পাদোতি মুনিনা ভগৰতা ভাসিতাতি যোজনা। <span class="bld">ন অপটিচ্চ</span> পটিচ্চেৰাতি অৰধারণত্থং দস্সেন্তো গাথাযং এৰ-কারো লুত্তনিদ্দিট্ঠোতি দস্সেতি।</p>
<p class="bodytext"><span class="bld">একেকদেস</span>ন্তি ফলসমুদাযস্স একদেসেকদেসং, ভাগসোতি অত্থো। <span class="bld">পুব্বাপরভাৰেনা</span>তি পটিপাটিযা <a name="V2.0221"></a>। সব্বমেতং রূপারূপকলাপুপ্পাদনং সন্ধায ৰুত্তং। <span class="bld">অত্থানুসারৰোহারকুসলেনা</span>তি পরমত্থধম্মানুগতৰোহারনিপুণেন।</p>
<p class="bodytext"><a name="para580"></a><span class="paranum">৫৮০</span>. পুরিমেন পদেনাতি যোজনা। <span class="bld">সস্সতাদীন</span>ন্তি সস্সতভাৰাদীনং, সস্সতৰাদাদীনং ৰা। সস্সতসহচরিতা হি ৰাদাপি সস্সতাদযোতি ৰুচ্চন্তি যথা ‘‘দুক্খদেসনা দুক্খ’’ন্তি। <span class="bld">উচ্ছেদাদী</span>তি এত্থাপি এসেৰ নযো। <span class="bld">ৰিঘাতো</span> ৰিনাসো, পহানন্তি অত্থো। <span class="bld">ঞাযো</span>তি অন্তদ্বযৰিরহিতা মজ্ঝিমা পটিপত্তি।</p>
<p class="bodytext"><span class="bld">পৰত্তিধম্মান</span>ন্তি পৰত্তিভূতানং ধম্মানং, কিলেসৰট্টাদীনন্তি অত্থো। ‘‘সস্সতো অত্তা চ লোকো চা’’তিআদিনযপ্পৰত্তো (দী॰ নি॰ ১.৩১) <span class="bld">সস্সতৰাদো</span>। ‘‘নত্থি হেতু, নত্থি পচ্চযো সত্তানং সংকিলেসাযা’’তিআদিনযপ্পৰত্তো (দী॰ নি॰ ১.১৬৮; ম॰ নি॰ ২.১০১, ২২৭; সং॰ নি॰ ৩.২১২) <span class="bld">অহেতুৰাদো</span>। পকতি অণুকালাদিৰসেন লোকো পৰত্ততীতি এৰং পৰত্তো <span class="bld">ৰিসমহেতুৰাদো</span>। ইস্সরপুরিসপজাপতিৰাদা <span class="bld">ৰসৰত্তিৰাদা</span>। অহেতুৰাদগ্গহণেনেৰ চেত্থ সভাৰনিযতি যদিচ্ছাৰাদানম্পি সঙ্গহো দট্ঠব্বো। কেচি পন ‘‘চক্খু এৰ চক্খুস্স কারণ’’ন্তি এৰমাদিকো <span class="bld">ৰিসমহেতুৰাদো</span>। ইস্সরাদিৰাদো অহেতুৰাদন্তোগধো। সভাৰেনেৰ ধম্মা পৰত্তন্তীতি ৰাদো <span class="bld">‘‘ৰসৰত্তিৰাদো’’</span>তি ৰদন্তি। কিং <a name="M2.0236"></a> হি পচ্চযসামগ্গিযা পযোজনন্তি অধিপ্পাযো। সমুপ্পাদপদেন পরিদীপিতো হোতীতি যোজনা। পরিদীপনস্স পন অৰিপরীতকারণং দস্সেতুং <span class="bld">‘‘পচ্চযসামগ্গিযং ধম্মানং উপ্পত্তিতো’’</span>তি ৰুত্তং। <span class="bld">ৰিহতা</span>তি অব্ভাহতা। <span class="bld">‘‘পুরিমপুরিমপচ্চযৰসেনা’’</span>তি ইমিনা অৰিচ্ছেদৰসেন পৰত্তমানং উচ্ছেদদিট্ঠিনিৰত্তকং হেতুফলপবন্ধং দস্সেতি। তেনাহ <span class="bld">‘‘কুতো উচ্ছেদো’’</span>তি। উচ্ছেদাভাৰকথনেনেৰ চেত্থ উচ্ছেদৰাদস্সাপি অভাৰং দস্সেতীতি দট্ঠব্বং।</p>
<p class="bodytext"><span class="bld">তস্সা তস্সা পচ্চযসামগ্গিযা</span>তি তস্মিং তস্মিং হেতুপচ্চযসমৰাযে। <span class="bld">সন্ততিং অৰিচ্ছিন্দিত্বা</span>তি হেতুফলপবন্ধসঙ্খাতস্স সন্তানস্স অৰিচ্ছিন্দনেন। <span class="bld">তেসং তেসং</span> পচ্চযুপ্পন্নধম্মানং সম্ভৰতো উপ্পজ্জনতো সস্সতুচ্ছেদসঙ্খাতং অন্তদ্বযং অনুপগ্গম্ম যথাসকং পচ্চযেহি অনুরূপফলুপ্পত্তি ইধ মজ্ঝিমপটিপদাতি অধিপ্পেতা। কম্মৰট্টস্স, ৰিপাকৰট্টস্স চ ভিন্নসভাৰত্তা, ভিন্নকালত্তা চ <span class="bld">সো করোতি সো পটিসংৰেদেতীতি ৰাদপ্পহানং</span>। কুসলাকুসলক্খন্ধপ্পৰত্তিযঞ্হি কারকৰোহারো, ৰিপাকক্খন্ধপৰত্তিযং ৰেদকৰোহারোতি। যস্মিং সন্তানে <a name="V2.0222"></a> কম্মং নিব্বত্তং, তত্থেৰ তস্স ফলস্স নিব্বত্তনতো <span class="bld">অঞ্ঞো করোতি অঞ্ঞো পটিসংৰেদেতীতি ৰাদপ্পহানং</span>। ন হি কতস্স ৰিনাসো, অকতস্স ৰা অব্ভাগমো অত্থি। ‘‘ইত্থী, পুরিসা’’তি ৰোহারেন জনপদনিরুত্তি। তত্থ যস্মা পণ্ডিতাপি লোকে ‘‘পঞ্চক্খন্ধে আনেতু, নামরূপং আগচ্ছতূ’’তি অৰত্বা ইত্থী, পুরিসোত্বেৰ ৰোহরন্তি, তস্মা ‘‘ইত্থী এৰাযং, পুরিসো এৰাযন্তি অপরিঞ্ঞাতৰত্থুকানং হোতি অভিনিৰেসো। ৰিদ্দসুনো পন পটিচ্চসমুপ্পাদং জানন্তস্স তথা তথা পৰত্তমানে ধম্মে উপাদায পঞ্ঞত্তিমত্ততো তত্থ পরমত্থতো ন অভিনিৰেসোতি আহ <span class="bld">‘‘জনপদনিরুত্তিযা অনভিনিৰেসো’’</span>তি। <span class="bld">সমঞ্ঞাযা</span>তি লোকসমঞ্ঞায। <span class="bld">অনতিধাৰন</span>ন্তি অনতিক্কমনং। ‘‘সত্তো’’তি হি ৰুত্তে ‘‘কো এত্থ সত্তো, কিং রূপং, উদাহু ৰেদনাদযো’’তি ৰিভাগং অকত্বা লোকসমঞ্ঞাৰসেনেৰ লোকিযেহি ৰিয লোকিযো অত্থো সমঞ্ঞং অৰিলঙ্ঘন্তেন ৰোহরিতব্বো।</p>
<p class="bodytext">অপরো নযো – পচ্চেতুমরহতীতি পটিচ্চো। যো হি নং পচ্চেতি অভিসমেতি, তস্স অচ্চন্তমেৰ দুক্খৰূপসমায সংৰত্ততি। সম্মা, সহ চ উপ্পাদেতীতি সমুপ্পাদো। পচ্চযধম্মো হি অত্তনো ফলং উপ্পাদেন্তো সম্পুণ্ণমেৰ <a name="M2.0237"></a> উপ্পাদেতি, ন ৰিকলং। যে চ ধম্মে উপ্পাদেতি, তে সব্বে সহেৰ উপ্পাদেতি, ন একেকং। ইতি পটিচ্চো চ সো সমুপ্পাদো চাতি <span class="bld">পটিচ্চসমুপ্পাদো</span>। অথ ৰা পটিচ্চ পটিমুখং ইত্বা কারণসামগ্গিং অপ্পটিক্খিপিত্বা সহিতে উপ্পাদেতীতি <span class="bld">পটিচ্চসমুপ্পাদো</span>। পটিমুখগমনঞ্চ পচ্চযস্স কারণসামগ্গিযা অঙ্গভাৰেন ফলস্স উপ্পাদনমেৰ। <span class="bld">অপ্পটিক্খিপিত্বা</span>তি চ ন ৰিনা তায কারণসামগ্গিযা, অঙ্গভাৰং অগন্ত্বা সযমেৰ ন উপ্পাদেতীতি অত্থো। এতেন কারণবহুতা দস্সিতা, <span class="bld">‘‘সহিতে’’</span>তি ইমিনা পচ্চযুপ্পন্নধম্মবহুতা। উভযেনাপি ‘‘একং ন একতো’’তিআদিনা (ৰিসুদ্ধি॰ ২.৬১৭) পরতো ৰুচ্চমানো সাসননযো দীপিতো হোতি।</p>
<p class="bodytext">অথ ৰা পটিচ্চ পচ্চেতব্বং পচ্চযং পটিগন্ত্বা ন ৰিনা তেন সম্বন্ধস্স উপ্পাদো <span class="bld">পটিচ্চসমুপ্পাদো</span> (উদা॰ অট্ঠ॰ ১)। পটিচ্চসমুপ্পাদোতি চেত্থ সমুপ্পাদপ্পধানৰচনৰিঞ্ঞেয্যো সসত্তিকো হেতূতি ৰেদিতব্বো। তত্থ ‘‘পটিচ্চা’’তি ৰুত্তে কিং পটিচ্চাতি ৰত্তব্বন্তি আহ <span class="bld">‘‘পচ্চেতব্ব’’</span>ন্তি। সো চ পচ্চযধম্মোতি কত্বা ৰুত্তং <span class="bld">‘‘পচ্চয’’</span>ন্তি। ইদানি পটিচ্চসদ্দস্স অত্থমাহ <span class="bld">‘‘পটিগন্ত্বা’’</span>তি। কারণস্স সভাৰেন তপ্পটিলাভগতিযা পত্বা। কথং ন ৰিনা তেন? সতি এৰ তস্মিং, তস্স চ ফলস্স উপ্পাদতো এৰ, ন অঞ্ঞথা। অসতি, নিরোধতো চাতি <a name="V2.0223"></a> অযং পচ্চযট্ঠিতি পটিচ্চসদ্দস্স অত্থো। তেনাযং পটিচ্চসদ্দো যথা ‘‘ইমস্মিং সতি ইমস্সুপ্পাদো’’তি এতে সদ্দা ভুম্মনিস্সক্কৰচনজোতনীযেন ইদং-সদ্দৰচনীযস্স হেতুমতো হেতুআযত্তভাৰেন ভাৰুপ্পাদুত্তরকিরিযাপেক্খেন যাযস্স তদাযত্ততা, তায সমত্থতায হেতুং ৰদন্তি, এৰং গন্ত্বা-সদ্দন্তরৰচনীযেন তংৰিঞ্ঞেয্যস্সেৰ পচ্চযনকিরিযাকত্তুহেতুমতো হেতুপচ্চযনেন হেতুআযত্তভাৰেন সমুপ্পাদুত্তরকিরিযাপেক্খেন যাযস্স তদাযত্ততা, তায সমত্থতায হেতুমাহ। এৰঞ্চ কত্বা ‘‘অৰিজ্জা পটিচ্চ, সঙ্খারা পটিচ্চসমুপ্পন্না’’তিআদি (পটি॰ ম॰ ১.৪৬) সঙ্খারপিটকে ৰুত্তং। <span class="bld">সমত্থতা</span> চেত্থ নিদানাদিভাৰো। সো চ তদৰিনাভাৰিফলং পতি সত্বমেৰ। <span class="bld">সম্বন্ধস্সা</span>তি চ সংযোজনানুরূপতাৰসেন জাতিআদিনা সম্বন্ধস্স জরামরণাদিপচ্চযুপ্পন্নস্স। <span class="bld">উপ্পাদো</span>তি উপ্পজ্জনং। যদি এৰং কথং পটিচ্চসদ্দপ্পযোগো, ননু সমানকত্তুকানং পুব্বকালে ঈদিসো সদ্দপ্পযোগোতি? ‘‘ভুত্বা গচ্ছতি, কসিত্বা ৰপতী’’তিআদীসু সচ্চমেতং, তং পন যেভুয্যৰসেন দট্ঠব্বং <a name="M2.0238"></a> সমানাপরকালে, অসমানকত্তুকে চ দস্সনতো। সমানকালে তাৰ –</p>
<p class="gatha1">‘‘অন্ধকারং নিহন্ত্বান, উদিতাযং দিৰাকরো।</p>
<p class="gathalast">ৰণ্ণপঞ্ঞাৰভাসেহি, ওভাসেত্বা সমুগ্গতো’’তি॥ –</p>
<p class="unindented">উদাহরণং। কেচি পন ‘‘মুখং ব্যাদায সযতি, অক্খীনি পরিৰত্তেত্বা পস্সতী’’তি উদাহরন্তি। অপরে ‘‘নিসজ্জ অধীতে, ঠত্বা কথেতী’’তি।</p>
<p class="bodytext">তত্থ ব্যাদানপরিৰত্তনুত্তরকালভাৰিসযনদস্সনকিরিযাপেক্খা পুব্বুত্তরকালতা অত্থি, সা চ ভেদানুপলক্খণা কেহিচি ন লক্খীযতি। ‘‘নিসজ্জ অধীতে, ঠত্বা কথেতী’’তি চ সমানকালতাযপি অজ্ঝেনকথনেহি পুব্বেপি নিসজ্জট্ঠানানি হোন্তীতি সক্কা পুব্বুত্তরকালতা সম্ভাৰেতুং, তস্মা পুরিমানিযেৰ উদাহরণানি যুত্তানি। উদযসমকালমেৰ হি তন্নিৰত্তনিযনিৰত্তনন্তি। অপরকালে ‘‘দ্বারমাৰরিত্বা পৰিসতি, আৰরিত্বা নিক্খমতী’’তি। কেচি পন ‘‘ডক্কচ্চ পতিতো দণ্ডো’’তি উদাহরন্তি। অভিঘাতভূতসহজাতায পন অভিঘাতজসদ্দস্স সমানকালতা এত্থ লব্ভতি, তস্মা ইধাপি পুরিমানিযেৰ উদাহরণানি যুত্তানি। পুরিমতাৰচনিচ্ছাৰসেনেৰ পন লক্খণহেতুকিরিযানং লক্খণহেতুভাৰৰচনিচ্ছাতি লক্খণভাৰতো পুরিমকালো ইচ্চেৰ ‘‘নিহন্ত্বানা’’তি সদ্দসিদ্ধি ইচ্ছিতা, এৰঞ্চ পচ্চযনকিরিযা <a name="V2.0224"></a> সমুপ্পজ্জনকিরিযায পুরিমিকাৰাতি পটিচ্চ-সদ্দসিদ্ধি। তত্থ যুত্তং পচ্চক্খতো কত্তুদস্সনতো। ইধ পন তদভাৰতো ন যুত্তন্তি চে? নাযং দোসো। ইধাপি অনুমানতো সিদ্ধো। জরামরণাদিকো কত্তা অত্থেৰ ‘‘ঞত্বা কিরিযতো ৰয’’ন্তি এৰমাদিপযোগদস্সনতো অৰস্সং অনুমিযমানেন কত্তুনা ঈদিসো সদ্দপযোগো ইচ্ছিতব্বো। অসমানে পন কত্তরি ‘‘পিসাচং দিস্বা ভযং হোতি, পঞ্ঞায চস্স দিস্বা আসৰা পরিক্খীণা হোন্তী’’তি (ম॰ নি॰ ১.২৭১; ২.১৮২; পু॰ প॰ ২০৪) এৰমাদি ৰেদিতব্বং। যথা চ তত্থ পিসাচদস্সনাদিপুরিসব্যাপারো, এৰমিধাপি পচ্চযনং পচ্চযব্যাপারো অত্তনো ফলুপ্পাদনং, তঞ্চ সত্বং সমুপ্পাদোৰাতি ‘‘পচ্চযে সতি, পচ্চযস্স উপ্পাদা’’তি পচ্চযনস্স সমুপ্পাদহেতুতায গমকো সমানস্স কত্তু অভাৰেপি পটিচ্চ-সদ্দো সিদ্ধোতি ৰেদিতব্বো। যদি পটিচ্চসম্বন্ধস্স উপ্পাদো পটিচ্চসমুপ্পাদো, কথং পচ্চযো <a name="M2.0239"></a> পটিচ্চসমুপ্পাদোতি? হেট্ঠা ৰিচারিতোৰাযমত্থো। অপিচ যোযং সমুপ্পাদ-সদ্দৰিভাৰিতানং পচ্চযুপ্পন্নানং পটিচ্চসদ্দৰিভাৰিতো সসত্তিকো হেতু অধিপ্পেতো, তস্স সমুপ্পাদাভিমুখতায পধানৰচনৰিঞ্ঞেয্যসভাৰত্তা তথা ৰুত্তোতি।</p>
<p class="bodytext">কিং পন কারণং সমুপ্পাদপধানেন ৰচনেন সমুপ্পাদস্স হেতু ৰেদিতব্বো, ন পন সহেতুকো সমুপ্পাদো এৰাতি? ৰুচ্চতে – দিট্ঠস্স দুক্খস্স যো পচ্চযো পচ্চযনিদ্দেসেন তস্স ৰিভাৰিতত্তা। কথং? যথাহ –</p>
<p class="indent">‘‘ইধ, ভিক্খৰে, ভিক্খু পরিৰীমংসমানো পরিৰীমংসতি ‘যং খো ইদং অনেকৰিধং নানপ্পকারকং দুক্খং লোকে উপ্পজ্জতি জরামরণং, ইদং নু খো দুক্খং কিং নিদানং কিং সমুদযং কিং জাতিকং কিং পভৰং, কিস্মিং সতি জরামরণং হোতি, কিস্মিং অসতি জরামরণং ন হোতী’তি। সো পরিৰীমংসমানো এৰং পজানাতি ‘যং খো ইদং…পে॰… ইদং খো দুক্খং জাতিনিদান’’’মিচ্চাদিনা (সং॰ নি॰ ২.৫১) –</p>
<p class="unindented">দিট্ঠস্স দুক্খস্স নিদানং <span class="bld">পরিৰীমংসসুত্তে</span> ৰুত্তং। তং পজাননঞ্চ নিদানম্পি ৰিঞ্ঞাতব্বন্তি। যথা চাহ –</p>
<p class="indent">‘‘পুব্বে মে, ভিক্খৰে, সম্বোধা অনভিসম্বুদ্ধস্স বোধিসত্তস্সেৰ সতো এতদহোসি ‘কিচ্ছং <a name="V2.0225"></a> ৰতাযং লোকো আপন্নো জাযতি চ জীযতি চ মীযতি চ চৰতি চ উপপজ্জতি চ, অথ চ পনিমস্স দুক্খস্স নিস্সরণং নপ্পজানাতি জরামরণস্স। কুদাস্সু নাম ইমস্স দুক্খস্স নিস্সরণং পঞ্ঞাযিস্সতি জরামরণস্সা’তি…পে॰… তস্স ময্হং, ভিক্খৰে, যোনিসো মনসিকারা অহু পঞ্ঞায অভিসমযো ‘জাতিযা খো সতি জরামরণং হোতি, জাতিপচ্চযা জরামরণ’’’ন্তি (সং॰ নি॰ ২.১০) –</p>
<p class="unindented">আদিনা দিট্ঠস্স দুক্খস্স পচ্চযৰীমংসাভিসমযা ৰুত্তা। পচ্চযো হি ঞাতব্বো। তদভিসমযাযত্তঞ্চ দুক্খনিস্সরণপজাননন্তি যো চ ঞাতব্বো, সো পৰেদেতব্বোতি পটিচ্চসমুপ্পাদসদ্দো যং যদিদং সমুপ্পাদসদ্দৰিভাৰিতং দিট্ঠং দুক্খং, তং পচ্চযং পটিচ্চেৰ, ন অঞ্ঞথাতি এৰং পচ্চযৰিভাৰনত্থং ৰুচ্চতি। ভৰতি হি ঞাতুং, পৰেদেতুঞ্চ ইচ্ছিতভাৰেন পধানস্সাপি কেনচি ৰিসেসেন ঞাতব্বতায অপ্পধানভাৰেন নিদ্দেসো যথা <a name="M2.0240"></a> ‘‘কো সোতাপন্নো, যস্স তীণি সংযোজনানি পহীনানি। কো দেৰদত্তো, যস্স উচ্চতরানি গেহানী’’তি, এৰমিধাপি পচ্চযপচ্চযনপৰেদনট্ঠেন নিদ্দেসে সত্তিৰিসেসেন অত্তনো ফলেন পচ্চনীযতায ঞাতব্বভাৰেন ‘‘পটিচ্চা’’তি পরিযাযেন পচ্চযো ৰুত্তো।</p>
<p class="bodytext">যো চাযং ‘‘অৰিজ্জাপচ্চযা সঙ্খারা’’তিআদিকো নিদ্দেসো, সো চ সকলস্স দুক্খক্খন্ধস্স মূলতো পট্ঠায পচ্চযানং পৰেদনায নিদ্দিট্ঠোতি পরিযোসানেপি ‘‘এৰমেতস্স কেৰলস্স দুক্খক্খন্ধস্স সমুদযো হোতী’’তি এৰং-সদ্দেন সমুগ্ঘাতং দুক্খং দস্সেত্বা তস্স যথাৰুত্তে পচ্চযে তংসমুদযাভিমুখে কত্বা নিগমিতা পচ্চযা। <span class="bld">পটিপদাসুত্তেপি</span> (সং॰ নি॰ ২.৩) ‘‘অৰিজ্জাপচ্চযা…পে॰… সমুদযো হোতী’’তি ৰত্বা ‘‘অযং ৰুচ্চতি, ভিক্খৰে, মিচ্ছাপটিপদা’’তি ৰুত্তং। ন চ পটিচ্চসমুপ্পন্নভাৰেন গহিতং দুক্খং মিচ্ছাপটিপদং, অথ খো দুক্খসমুদযভূতা পচ্চযাতি। যথা চ ‘‘পঞ্চঙ্গিকো সম্মাসমাধি (দী॰ নি॰ ৩.৩৩৫), পঞ্চঞাণিকো সম্মাসমাধী’’তি (দী॰ নি॰ ৩.৩৫৫) অঙ্গঞাণপটিৰেদনত্থত্তা দেসনায সম্মাসমাধিপধানেহি সদ্দেহি অঙ্গঞাণপটিৰেদনং কতং, এৰমিধাপি সমুপ্পাদপধানেন সদ্দেন পচ্চযপটিৰেদনং কতন্তি ৰেদিতব্বং।</p>
<p class="bodytext"><a name="para581"></a><span class="paranum">৫৮১</span>. যা পনাযং তন্তীতি সম্বন্ধো। <span class="bld">নিক্খিত্তা</span>তি ঠপিতা, দেসিতাতি অত্থো। যথাধিপ্পেতস্স অত্থস্স তননতো তন্তি, গন্থো। ‘‘কিং ৰাদী, ভন্তে, সম্মাসম্বুদ্ধো’’তি পুচ্ছিতেন <a name="V2.0226"></a> ‘‘ৰিভজ্জৰাদী, মহারাজা’’তি (পারা॰ অট্ঠ॰ ১.ততিযসঙ্গীতিকথা; কথা॰ অট্ঠ॰ নিদানকথা) মোগ্গলিপুত্ততিস্সত্থেরেন ৰুত্তত্তা সম্মাসম্বুদ্ধসাৰকা ৰিভজ্জৰাদিনো। তে হি সত্থারা ৰেনযিকাদিভাৰং ৰিভজ্জ ৰুত্তং অনুৰদন্তি, সোমনস্সাদীনং, চীৰরাদীনঞ্চ সেৰিতব্বাসেৰিতব্বভাৰং। সস্সতুচ্ছেদৰাদে ৰা ৰিভজ্জ ৰদন্তি। ‘‘সস্সতো অত্তা চ লোকো চা’’তিআদীনং (দী॰ নি॰ ১.৩১) ঠপনীযানং ঠপনতো, রাগাদিক্খযস্স সস্সতস্স, রাগাদিকাযদুচ্চরিতাদিউচ্ছেদস্স চ ৰচনতো, ন পন একংসব্যাকরণীযাদিকে তযো পঞ্হে অপনেত্বা ৰিভজ্জব্যাকরণীযমেৰ ৰদন্তি। ৰিভজ্জৰাদীনং মণ্ডলং সমূহো <span class="bld">ৰিভজ্জৰাদিমণ্ডলং</span>। ৰিভজ্জৰাদিনো ৰা ভগৰতো পরিসা <span class="bld">ৰিভজ্জৰাদিমণ্ডল</span>ন্তিপি ৰদন্তি, ৰিভজ্জ ৰা সস্সতুচ্ছেদে উভো অন্তে অনুপগম্ম মজ্ঝিমপটিপদাভূতস্স পটিচ্চসমুপ্পাদস্স দেসনতো ভগৰা, তদনুৰাদতো তস্স সাৰকা চ <span class="bld">ৰিভজ্জৰাদিনো</span>তি। সেসং পুরিমসদিসং।</p>
<p class="bodytext"><span class="bld">ওতরিত্বা</span>তি <a name="M2.0241"></a> ওগাহেত্বা, ৰিভজ্জৰাদী হুত্বাতি অত্থো। ন হি সযং অৰিভজ্জৰাদী সমানো ৰিভজ্জৰাদীনং অন্তরে ঠানমত্তেন ৰিভজ্জৰাদিমণ্ডলং ওতিণ্ণো নাম হোতি। আচরিযেহি অৰুত্তৰিপরীতত্থদীপনেন তে <span class="bld">নঅব্ভচিক্খন্তেন</span>। অৰিজ্জা পুঞ্ঞানেঞ্জাভিসঙ্খারানম্পি হেতু পচ্চযো হোতীতি ৰদন্তো, কথাৰত্থুম্হি পটিক্খিত্তে পুগ্গলৰাদাদিকে চ ৰদন্তো সকসমযং ৰোক্কমতি নাম, তথা <span class="bld">অৰোক্কমন্তেন। পরসমযং</span> দোসারোপনব্যাপারৰিরহেন <span class="bld">অনাযূহন্তেন</span>। ‘‘ইদম্পি সুত্তং গহেতব্ব’’ন্তি পরসমযং অসম্পিণ্ডেন্তেনাতি কেচি ৰদন্তি। ‘‘তথাহং ভগৰতা ধম্মং দেসিতং আজানামি, যথা তদেৰিদং ৰিঞ্ঞাণং সন্ধাৰতি সংসরতি অনঞ্ঞ’’ন্তিআদীনি (ম॰ নি॰ ১.৩৯৬) ৰদন্তো সুত্তং পটিবাহতি নাম, তথা <span class="bld">অপটিবাহন্তেন</span>। ‘‘তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা, তে পটিসেৰতো নালং অন্তরাযায (ম॰ নি॰ ১.২৩৪; পাচি॰ ৪১৭, ৪১৮), সুপিনন্তে কতো ৰীতিক্কমো আপত্তিকরো হোতী’’তি চ এৰমাদিং ৰদন্তো ৰিনযং পটিলোমেতি নাম, তব্বিপরিযাযেন তং <span class="bld">অনুলোমেন্তেন</span>। পটিলোমেন্তো হি কম্মন্তরং ভিন্দন্তো, ধম্মতঞ্চ ৰিলোমেন্তো কুতো কিলেসৰিনযং অনুলোমেতি। <span class="bld">সুত্তে</span> (দী॰ নি॰ ২.১৮৭ আদযো; অ॰ নি॰ ৪.১৮০) ৰুত্তে চত্তারো মহাপদেসে, <span class="bld">অট্ঠকথায</span>ঞ্চ ৰুত্তে সুত্তসুত্তানুলোমআচরিযৰাদঅত্তনোমতিমহাপদেসে <span class="bld">ওলোকেন্তেন</span>। তদোলোকনেন হি সুত্তে, ৰিনযে চ সন্তিট্ঠতি নাতিধাৰতি।</p>
<p class="bodytext"><span class="bld">ধম্ম</span>ন্তি <a name="V2.0227"></a> পটিচ্চসমুপ্পাদপাল়িং। <span class="bld">অত্থ</span>ন্তি তদত্থং। হেতু, হেতুফলানি ৰা অযমেত্থ হেতু <span class="bld">ধম্মো,</span> ইদমেত্থ হেতুফলং <span class="bld">অত্থো</span>তি। <span class="bld">ধম্ম</span>ন্তি ৰা ধম্মতং। যথা একে ‘‘উপ্পাদা ৰা তথাগতানং অনুপ্পাদা ৰা তথাগতানং ঠিতাৰ সা ধাতূ’’তি (সং॰ নি॰ ২.২০) সুত্তপদস্স অত্থং মিচ্ছা গাহেন্তা ‘‘নিচ্চো পটিচ্চসমুপ্পাদো’’তি পচ্চযাকারধম্মং মিচ্ছা দীপেন্তি, এৰং অদীপেত্বা হেট্ঠা ৰুত্তনযেনেৰ অত্তনো ফলং পতি কারণস্স ৰৰত্থিতসভাৰং দীপেন্তেন। যথা চ একে ‘‘অনিরোধং অনুপ্পাদ’’ন্তিআদিনা পটিচ্চসমুপ্পাদস্স অত্থং মিচ্ছা গাহেন্তি, এৰং গাহে অকত্বা ৰুত্তনযেনেৰ অৰিপরীতং <span class="bld">অত্থং সঙ্গাহেন্তেন</span>। ‘‘দুক্খাদীসু অঞ্ঞাণং অৰিজ্জা’’তি ৰুত্তমত্থং পরিৰত্তেত্বা পুন ‘‘পুব্বন্তে অঞ্ঞাণ’’ন্তিআদীহি (ধ॰ স॰ ১০৬৭) <span class="bld">অপরেহিপি পরিযাযেহি</span> <span class="bld">নিদ্দিসন্তেন</span> <a name="M2.0242"></a>। ‘‘সঙ্খারা ইমিনা পরিযাযেন ভৰোতি ৰুচ্চন্তি, তণ্হা ইমিনা পরিযাযেন উপাদান’’ন্তিআদিনা নিদ্দিসন্তেনাতি চ ৰদন্তি। <span class="bld">পকতিযা</span>তি যথাৰুত্তৰিধানং অনামসিত্বা কেৰলমেৰ।</p>
<p class="bodytext"><span class="bld">সচ্চ</span>ন্তি চতুসচ্চং। <span class="bld">সত্তো</span>তি সত্তসুঞ্ঞতাতি ৰদন্তি, সত্তসুঞ্ঞেসু পন সঙ্খারেসু সত্তৰোহারো, সত্তত্থকিচ্চসিদ্ধি চ। <span class="bld">পচ্চযাকারমেৰ চা</span>তি পচ্চযাকারো এৰ চ, <span class="bld">ম</span>-কারো পদসন্ধিকরো। পচ্চযধম্মানং অত্তনোযেৰ ফলস্স পচ্চযভাৰো পটিচ্চসমুপ্পাদোতি অত্থো।</p>
<p class="bodytext"><span class="bld">তস্মা</span>তি ৰুত্তনযেন অত্থৰণ্ণনায কাতব্বত্তা, দুক্করত্তা চ <span class="bld">পতিট্ঠং নাধিগচ্ছামী</span>তি যত্থ ঠিতস্স ৰণ্ণনা সুকরা হোতি, তস্সা পতিট্ঠাভূতং তং নযং অত্তনোযেৰ ঞাণবলেন নাধিগচ্ছামীতি অত্থো। নিস্সযং পন আচিক্খন্তো <span class="bld">‘‘সাসনং পনিদ’’</span>ন্তিআদিমাহ। ইধ <span class="bld">সাসন</span>ন্তি পাল়িধম্মমাহ, পটিচ্চসমুপ্পাদমেৰ ৰা। সো হি অনুলোমপটিলোমাদিনানাদেসনানযপটিমণ্ডিতো অব্বোচ্ছিন্নো অজ্জাপি পৰত্ততীতি নিস্সযো হোতি। তদট্ঠকথাসঙ্খাতো চ <span class="bld">পুব্বাচরিযমগ্গো</span>। ‘‘তং সুণাথ সমাহিতা’’তি আদরজননে, উস্সাহনে চ কিং পযোজনন্তি চে, তং দস্সেন্তো আহ <span class="bld">‘‘ৰুত্তঞ্হেত’’</span>ন্তিআদি। <span class="bld">অট্ঠি কত্বা</span>তি অত্থং কত্বা। যথা ৰা ন নস্সতি, এৰং অট্ঠিগতং ৰিয করোন্তো অট্ঠিং কত্বা। পুব্বকালতো অপরকালে ভৰং <span class="bld">পুব্বাপরিযং। ৰিসেস</span>ন্তি পঠমারম্ভতো পভুতি খণে খণে ঞাণৰিসেসং, কিলেসক্খযৰিসেসঞ্চ লভতীতি অত্থো।</p>
<p class="bodytext"><a name="para582"></a><span class="paranum">৫৮২</span>. <span class="bld">দেসনাভেদতো</span>তি দেসনাৰিসেসতো। অত্থতো, লক্খণাদিতো, একৰিধাদিতো চ <span class="bld">অত্থলক্খণেকৰিধাদিতো</span> <a name="V2.0228"></a>। <span class="bld">অঙ্গানঞ্চ ৰৰত্থানা</span>তি অৰিজ্জাদীনং দ্বাদসন্নং অঙ্গানং ৰৰত্থানদস্সনতো।</p>
<p class="bodytext">কম্মৰিপাককিলেসৰট্টানং মূলকারণত্তা, আদিতো ৰুত্তত্তা চ অৰিজ্জা পটিচ্চসমুপ্পাদস্স মূলং। তত্থ ৰল্লিযা মূলে দিট্ঠে ততো পভুতি ৰল্লিহরণং ৰিয পটিচ্চসমুপ্পাদস্স মূলে দিট্ঠে ততো পভুতি পটিচ্চসমুপ্পাদদেসনাতি উপমাসংসন্দনা ন কাতব্বা। ন হি ভগৰতো ইদমেৰ দিট্ঠং, ইদং অদিট্ঠন্তি ৰিভজনীযং অত্থি সব্বস্স দিট্ঠত্তা। মূলতো পভুতি পন ৰল্লিহরণং ৰিয মূলতো পভুতি পটিচ্চসমুপ্পাদদেসনা কতাতি ইদমেত্থ সামঞ্ঞং <a name="M2.0243"></a> অধিপ্পেতং, বোধনেয্যজ্ঝাসযৰসেন ৰা বোধেতব্বভাৰেন মূলাদিদস্সনসামঞ্ঞং যোজেতব্বং।</p>
<p class="bodytext"><span class="bld">তস্সা</span>তি –</p>
<p class="indent">‘‘স খো সো, ভিক্খৰে, কুমারো ৰুদ্ধিমন্বায ইন্দ্রিযানং পরিপাকমন্বায পঞ্চহি কামগুণেহি সমপ্পিতো…পে॰… রজনীযেহি। সো চক্খুনা রূপং দিস্বা পিযরূপে রূপে সারজ্জতি, অপ্পিযরূপে রূপে ব্যাপজ্জতি, অনুপট্ঠিতকাযসতি চ ৰিহরতি পরিত্তচেতসো, তঞ্চ চেতোৰিমুত্তিং পঞ্ঞাৰিমুত্তিং যথাভূতং নপ্পজানাতি, যত্থস্স তে পাপকা অকুসলা ধম্মা অপরিসেসা নিরুজ্ঝন্তি। সো এৰং অনুরোধৰিরোধং সমাপন্নো যং কিঞ্চি ৰেদনং ৰেদেতি সুখং ৰা দুক্খং ৰা অদুক্খমসুখং ৰা, সো তং ৰেদনং অভিনন্দতি অভিৰদতি, অজ্ঝোসায তিট্ঠতী’’তি (ম॰ নি॰ ১.৪০৮) –</p>
<p class="unindented">এৰং ৰুত্তস্স। এৰং সোতদ্বারাদীসুপি। তস্স <span class="bld">অভিনন্দতো</span>তি সপ্পীতিকতণ্হায অভিমুখভাৰেন নন্দতো। <span class="bld">অভিৰদতো</span>তি ‘‘অহো সুখং, অহো সুখ’’ন্তি ৰচীভেদকরণপৰত্তায বলৰতণ্হায ‘‘অহং, মমা’’তি অভিৰদতো। ততো বলৰতিযা মোচেতুং অসক্কুণেয্যতায <span class="bld">অজ্ঝোসায তিট্ঠতো</span>। ততোপি বলৰতী পন উপাদানভূতা তণ্হা <span class="bld">নন্দী</span>। এত্থ চ অভিনন্দনাদিনা তণ্হা ৰুত্তা, নন্দিৰচনেন তপ্পচ্চযং উপাদানং চতুব্বিধম্পি নন্দিতাতদৰিপ্পযোগতাহি, তণ্হাদিট্ঠাভিনন্দনভাৰেহি চাতি ৰেদিতব্বং।</p>
<p class="bodytext"><span class="bld">জাতিপচ্চযা জরামরণ</span>ন্তিআদিকঞ্চ তত্থেৰ <span class="bld">মহাতণ্হাসঙ্খযসুত্তে</span> ৰুত্তং।</p>
<p class="bodytext">ৰিপাকৰট্টভূতে <a name="V2.0229"></a> পটিসন্ধিপৰত্তিফস্সাদিকে কম্মসমুট্ঠানঞ্চ ওজং সন্ধায <span class="bld">‘‘চত্তারো আহারা তণ্হানিদানা’’</span>তিআদি ৰুত্তং। ৰট্টূপথম্ভকা পন ইতরেপি আহারা তণ্হাপভৰে তস্মিং অৰিজ্জমানে ন ৰিজ্জন্তীতি <span class="bld">‘‘তণ্হানিদানা’’</span>তি ৰত্তুং ৰট্টন্তি।</p>
<p class="bodytext"><a name="para583"></a><span class="paranum">৫৮৩</span>. <span class="bld">ততো</span> <a name="M2.0244"></a> <span class="bld">ততো</span>তি চতুব্বিধাসু দেসনাসু ততো ততো দেসনতো। <span class="bld">ঞাযপ্পটিৰেধায সংৰত্ততী</span>তি <span class="bld">ঞাযো</span>তি মগ্গো, সো এৰ ৰা পটিচ্চসমুপ্পাদো ‘‘অরিযো চস্স ঞাযো পঞ্ঞায সুদিট্ঠো হোতী’’তি (সং॰ নি॰ ২.৪১; ৫.১০২৪) ৰচনতো। সযমেৰ হি সো সমন্তভদ্দকত্তা তথা তথা পটিৰিজ্ঝিতব্বত্তা তায তায দেসনায অত্তনো পটিৰেধায সংৰত্ততি। <span class="bld">চতুব্বিধগম্ভীরভাৰপ্পত্তিযা</span>তি ধম্মত্থদেসনাপটিৰেধগম্ভীরেসু পতিট্ঠাধিগমনেন পতিট্ঠিতত্তাতি অত্থো।</p>
<p class="bodytext">সমন্তভদ্দকতা, দেসনাৰিলাসপ্পত্তি চ চতুন্নম্পি দেসনানং সমানং কারণন্তি ৰিসেসকারণং ৰত্তুকামো আহ <span class="bld">‘‘ৰিসেসতো’’</span>তি। <span class="bld">অস্সা</span>তি অস্স ভগৰতো দেসনা, <span class="bld">অস্স</span> ৰা পটিচ্চসমুপ্পাদস্স দেসনাতি যোজেতব্বং। <span class="bld">পৰত্তিকারণৰিভাগো</span> অৰিভত্তসভাৰা অৰিজ্জাদযোৰ, কারণন্তি ৰা গহিতানং পকতিআদীনং, অৰিজ্জাদীনঞ্চ অকারণতা, কারণতা চ। তত্থ সম্মূল়্হা কেচি অকারণং কারণন্তি গণ্হন্তি, কেচি ন কিঞ্চি কারণং বুজ্ঝন্তীতি তেসং যথাসকেহি অনুরূপেহি কারণেহি সঙ্খারাদি<span class="bld">পৰত্তিসন্দস্সনত্থং,</span> সংসারপ্পৰত্তিসন্দস্সনত্থন্তি অত্থো। পৰত্তিআদীনৰপটিচ্ছাদিকা অৰিজ্জা আদি, ততো সঙ্খারা উপ্পজ্জন্তি, ততো ৰিঞ্ঞাণন্তি এৰং পৰত্তিযা <span class="bld">উপ্পত্তিক্কমসন্দস্সনত্থং,</span> গব্ভসেয্যকাদিৰসেন ৰা তত্থ তত্থ ভৰে অত্তভাৰস্স উপ্পজ্জনানুপুব্বিসন্দস্সনত্থঞ্চ অনুলোমদেসনা পৰত্তাতি। ইতরাসং তদত্থতাসম্ভৰেপি ন তাসং তদত্থমেৰ পৰত্তি অত্থন্তরসব্ভাৰতো। অযং পন তদত্থা এৰাতি এতিস্সা তদত্থতা ৰুত্তা।</p>
<p class="bodytext"><span class="bld">অনুৰিলোকযতো</span> যো সম্বোধিতো পুব্বভাগে তংতংপচ্চযুপ্পন্নাৰবোধসঙ্খাতো পুব্বভাগপটিৰেধো পৰত্তো, তদনুসারেন তদনুগমেন জরামরণাদিকস্স জাতিআদিকারণং যং অধিগতং, তস্স সন্দস্সনত্থং অযং পটিলোমদেসনা পৰত্তা। অনুৰিলোকযতো পটিলোমদেসনা পৰত্তাতি ৰা সম্বন্ধো। দেসেন্তোপি হি ভগৰা কিচ্ছাপন্নং লোকং অনুৰিলোকেত্বা পুব্বভাগ…পে॰… সন্দস্সনত্থং দেসেসীতি। আহারতণ্হাদযো পচ্চুপ্পন্নদ্ধা, সঙ্খারাৰিজ্জা অতীতদ্ধাতি ইমিনা অধিপ্পাযেনাহ <a name="V2.0230"></a> <span class="bld">‘‘যাৰ অতীতং অদ্ধানং অতিহরিত্বা’’</span>তি। আহারা ৰা তণ্হায পভাৰেতব্বা অনাগতো অদ্ধা, তণ্হাদযো পচ্চুপ্পন্নো <a name="M2.0245"></a>, সঙ্খারাৰিজ্জা অতীতোতি। পচ্চক্খং পন ফলং দস্সেত্বা তন্নিদানদস্সনৰসেন ফলকারণপরম্পরদস্সনং যুজ্জতীতি আহারা পুরিমতণ্হায উপ্পাদিতা পচ্চুপ্পন্নো অদ্ধা, তণ্হাদযো অতীতো, সঙ্খারাৰিজ্জা ততোপি অতীততরো সংসারস্স অনাদিভাৰদস্সনত্থং ৰুত্তোতি। <span class="bld">যাৰ অতীতদ্ধান</span>ন্তি যাৰ অতীততরং অদ্ধানন্তি অত্থো যুত্তোতি। আযতিং পুনব্ভৰাভিনিব্বত্তিআহারকা ৰা চত্তারো আহারা ‘‘আহারেতীতাহং ন ৰদামি…পে॰… এৰং পন মং অৰদন্তং যো এৰং পুচ্ছেয্য ‘কিস্স নু খো, ভন্তে, ৰিঞ্ঞাণাহারো’তি, এস কল্লো পঞ্হো, তত্র কল্লং ৰেয্যাকরণং, ৰিঞ্ঞাণাহারো আযতিং পুনব্ভৰাভিনিব্বত্তিযা’’তি (সং॰ নি॰ ২.১২) ৰচনতো, তংসম্পযুত্তত্তা ফস্সচেতনানং, তপ্পৰত্তিহেতুত্তা চ কবল়ীকারাহারস্স। তেন হি উপত্থম্ভিতরূপকাযস্স, তঞ্চ ইচ্ছন্তস্স কামৰিঞ্ঞাণাযূহনং হোতি। ভোজনঞ্হি সদ্ধাদীনং, রাগাদীনঞ্চ উপনিস্সযোতি ৰুত্তং। তস্মা তে কম্মৰট্টসঙ্গহিতা আহারা পচ্চুপ্পন্নো অদ্ধাতি ইমস্মিং পরিযাযে পুরিমোযেৰ অত্থো যুত্তো।</p>
<p class="bodytext"><span class="bld">অতীতদ্ধতো পভুতি</span> ‘‘ইতি খো, ভিক্খৰে, অৰিজ্জাপচ্চযা সঙ্খারা’’তিআদিনা (সং॰ নি॰ ২.২) অতীতে, ততো পরঞ্চ হেতুফলপটিপাটিং পচ্চক্খভূতানং আহারানং নিদানদস্সনৰসেন আরোহিত্বা নিৰত্তনেন ৰিনা অবুজ্ঝন্তানং তংসন্দস্সনত্থং সা অযং দেসনা পৰত্তাতি অত্থো। <span class="bld">অনাগতদ্ধহেতুসমুট্ঠানতো পভুতী</span>তি অনাগতস্স ভৰস্স হেতুভূতানং ধম্মানং উপ্পত্তিতো পট্ঠায। <span class="bld">অনাগতদ্ধসন্দস্সনত্থ</span>ন্তি অনাগতদ্ধুনো অপ্পটিৰিজ্ঝন্তানং অপস্সন্তানং পচ্চক্খং পচ্চুপ্পন্নং হেতুং দস্সেত্বা হেতুফলপরম্পরায তস্স সন্দস্সনত্থন্তি অত্থো। এত্থ চ আদিতো পট্ঠায যাৰ পরিযোসানা, পরিযোসানতো চ পট্ঠায যাৰ আদি পৰত্তা দেসনা দ্বাদসঙ্গা, ততো এৰ তিসন্ধি চতুসঙ্খেপা। মজ্ঝতো পট্ঠায যাৰ আদি পৰত্তা দেসনা অট্ঠঙ্গা দ্বিসন্ধি তিসঙ্খেপা। মজ্ঝতো পন পট্ঠায যাৰ পরিযোসানা পৰত্তা দেসনা ছল়ঙ্গা দ্বিসন্ধি তিসঙ্খেপা। ‘‘সংযোজনিযেসু, ভিক্খৰে, ধম্মেসু অস্সাদানুপস্সিনো ৰিহরতো তণ্হা পৰড্ঢতি, তণ্হাপচ্চযা উপাদান’’ন্তিআদিনা (সং॰ নি॰ ২.৫৩, ৫৭) মজ্ঝতো পট্ঠায যাৰ পরিযোসানা পৰত্তা দেসনা একসন্ধি দ্বিসঙ্খেপা। এৰং অযং অনেকঙ্গা এৰ <a name="M2.0246"></a> পটিচ্চসমুপ্পাদদেসনা আগতা। একঙ্গৰসেনাপি চ পটিচ্চসমুপ্পাদদেসনা লব্ভতেৰ। যথাহ –</p>
<p class="indent">‘‘তত্র, ভিক্খৰে, সুতৰা অরিযসাৰকো পটিচ্চসমুপ্পাদংযেৰ সাধুকং যোনিসো মনসি <a name="V2.0231"></a> করোতি ‘ইতি ইমস্মিং সতি ইদং হোতি, ইমস্সুপ্পাদা ইদং উপ্পজ্জতি। ইমস্মিং অসতি ইদং ন হোতি, ইমস্স নিরোধা ইদং নিরুজ্ঝতী’তি। সুখৰেদনিযং, ভিক্খৰে, ফস্সং পটিচ্চ উপ্পজ্জতি সুখৰেদনা’’তি (সং॰ নি॰ ২.৬২) –</p>
<p class="unindented">আদি। এত্থ হি ‘‘ফস্সপচ্চযা’’তি এত্তকো এৰ পটিচ্চসমুপ্পাদো ৰুত্তো। তেনেতং ৰিঞ্ঞাযতি ‘‘একঙ্গপটিচ্চসমুপ্পাদো’’তি।</p>
<p class="bodytext">তত্থ <span class="bld">ইমস্মিং সতি ইদং হোতী</span>তি ইমস্মিং অৰিজ্জাদিকে পচ্চযে সতি ইদং সঙ্খারাদিকং ফলং হোতি। <span class="bld">ইমস্সুপ্পাদা ইদং উপ্পজ্জতী</span>তি ইমস্স অৰিজ্জাদিকস্স পচ্চযস্স উপ্পাদা ইদং সঙ্খারাদিকং ফলং উপ্পজ্জতীতি অত্থো। <span class="bld">ইমস্মিং অসতি ইদং ন হোতি, ইমস্স নিরোধা ইদং নিরুজ্ঝতী</span>তি অৰিজ্জাদীনং অভাৰে সঙ্খারাদীনং অভাৰস্স, অৰিজ্জাদীনং নিরোধা সঙ্খারাদীনং নিরোধস্স চ ৰচনেন পুরিমস্মিং পচ্চযলক্খণে নিযমো দস্সিতো হোতি ‘‘ইমস্মিং সতি এৰ, ন অসতি, ইমস্স উপ্পাদা এৰ, ন নিরোধা’’তি। তেনেতং লক্খণং অন্তোগধনিযমং ইধ পটিচ্চসমুপ্পাদস্স ৰুত্তন্তি দট্ঠব্বং।</p>
<p class="bodytext"><span class="bld">নিরোধো</span>তি চ অৰিজ্জাদীনং ৰিরাগাধিগমেন আযতিং অনুপ্পাদো অপ্পৰত্তি। তথা হি ৰুত্তং ‘‘অৰিজ্জাযত্বেৰ অসেসৰিরাগনিরোধা’’তিআদি (মহাৰ॰ ১; উদা॰ ৩)। নিরোধৰিরোধী চ উপ্পাদো, যেন সো উপ্পাদৰিরোধিভাৰেন ৰুত্তো ‘‘ইমস্স নিরোধা ইদং নিরুজ্ঝতী’’তি, তেনেতং দস্সেতি ‘‘অনিরোধো উপ্পাদো নাম, সো চেত্থ অত্থিভাৰোতিপি ৰুচ্চতী’’তি। ‘‘ইমস্মিং সতি ইদং হোতী’’তি ইদমেৰ হি লক্খণং পরিযাযন্তরেন ‘‘ইমস্সুপ্পাদা ইদং উপ্পজ্জতী’’তি ৰদন্তেন পরেন পুরিমং ৰিসেসিতং হোতি, তস্মা ন ধরমানতংযেৰ সন্ধায ‘‘ইমস্মিং সতী’’তি ৰুত্তং, অথ খো মগ্গেন অনিরুদ্ধভাৰঞ্চাতি ৰিঞ্ঞাযতি। যস্মা চ ‘‘ইমস্মিং অসতি ইদং ন হোতি, ইমস্স নিরোধা ইদং নিরুজ্ঝতী’’তি (উদা॰ ২) দ্বিধাপি উদ্দিট্ঠলক্খণস্স নিরোধস্স নিদ্দেসং ৰদন্তেন ‘‘অৰিজ্জাযত্বেৰ অসেসৰিরাগনিরোধা সঙ্খারনিরোধো’’তিআদিনা (মহাৰ॰ ১; উদা॰ ৩) নিরোধো <a name="M2.0247"></a> এৰ ৰুত্তো, তস্মা নত্থিভাৰোপি নিরোধো এৰাতি নত্থিভাৰৰিরুদ্ধো অত্থিভাৰো অনিরোধোতি দস্সিতং হোতি। তেন অনিরোধসঙ্খাতেন অত্থিভাৰেন উপ্পাদং ৰিসেসেতি। ততো ন ইধ অত্তলাভমত্তং উপ্পাদোতি অধিপ্পেতো, অথ খো অনিরোধসঙ্খাতো অত্থিভাৰো চাতি অযমত্থো ৰিভাৰিতোতি <a name="V2.0232"></a> এৰমেতং লক্খণদ্বযৰচনং অঞ্ঞমঞ্ঞং ৰিসেসনৰিসেসিতব্বভাৰেন সাত্থকন্তি ৰেদিতব্বং।</p>
<p class="bodytext">কো পনাযং অনিরোধো নাম, যো অত্থিভাৰো, উপ্পাদোতি চ ৰুচ্চতীতি? অপ্পহীনভাৰো, অনিব্বত্তিতফলতাপ্পহীনারহতাহি ফলুপ্পাদনারহতা চ। যে তেহি পহাতব্বা অকুসলা ধম্মা, তেসং অরিযমগ্গেন অসমুগ্ঘাতিতভাৰো, যে পন ন পহাতব্বা কুসলাব্যাকতা ধম্মা, যানি তেসু সংযোজনানি অখীণাসৰানং, তেসং অপরিক্খীণতা চ। অসমুগ্ঘাতিতানুসযতায হি সসংযোজনাখন্ধপ্পৰত্তি পটিচ্চসমুপ্পাদো। তথা হি ৰুত্তং –</p>
<p class="indent">‘‘যায চ, ভিক্খৰে, অৰিজ্জায নিৰুতস্স বালস্স, যায চ তণ্হায সম্পযুত্তস্স অযং কাযো সমুদাগতো, সা চেৰ অৰিজ্জা বালস্স অপ্পহীনা, সা চ তণ্হা অপরিক্খীণা। তং কিস্স হেতু? ন, ভিক্খৰে, বালো অচরি ব্রহ্মচরিযং সম্মা দুক্খক্খযায, তস্মা বালো কাযস্স ভেদা কাযূপগো হোতি, সো কাযূপগো সমানো ন পরিমুচ্চতি জাতিযা জরামরণেনা’’তি (সং॰ নি॰ ২.১৯) –</p>
<p class="unindented">আদি। খীণসংযোজনানং পন অৰিজ্জায অভাৰতো সঙ্খারানং, তণ্হুপাদানানং অভাৰতো উপাদানভৰানং ন সম্ভৰোতি ৰট্টস্স উপচ্ছেদো পঞ্ঞাযতি। তেনেৰাহ –</p>
<p class="indent">‘‘ছন্নন্ত্বেৰ, ফগ্গুন, ফস্সাযতনানং অসেসৰিরাগনিরোধা ফস্সনিরোধো, ফস্সনিরোধা ৰেদনানিরোধো’’তি (সং॰ নি॰ ২.১২) –</p>
<p class="unindented">আদি। ন হি অগ্গমগ্গাধিগমতো উদ্ধং যাৰ পরিনিব্বানা সল়াযতনাদীনং অপ্পৰত্তি, অথ খো নত্থিতা, নিরোধসদ্দৰচনীযতা, খীণসংযোজনতাতি নিরোধো ৰুত্তো। অপিচ চিরকতম্পি কম্মং অনিব্বত্তিতফলতায, অপ্পহীনারহতায চ ফলারহং সন্তং এৰ নাম হোতি, ন নিব্বত্তিতফলং, নাপি <a name="M2.0248"></a> পহীনারহন্তি ফলুপ্পত্তিপচ্চযানং অৰিজ্জাসঙ্খারাদীনং ৰুত্তনযেন ফলারহভাৰো অনিরোধোতি ৰেদিতব্বং। এৰং অনিরুদ্ধভাৰেনেৰ হি যেন ৰিনা ফলং ন সম্ভৰতি, তং কারণং অতীতাদিপি ‘‘ইমস্মিং সতী’’তি ইমিনা ৰচনেন ৰুত্তং। ততো এৰ চ অৰুসিতব্রহ্মচরিযস্স অপ্পৰত্তিধম্মতং অনাপন্নো পচ্চযুপ্পাদো কালভেদং অনামসিত্বা অনিৰত্তিতায <a name="V2.0233"></a> এৰ ‘‘ইমস্সুপ্পাদা’’তি ৰুত্তো। অথ ৰা অৰসেসপচ্চযসমৰাযে অৰিজ্জমানস্সাপি ৰিজ্জমানস্স ৰিয পগেৰ ৰিজ্জমানস্স যা ফলুপ্পত্তিঅভিমুখতা, সা ‘‘ইমস্সুপ্পাদা’’তি ৰুত্তা। তদা হি ততো ফলং উপ্পজ্জতীতি তদৰত্থং কারণং ফলস্স উপ্পাদনভাৰেন উপট্ঠিতং উপ্পতিতং নাম হোতি, ন ৰিজ্জমানম্পি অতদৰত্থন্তি তদৰত্থতা উপ্পাদোতি ৰেদিতব্বা।</p>
<p class="bodytext">তত্থ <span class="bld">‘‘সতী’’</span>তি ইমিনা ৰিজ্জমানতামত্তেন পচ্চযভাৰং ৰদন্তো অব্যাপারতং পটিচ্চসমুপ্পাদস্স দস্সেতি। <span class="bld">উপ্পাদা</span>তি উপ্পত্তিধম্মতং, অসব্বকালভাৰিতং, ফলুপ্পত্তিঅভিমুখতঞ্চ দীপেন্তো অনিচ্চতং পটিচ্চসমুপ্পাদস্স দস্সেতি। ‘‘সতি, ন অসতি, উপ্পাদা, ন নিরোধা’’তি পন হেতুঅত্থেহি ভুম্মনিস্সক্কৰচনেহি সমত্থিতং নিদানসমুদযজাতিপভৰভাৰং পটিচ্চসমুপ্পাদস্স দস্সেতি। হেতুঅত্থতা চেত্থ ভুম্মৰচনে যস্স ভাৰেন তদৰিনাভাৰিফলস্স ভাৰো লক্খীযতি, তত্থ পৰত্তিযা ৰেদিতব্বা, যথা অধনানং ধনে অননুপ্পদীযমানে দালিদ্দিযং ৰেপুল্লমগমাসি (দী॰ নি॰ ৩.৯১), নিপ্ফন্নে সস্সে সুভিক্খং জাযতীতি চ। নিস্সক্কৰচনস্সাপি হেতুঅত্থতা ফলস্স পভৰে পকতিযঞ্চ পৰত্তিযা, যথা ‘‘কললা হোতি অব্বুদং, অব্বুদা জাযতে পেসী’’তি (সং॰ নি॰ ১.২৩৫; কথা॰ ৬৯২), ‘‘হিমৰতা গঙ্গা পভৰতি, সিঙ্গতো সরো জাযতী’’তি চ। অৰিজ্জাদিভাৰেন চ তদৰিনাভাৰিসঙ্খারাদিভাৰো লক্খীযতি, অৰিজ্জাদীহি চ সঙ্খারাদযো পভৰন্তি, পকরীযন্তি চাতি তেসং পভৰো, পকতি চ, তস্মা তদত্থদীপনত্থং ‘‘ইমস্মিং সতি ইমস্সুপ্পাদা’’তি হেতুঅত্থা ভুম্মনিস্সক্কনিদ্দেসা কতা।</p>
<p class="bodytext">যস্মা চেত্থ ‘‘ইমস্মিং সতি ইদং হোতি, ইমস্সুপ্পাদা ইদং উপ্পজ্জতী’’তি সঙ্খেপেন উদ্দিট্ঠস্স পটিচ্চসমুপ্পাদস্স ‘‘অৰিজ্জাপচ্চযা সঙ্খারা’’তিআদিকো নিদ্দেসো, তস্মা যথাৰুত্তো অত্থিভাৰো, উপ্পাদো চ তেসং <a name="M2.0249"></a> তেসং পচ্চযুপ্পন্নধম্মানং পচ্চযভাৰোতি ৰিঞ্ঞাযতি। ন হি অনিরুদ্ধতাসঙ্খাতং অত্থিভাৰং, উপ্পাদঞ্চ অনিৰত্তসভাৰতাসঙ্খাতং, উদযাৰত্থতাসঙ্খাতং ৰা ‘‘সতিযেৰ, ন অসতি, উপ্পাদা এৰ, ন নিরোধা’’তি অন্তোগধনিযমেহি ৰচনেহি পকাসিতং মুঞ্চিত্বা অঞ্ঞো পচ্চযভাৰো নাম অত্থি, তস্মা যথাৰুত্তো অত্থিভাৰো, উপ্পাদো চ পচ্চযভাৰোতি ৰেদিতব্বো। যেপি হি পট্ঠানে আগতা হেতুআদযো চতুৰীসতি পচ্চযা, তেপি এতস্সেৰ পচ্চযভাৰস্স ৰিসেসাতি ৰেদিতব্বা। তথা য্বাযং মূলহেতুনিদানসম্ভৰপভৰাদিপরিযাযেহি <a name="V2.0234"></a>, উপ্পাদট্ঠিতি পৰত্তট্ঠিতি নিমিত্তট্ঠিতি আযূহনট্ঠিতি সংযোগট্ঠিতি পলিবোধট্ঠিতীতিআদিপরিযাযেহি চ পকাসিতো কারণত্থো, সোপি এত্থেৰ অন্তোগধোতি দট্ঠব্বো।</p>
<p class="bodytext"><a name="para584"></a><span class="paranum">৫৮৪</span>. মূলকারণসদ্দং অপেক্খিত্বা <span class="bld">ন অকারণ</span>ন্তি নপুংসকনিদ্দেসো, অকারণাতি অত্থো। অকারণং যদি সিযা, সুত্তং পটিবাহিতং সিযাতি দস্সেন্তো <span class="bld">‘‘আসৰসমুদযা’’</span>তি সুত্তং আহরতি। <span class="bld">পরিযাযো</span> কারণং। <span class="bld">ৰট্টকথায সীসভাৰো</span> ৰট্টহেতুনো কম্মস্সাপি হেতুভাৰো। তত্থ ভৰতণ্হাযপি হেতুভূতা অৰিজ্জা, তায পটিচ্ছাদিতাদীনৰে ভৰে তণ্হায উপ্পজ্জনতো অৰিজ্জা ৰিসেসেন সীসভূতাতি <span class="bld">‘‘মূলকারণ’’</span>ন্তি ৰুত্তা।</p>
<p class="bodytext">পুরিমায কোটিযা অপঞ্ঞাযমানায উপ্পাদৰিরহতো নিচ্চতং গণ্হেয্যাতি আহ <span class="bld">‘‘এৰং চেতং, ভিক্খৰে, ৰুচ্চতী’’</span>তিআদি। তেন ইতো পুব্বে উপ্পন্নপুব্বতা নত্থীতি অপঞ্ঞাযনতো পুরিমকোটিঅপঞ্ঞাযনং ৰুত্তন্তি ইমমত্থং দস্সেতি।</p>
<p class="bodytext"><a name="para585"></a><span class="paranum">৫৮৫</span>. অৰিজ্জাতণ্হাহেতুক্কমেন ফলেসু ৰত্তব্বেসু <span class="bld">‘‘সুগতিদুগ্গতিগামিনো’’</span>তি ৰচনং সদ্দলক্খণাৰিরোধনত্থং। পূজিতস্স হি দ্বন্দে পুব্বনিপাতো। সৰরা কির মংসস্স অট্ঠিনা অলগ্গনত্থং পুনপ্পুনং তাপেত্বা কোট্টেত্বা উণ্হোদকং পাযেত্বা ৰিরিত্তং সূনং অট্ঠিতো মুত্তমংসং গাৰিং মারেন্তি। তেনাহ <span class="bld">‘‘অগ্গিসন্তাপা’’</span>তিআদি। তত্থ যথা ৰজ্ঝগাৰী চ অৰিজ্জাভিভূততায যথাৰুত্তং উণ্হোদকপানং আরভতি, এৰং পুথুজ্জনো যথাৰুত্তং দুগ্গতিগামিকম্মং। যথা পন সা উণ্হোদকপানে আদীনৰং দিস্বা তণ্হাৰসেন সীতুদকপানং আরভতি, এৰং পুথুজ্জনো অৰিজ্জায নাতিবলৰভাৰতো দুগ্গতিগামিকম্মে আদীনৰং দিস্বা তণ্হাৰসেন <a name="M2.0250"></a> সুগতিগামিকম্মং আরভতি। দুক্খে হি অৰিজ্জং তণ্হা অনুৰত্ততি, সুখে তণ্হং অৰিজ্জাতি।</p>
<p class="bodytext"><a name="para586"></a><span class="paranum">৫৮৬</span>. <span class="bld">কত্থচি</span> সুত্তে। <span class="bld">একধম্মমূলিকং দেসন</span>ন্তি অৰিজ্জাতণ্হাসু একোযেৰ ধম্মো মূলং এতিস্সাতি একধম্মমূলিকা, তং, তত্থ একং এৰ ধম্মং মূলং কত্বা পটিচ্চসমুপ্পাদদেসনং দেসেতীতি অত্থো। উপনিসীদতি ফলং এত্থাতি উপনিসা, কারণং, অৰিজ্জা উপনিসা এতেসন্তি <span class="bld">অৰিজ্জূপনিসা। অস্সাদানুপস্সিনো</span>তি উপাদানিযেসু তেভূমকধম্মেসু ৰিসযভূতেসু অস্সাদেতব্বতো অস্সাদসঞ্ঞিতং <a name="V2.0235"></a> সুখসোমনস্সং অনুপস্সনসীলস্স। অপ্পহীনাৰিজ্জতায বাললক্খণযোগেন <span class="bld">বালস্স। এৰ</span>ন্তি অৰিজ্জানিৰুতত্তা, তণ্হাসংযুত্তত্তা চ। <span class="bld">অযং কাযো</span>তি অযং মমঞ্চেৰ তুম্হাকঞ্চ পচ্চক্খভূতো সৰিঞ্ঞাণককাযো খন্ধপঞ্চকং। ‘‘সল়াযতনপচ্চযা ফস্সো’’তি (মহাৰ॰ ১; উদা॰ ১) ৰচনতো ফস্সকারণঞ্চেতং ৰুচ্চতীতি আযতনচ্ছক্কং ৰা। <span class="bld">সমুদাগতো</span>তি উপ্পন্নো। <span class="bld">বহিদ্ধা চ নামরূপ</span>ন্তি বহিদ্ধা সৰিঞ্ঞাণককাযো খন্ধপঞ্চকং, সল়াযতনানি ৰা। <span class="bld">ইত্থেত</span>ন্তি ইত্থং এতং। অত্তনো চ পরেসঞ্চ পঞ্চক্খন্ধা দ্বাদসাযতনানি দ্বারালম্বনভাৰেন ৰৰত্থিতানি <span class="bld">দ্বযং</span> নামাতি অত্থো। <span class="bld">দ্বযং পটিচ্চ ফস্সো</span>তি অঞ্ঞত্থ চক্খুরূপাদীনি দ্বযানি পটিচ্চ চক্খুসম্ফস্সাদযো ৰুত্তা, ইধ পন অজ্ঝত্তিকবাহিরানি আযতনানি, মহাদ্বযং নাম কিরেতন্তি ৰুত্তং। অযমেত্থ অধিপ্পাযো – অঞ্ঞত্থ ‘‘চক্খুঞ্চ পটিচ্চ রূপে চ উপ্পজ্জতি চক্খুৰিঞ্ঞাণং, তিণ্ণং সঙ্গতি ফস্সো’’তিআদিনা (ম॰ নি॰ ১.২০৪, ৪০০; ৩.৪২১, ৪২৫, ৪২৬; সং॰ নি॰ ২.৪৪; ৪.৬০; কথা॰ ৪৬৫) চক্খু চেৰ রূপা চ…পে॰… মনো চেৰ ধম্মা চাতি ৰুত্তানি দ্বযানি পটিচ্চ চক্খুসম্ফস্সাদযো ৰুত্তা। ইধ পন ‘‘অযঞ্চেৰ কাযো’’তি চক্খাদিনিস্সযে সেসধম্মে চক্খাদিনিস্সিতে এৰ কত্বা ৰুত্তং চক্খাদিকাযং একত্তেন ‘‘অজ্ঝত্তিকাযতন’’ন্তি গহেত্বা, ‘‘বহিদ্ধা চ নামরূপ’’ন্তি ৰুত্তং রূপাদিআরম্মণং একত্তেনেৰ ‘‘বাহিরাযতন’’ন্তি তানি অজ্ঝত্তিকবাহিরানি আযতনানি পটিচ্চ ফস্সো ৰুত্তো, তস্মা মহাদ্বযমেতন্তি।</p>
<p class="bodytext">এৰঞ্চ কত্বা অত্তনো চ পরস্স চ পঞ্চহি খন্ধেহি, ছহি আযতনেহি চাতি অযমত্থো দীপেতব্বোৰাতি ৰুত্তং। ‘‘অযং কাযো’’তি হি ৰুত্তানি সনিস্সযানি চক্খাদীনি অত্তনো পঞ্চক্খন্ধা, ‘‘বহিদ্ধা নামরূপ’’ন্তি ৰুত্তানি রূপাদীনি <a name="M2.0251"></a> পরেসং। তথা অযং কাযো অত্তনো ছ অজ্ঝত্তিকানি আযতনানি, বহিদ্ধা নামরূপং পরেসং বাহিরানীতি। অঞ্ঞথা অজ্ঝত্তিকাযতনমত্তে এৰ ‘‘অযং কাযো’’তি ৰুত্তেন অজ্ঝত্তিকাযতনানেৰ অত্তনো পঞ্চক্খন্ধা হোন্তীতি অত্তনো চ পরেসঞ্চ পঞ্চহি খন্ধেহি দীপনা ন সম্ভৰেয্যাতি। <span class="bld">সল়েৰাযতনানী</span>তি সল়েৰ ফস্সকারণানি, যেহি কারণভূতেহি আযতনেহি উপ্পন্নেন ফস্সেন ফুট্ঠো বালো সুখদুক্খং পটিসংৰেদেতি। <span class="bld">আদি</span>-সদ্দেন ‘‘এতেসং ৰা অঞ্ঞতরেন। অৰিজ্জানীৰরণস্স, ভিক্খৰে, পণ্ডিতস্স তণ্হায সম্পযুত্তস্সা’’তিআদি (সং॰ নি॰ ২.১৯) যোজেতব্বং। ইমস্মিঞ্হি সুত্তে সঙ্খারে অৰিজ্জাতণ্হানিস্সিতে এৰ কত্বা কাযগ্গহণেন ৰিঞ্ঞাণনামরূপসল়াযতনানি গহেত্বা তস্মিং কাযে সল়াযতনানং ফস্সং তংনিস্সিতমেৰ <a name="V2.0236"></a> কত্বা ৰেদনায ৰিসেসপচ্চযভাৰং দস্সেন্তেন ভগৰতা বালপণ্ডিতানং অতীতদ্ধাৰিজ্জাতণ্হামূলকো ৰেদনান্তো পটিচ্চসমুপ্পাদো দস্সিতো। পুন চ বালপণ্ডিতানং ৰিসেসং দস্সেন্তেন –</p>
<p class="indent">‘‘যায চ, ভিক্খৰে, অৰিজ্জায নিৰুতস্স বালস্স, যায চ তণ্হায সম্পযুত্তস্স অযং কাযো সমুদাগতো, সা চেৰ অৰিজ্জা বালস্স অপ্পহীনা, সা চ তণ্হা অপরিক্খীণা। তং কিস্স হেতু? ন, ভিক্খৰে, বালো অচরি ব্রহ্মচরিযং সম্মা দুক্খক্খযায। তস্মা বালো কাযস্স ভেদা কাযূপগো হোতি, সো কাযূপগো সমানো ন পরিমুচ্চতি জাতিযা…পে॰… দুক্খস্মাতি ৰদামী’’তি (সং॰ নি॰ ২.১৯) –</p>
<p class="unindented">ৰেদনাপভৰং সাৰিজ্জং তণ্হং দস্সেত্বা, উপাদানভৰে চ তন্নিস্সিতে কত্বা ‘‘কাযূপগো হোতী’’তিআদিনা জাতিআদিকে দস্সেন্তেন পচ্চুপ্পন্নহেতুসমুট্ঠানতো পভুতি উভযমূলৰসেন পটিচ্চসমুপ্পাদো ৰুত্তো, তব্বিপরিযাযেন চ পণ্ডিতস্স পচ্চুপ্পন্নহেতুপরিক্খযতো পভুতি উভযমূলকো পটিলোমপটিচ্চসমুপ্পাদোতি।</p>
<p class="bodytext"><a name="para587"></a><span class="paranum">৫৮৭</span>. <span class="bld">পূরেতু</span>ন্তি ৰড্ঢেতুং, উপচিনিতুন্তি অত্থো। দুগ্গতিগামিকম্মস্স ৰিসেসপচ্চযত্তা অৰিজ্জা <span class="bld">‘‘অৰিন্দিযং ৰিন্দতী’’</span>তি ৰুত্তা, তথা ৰিসেসপচ্চযো ৰিন্দিযস্স ন হোতীতি <span class="bld">‘‘ৰিন্দিযং ন ৰিন্দতী’’</span>তি চ। অত্তনিস্সিতানি কত্বা <a name="M2.0252"></a> চক্খুৰিঞ্ঞাণাদীনং পৰত্তনং উপ্পাদনং <span class="bld">আযতনং</span>। সম্মোহভাৰেনেৰ অনভিসমযভূতত্তা <span class="bld">অৰিদিতং</span> অঞ্ঞাতং <span class="bld">করোতি। অন্তৰিরহিতে জৰাপেতী</span>তি ৰণ্ণাগমৰিপরিযাযৰিকারৰিনাসধাতুঅত্থৰিসেসযোগেহি পঞ্চৰিধস্স নিরুত্তিলক্খণস্স ৰসেন অ-কার ৰি-কার জ-কারে গহেত্বা অঞ্ঞেসং ৰণ্ণানং লোপং, জ-কারস্স চ দুতিযস্সাগমং কত্বা <span class="bld">‘‘অৰিজ্জা’’</span>তি ৰুত্তং। ব্যঞ্জনত্থং ৰত্বা সভাৰত্থং দস্সেতুং <span class="bld">‘‘অপিচা’’</span>তিআদি ৰুত্তং। চক্খুৰিঞ্ঞাণাদীনং ৰত্থারম্মণানি ‘‘ইদং ৰত্থু, ইদং আরম্মণ’’ন্তি অৰিজ্জায ঞাতুং ন সক্কাতি অৰিজ্জা তপ্পটিচ্ছাদিকা ৰুত্তা। ৰত্থারম্মণসভাৰছাদনতো এৰ অৰিজ্জাদীনং পটিচ্চসমুপ্পাদভাৰস্স, জরামরণাদীনং পটিচ্চসমুপ্পন্নভাৰস্স চ ছাদনতো পটিচ্চসমুপ্পাদপটিচ্চসমুপ্পন্নচ্ছাদনং ৰেদিতব্বং।</p>
<p class="bodytext"><span class="bld">অপচ্চক্খিত্বা</span>তি <a name="V2.0237"></a> পচ্চক্খানং অকত্বা অপটিক্খিপিত্বা। <span class="bld">উপকারকট্ঠো পচ্চযট্ঠো</span> যথা পিণ্ডপাতাদি সরীরস্স।</p>
<p class="bodytext"><span class="bld">সঙ্খতমভিসঙ্খরোন্তী</span>তি যথা সঙ্খতং হোতি, এৰং অভিসঙ্খরোন্তি। সঙ্খারসদ্দগ্গহণেন আগতা সঙ্খারা <span class="bld">সঙ্খারসদ্দেন আগতসঙ্খারা</span>। যদিপি অৰিজ্জাপচ্চযা সঙ্খারাপি সঙ্খারসদ্দেন আগতা, তে পন ইমিস্সা দেসনায পধানাতি ৰিসুং ৰুত্তা, তস্মা <span class="bld">‘‘দুৰিধা’’</span>তি এত্থ সঙ্খারসদ্দেন আগতসঙ্খারেসু অভিসঙ্খরণকসঙ্খারং ৰজ্জেত্বা তদঞ্ঞে সঙ্খারসদ্দেন আগতসঙ্খারা যোজেতব্বা। <span class="bld">সঙ্খারসদ্দেন আগতসঙ্খারা</span>তি ৰা সমুদাযো ৰুত্তো। তদেকদেসা চ ইধ ৰণ্ণেতব্বভাৰেন গহিতা অৰিজ্জাপচ্চযা সঙ্খারা, তস্মা ৰণ্ণেতব্বসব্বসঙ্গাহকৰসেন দুৰিধতা ৰুত্তাতি ৰেদিতব্বা। ‘‘পঠমং নিরুজ্ঝতি ৰচীসঙ্খারো’’তিআদিনা (ম॰ নি॰ ১.৪৬৪) ৰিতক্কৰিচারঅস্সাসপস্সাসসঞ্ঞাৰেদনাৰচীসঙ্খারাদযো ৰুত্তা, ন অৰিজ্জাপচ্চযা সঙ্খারেসু ৰুত্তা কাযসঞ্চেতনাদযো।</p>
<p class="bodytext"><span class="bld">সঙ্খতসঙ্খারা</span> নাম যথাসকং পচ্চযেহি সঙ্খতত্তা। সতিপি পচ্চযনিব্বত্তানং সব্বেসম্পি সঙ্খতভাৰে ‘‘মমেতং ফল’’ন্তি তত্থাভিমুখেন ৰিয কম্মুনা নিব্বত্তিতত্তা তেভূমকৰিপাককটত্তারূপেসু সাতিসযো সঙ্খতভাৰোতি অধিপ্পাযেন <span class="bld">অট্ঠকথাযং</span> (ৰিসুদ্ধি॰ ২.৫৮৭) কম্মনিব্বত্তানং অভিসঙ্খতসঙ্খারতা ৰুত্তা। <span class="bld">পাল়িযং</span> পন তথা আগতট্ঠানস্স অভাৰতো <span class="bld">‘‘তেপি</span> <a name="M2.0253"></a> <span class="bld"> …পে॰… এত্থেৰ সঙ্গহং গচ্ছন্তী’’</span>তি ৰুত্তং। <span class="bld">অনিচ্চা ৰত সঙ্খারা</span>তি ৰুত্তা উভুআদিসমুট্ঠানাপি সব্বধম্মা। <span class="bld">অভিসঙ্খরণকসঙ্খারোতি ৰুচ্চতি</span> অত্তনো ফলস্স অভিসঙ্খরণতো। কাযপযোগসমুট্ঠাপনৰীরিযং <span class="bld">কাযিকৰীরিযং। অভিসঙ্খারস্সা</span>তি পযোগৰেগস্স।</p>
<p class="bodytext">ৰাচং সঙ্খরোতীতি <span class="bld">ৰচীসঙ্খারো</span>। কাযেন সঙ্খরীযতীতি <span class="bld">কাযসঙ্খারো</span>। চিত্তেন সঙ্খরীযতি, চিত্তং ৰা সঙ্খরোতীতি <span class="bld">চিত্তসঙ্খারো</span>। সঙ্খেপতো পন সব্বেপি যথারহং সঙ্খরোন্তি, সঙ্খরীযন্তীতি চ সঙ্খারাতি ৰেদিতব্বা। <span class="bld">ৰুত্ত</span>ন্তি সঙ্খারট্ঠপচ্চযট্ঠাদিমাহ।</p>
<p class="bodytext"><span class="bld">নমতী</span>তি একন্তসারম্মণতায আরম্মণাভিমুখং নমতি। <span class="bld">পরিতস্সতী</span>তি পিপাসতি, তণ্হাপরিতাপতায ৰা ৰিচলতি। <span class="bld">উপাদিযতী</span>তি দল়্হং আদিযতি। <span class="bld">ভৰতী</span>তি উপপত্তিভৰং সন্ধাযাহ। <span class="bld">ভাৰযতী</span>তি কম্মভৰং। চুতি খন্ধানং মরণন্তি <span class="bld">‘‘মরন্তি এতেনা’’</span>তি ৰুত্তং। দুক্খা ৰেদনা <a name="V2.0238"></a> উপ্পাদদুক্খা, ঠিতিদুক্খাতি চ কত্বা <span class="bld">‘‘দ্বেধা খণতী’’</span>তি ৰুত্তং। <span class="bld">আযাসো</span> পরিস্সমো ৰিসাদো।</p>
<p class="bodytext"><span class="bld">নিদ্দিট্ঠনযদস্সন</span>ন্তি যথানিদ্দিট্ঠৰিধিসন্দস্সনং। <span class="bld">কেৰল</span>-সদ্দো অসম্মিস্সৰাচকো চ হোতি ‘‘কেৰলা সালযো’’তিআদীসু, নিরৰসেসৰাচকো চ ‘‘কেৰলা অঙ্গমগধা’’তিআদীসু, তস্মা দ্বিধাপি অত্থং ৰদতি। তত্থ <span class="bld">অসম্মিস্সস্সা</span>তি সুখরহিতস্স। ন হি এত্থ কিঞ্চি উপ্পাদৰযরহিতং অত্থি। <span class="bld">সকলস্সা</span>তি সব্বভৰাদিগতস্স, সব্বকালিকস্স চ।</p>
<p class="bodytext"><a name="para588"></a><span class="paranum">৫৮৮</span>. ‘‘লক্খণেকৰিধাদিতো’’তি এত্থ <span class="bld">আদি</span>-সদ্দো পচ্চেকং পরিসমাপেতব্বোতি দস্সেন্তো আহ <span class="bld">‘‘লক্খণাদিতো’’</span>তি। সম্পযুত্তে, তংসমঙ্গিপুগ্গলে ৰা সম্মোহযতীতি <span class="bld">সম্মোহনরসা</span>। আরম্মণসভাৰস্স ছাদনং হুত্বা গয্হতীতি <span class="bld">ছাদনপচ্চুপট্ঠানা</span>। ‘‘আসৰসমুদযা অৰিজ্জাসমুদযো’’তি (ম॰ নি॰ ১.১০৩) ৰচনতো <span class="bld">আসৰপদট্ঠানা</span>। পটিসন্ধিজননত্থং আযূহন্তি ব্যাপারং করোন্তীতি <span class="bld">আযূহনরসা</span>। রাসিকরণং ৰা <span class="bld">আযূহনং</span>। চেতনাসভাৰত্তা চেতনা হুত্বা গয্হতীতি <span class="bld">চেতনাপচ্চুপট্ঠানা</span>। নামরূপস্স পুরেচারিকভাৰেন পৰত্ততীতি <span class="bld">পুব্বঙ্গমরসং</span>। পুরিমভৰেন সদ্ধিং ঘটনং হুত্বা গয্হতীতি <span class="bld">পটিসন্ধিপচ্চুপট্ঠানং</span>। ৰিঞ্ঞাণেন সহ, অঞ্ঞমঞ্ঞঞ্চ সম্পযুজ্জতীতি <span class="bld">সম্পযোগরসং</span>। সমং পকারেহি যোগো <a name="M2.0254"></a> <span class="bld">সম্পযোগো</span>। ৰিসুং অভাৰো <span class="bld">অৰিনিব্ভোগো</span>। রূপং সম্পযোগাভাৰতো ৰিকিরতীতি <span class="bld">ৰিকিরণরসং</span>। ততো এৰ হি পিসিযমানা তণ্ডুলাদযো ৰিকিরন্তি, চুণ্ণীভূতা ৰিদ্ধংসন্তি, নামস্স কদাচি কুসলাদিভাৰোপি অত্থীতি ততো ৰিসেসনত্থং <span class="bld">‘‘অব্যাকতপচ্চুপট্ঠান’’</span>ন্তি ৰুত্তং। ‘‘অচেতনো অব্যাকতো’’তি (ৰিসুদ্ধি॰ ১.৩১১; ৰিভ॰ অট্ঠ॰ ১৭৩) এত্থ ৰিয অনারম্মণতা ৰা অব্যাকততা দট্ঠব্বা। <span class="bld">আযতনলক্খণ</span>ন্তি ঘট্টনলক্খণং, আযানং তননলক্খণং ৰা। দস্সনস্স যথাসকং ৰিসযগ্গহণস্স করণতো <span class="bld">দস্সনরসং</span>। ‘‘দস্সনাদিরস’’ন্তি পন <span class="bld">সম্মোহৰিনোদনিযং</span> ৰুত্তং। <span class="bld">ৰত্থুদ্বারভাৰপচ্চুপট্ঠানং</span> যথারহং ৰিঞ্ঞাণমনোৰিঞ্ঞাণধাতূনন্তি অধিপ্পাযো। ৰত্থুগ্গহণঞ্চেত্থ চক্খাদিপঞ্চকাপেক্খং। অকুসলৰিপাকুপেক্খায অনিট্ঠভাৰতো দুক্খেন, ইতরায ইট্ঠভাৰতো সুখেন সঙ্গহিতত্তা <span class="bld">‘‘সুখদুক্খপচ্চুপট্ঠানা’’</span>তি ৰুত্তং। দুক্খসমুদযত্তা <span class="bld">হেতুলক্খণা তণ্হা</span>। ‘‘তত্রতত্রাভিনন্দিনী’’তি (ম॰ নি॰ ১.৯১, ৪৬০; সং॰ নি॰ ৫.১০৮১; ৰিভ॰ ২০৩; মহাৰ॰ ১৪) ৰচনতো <span class="bld">অভিনন্দনরসা</span>। চিত্তস্স, পুগ্গলস্স ৰা রূপাদীসু অতিত্তভাৰো হুত্বা গয্হতীতি <span class="bld">অতিত্তভাৰপচ্চুপট্ঠানা। অমুঞ্চনরসং</span> তণ্হাদিট্ঠাভিনিৰেসৰসেন। তণ্হাদল়্হত্তং <a name="V2.0239"></a> হুত্বা কামুপাদানং, সেসানি দিট্ঠি হুত্বা উপট্ঠহন্তীতি <span class="bld">তণ্হাদল়্হত্তদিট্ঠিপচ্চুপট্ঠানং</span>। কম্মুপপত্তিভৰৰসেন ভৰস্স লক্খণাদযো যোজেতব্বা।</p>
<p class="bodytext"><a name="para589"></a><span class="paranum">৫৮৯</span>. <span class="bld">মোহাদিভাৰতো</span>তি এত্থ <span class="bld">আদি</span>-সদ্দেন অননুবোধাদীনং সঙ্গহো। দুক্খাদীসু অঞ্ঞাণৰসেন <span class="bld">অপ্পটিপত্তি,</span> অসুভাদীসু সুভাদিৰিপল্লাসৰসেন <span class="bld">মিচ্ছাপটিপত্তি</span>। দিট্ঠিৰিপ্পযুত্তৰসেন ৰা <span class="bld">অপ্পটিপত্তি,</span> দিট্ঠিসম্পযুত্তৰসেন <span class="bld">মিচ্ছাপটিপত্তি। দ্বারারম্মণতো</span>তি দ্বারতো, আরম্মণতো চ ছসু দ্বারেসু, ছসু আরম্মণেসু চ পৰত্তনতো। অযং পন ৰিভাগো ন অৰিজ্জায এৰ, অঞ্ঞেসুপি পটিচ্চসমুপ্পাদঙ্গেসু অরূপধম্মানং লব্ভতীতি আহ <span class="bld">‘‘সব্বেসুপী’’</span>তি।</p>
<p class="bodytext"><span class="bld">ৰিপাকধম্মধম্মাদিভাৰতো</span>তি এত্থ <span class="bld">আদি</span>-সদ্দেন নেৰসেক্খানাসেক্খসংযোজনিযাদিভাৰে সঙ্গণ্হাতি। <span class="bld">চতুযোনিসংৰত্তনতো</span>তি চতুযোনিপরিযাপন্নত্তভাৰনিব্বত্তনতো।</p>
<p class="bodytext"><span class="bld">লোকিযৰিভাগাদিভাৰতো</span>তি <a name="M2.0255"></a> এত্থ <span class="bld">আদি</span>-সদ্দেন অব্যাকতসপ্পচ্চযসঙ্খতাদিভাৰে সঙ্গণ্হাতি। <span class="bld">সহেতুকাহেতুকাদিতো</span>তি <span class="bld">আদি</span>-সদ্দেন সসঙ্খারাসঙ্খারাদিভেদে সঙ্গণ্হাতি।</p>
<p class="bodytext">কামং নামরূপং পচ্চুপ্পন্নদ্ধৰসেন ৰুচ্চতি, তথাপি যথা পচ্চুপ্পন্নং, এৰং অতীতানাগতম্পীতি অদ্ধদ্বযপরিযাপন্নস্সাপি নযতো গহেতব্বত্তা ৰুত্তং <span class="bld">‘‘অতীতাদিতো তিৰিধ’’</span>ন্তি।</p>
<p class="bodytext"><span class="bld">সঞ্জাতিসমোসরণট্ঠানতো</span>তি ৰিঞ্ঞাণতংসম্পযুত্তধম্মানং উপ্পত্তিপৰত্তিদেসভাৰতো। <span class="bld">‘‘ভূতপ্পসাদৰিঞ্ঞাণতো’’</span>তি পাঠো যুত্তো। ‘‘ৰিঞ্ঞাণাদিতো’’তি পন পঠন্তি। একসেসনযেন বাহিরাযতনস্সাপি সঙ্গহে সতি আদি-সদ্দেন তস্স সঙ্গহিততা দট্ঠব্বা। <span class="bld">নোভযগোচর</span>ন্তি মনাযতনমাহ। ন হি অরূপধম্মানং দেসৰসেন আসন্নতা, দূরতা ৰা অত্থি অৰিগ্গহত্তা, তস্মা মনাযতনস্স গোচরো মনাযতনং সম্পত্তো, অসম্পত্তো ৰাতি ন ৰুচ্চতি। <span class="bld">ফস্সাদীনম্পী</span>তি এত্থ ফস্সো তাৰ ফুসনসভাৰতো, লোকিযসাসৰাদিভাৰতো চ একৰিধো। পটিঘসম্ফস্সঅধিৰচনসম্ফস্সভেদতো, সহেতুকাদিভাৰতো চ দুৰিধো। ভৰত্তযপরিযাপন্নতো, ৰেদনাত্তযসম্পযোগতো <a name="V2.0240"></a>, অহেতুকদুহেতুকতিহেতুকতো চ তিৰিধো। যোনিগতিৰসেন চতুব্বিধো, পঞ্চৰিধো চ।</p>
<p class="bodytext"><span class="bld">ৰেদনা</span> অনুভৰনলক্খণতো, লোকিযসাসৰাদিভাৰতো চ একৰিধা। পঞ্চদ্বারিকমনোদ্বারিকভেদতো দুৰিধা। সুখাদিভেদতো তিৰিধা। যোনিগতিৰসেন চতুব্বিধা, পঞ্চৰিধা চ। ছল়ারম্মণভেদতো ছব্বিধা।</p>
<p class="bodytext"><span class="bld">তণ্হা</span> লোকস্স সমুদযভাৰতো একৰিধা। দুৰিধা দিট্ঠিসম্পযুত্তৰিপ্পযুত্তভাৰতো। তিৰিধা কামভৰৰিভৰতণ্হাভেদতো। চতুব্বিধা চতুমগ্গপহেয্যতো। পঞ্চৰিধা রূপাভিনন্দনাদিভাৰতো। ছব্বিধা ছতণ্হাকাযভেদতো।</p>
<p class="bodytext"><span class="bld">উপাদানং</span> একৰিধং দল়্হগ্গাহভাৰতো। দুৰিধং তণ্হাদিট্ঠিভেদতো। তিৰিধং ভৰত্তযূপনিস্সযভাৰতো। চতুব্বিধং কামুপাদানাদিভেদতো। পঞ্চৰিধং পঞ্চগতিসংৰত্তনতো।</p>
<p class="bodytext"><span class="bld">ভৰো</span> <a name="M2.0256"></a> একৰিধো লোকিযসাসৰাদিভাৰতো। দুৰিধো কম্মুপপত্তিভেদতো। তিৰিধো কামভৰাদিভেদতো। চতুব্বিধো চতুরুপাদানপচ্চযতো। পঞ্চৰিধো পঞ্চগতিসংৰত্তনতো। ছব্বিধো কামকম্মভৰাদিভেদতো। সত্তৰিধো সত্তৰিঞ্ঞাণট্ঠিতিসঙ্গহতো। অট্ঠৰিধো চতুরুপাদানপচ্চযকম্মভৰাদিভেদতো। নৰৰিধো কামভৰাদিভেদতো।</p>
<p class="bodytext"><span class="bld">জাতি</span> একৰিধা তত্থ তত্থ ভৰে পঠমাভিনিব্বত্তিভাৰতো। দুৰিধা রূপক্খন্ধসঙ্খারক্খন্ধসঙ্গহতো। তিৰিধা ভৰত্তযপরিযাপন্নতো। যোনিগতিৰসেন চতুব্বিধা, পঞ্চৰিধা চ। ইমিনা নযেন জরামরণাদীনম্পি একৰিধাদিভাৰো ৰেদিতব্বো।</p>
<p class="bodytext"><a name="para590"></a><span class="paranum">৫৯০</span>. সোকাদীনম্পি গহিতত্তা অঙ্গবহুত্তপ্পসঙ্গে ‘‘দ্বাদসেৰা’’তি অঙ্গৰৰত্থানং ৰেদিতব্বং। ন হি সোকাদযো অঙ্গভাৰেন ৰুত্তা, ফলেন পন কারণং অৰিজ্জং মূলঙ্গং দস্সেতুং তে ৰুত্তা। জরামরণব্ভাহতস্স হি বালস্স তে সম্ভৰন্তীতি সোকাদীনং জরামরণকারণতা ৰুত্তা, ন পন ‘‘কাযিকায দুক্খায ৰেদনায ফুট্ঠো’’তি চ সুত্তে জরামরণনিমিত্তঞ্চ দুক্খং সঙ্গহিতন্তি তং তন্নিমিত্তানং জরামরণব্ভাহতস্স সম্ভৰে সাধকভাৰেন ৰুত্তং। যস্মা পন জরামরণেনেৰ <a name="V2.0241"></a> সোকাদীনং একসঙ্খেপো কতো, তস্মা তেসং জাতিপচ্চযতা যুজ্জতি। জরামরণপচ্চযভাৰে হি অৰিজ্জায একসঙ্খেপো কাতব্বো সিযা। জাতিপচ্চযা পন জরামরণং <a name="M2.0257"></a>, সোকাদযো চ সম্ভৰন্তীতি তত্থ জরামরণং একন্তিকং অঙ্গভাৰেন গহিতং। সোকাদযো পন রূপভৰাদীসু অভাৰতো অনেকন্তিকা কেৰলং পাকটেন ফলেন অৰিজ্জানিদস্সনত্থং গহিতা। তেন অনাগতে জাতিযা সতি ততো পরায পটিসন্ধিযা হেতুহেতুভূতা অৰিজ্জা দস্সিতাতি ভৰচক্কস্স অৰিচ্ছেদো দস্সিতো হোতীতি। সুত্তঞ্চ সোকাদীনং অৰিজ্জা কারণন্তি এতস্সেৰ অত্থস্স সাধকং দট্ঠব্বং, ন সোকাদীনং বালস্স জরামরণনিমিত্ততামত্তস্স। ‘‘অস্সুতৰা পুথুজ্জনো’’তি হি ৰচনেন অৰিজ্জা সোকাদীনং কারণন্তি দস্সিতা, ন চ জরামরণনিমিত্তমেৰ দুক্খং দুক্খন্তি।</p>
<p class="bodytext">অপরো নযো জরামরণম্পি পচ্চযো, অঞ্ঞথা দ্বাদসঙ্গানি ন পরিপূরেন্তি। কস্স পন সো পচ্চযো? সোকাদীনং। যদি এৰং কস্মা ‘‘জরামরণপচ্চযা সোকাদযো সম্ভৰন্তী’’তি অৰত্বা ‘‘জাতিপচ্চযা জরামরণং, সোকাদযো চ সম্ভৰন্তী’’তি ৰুত্তন্তি? যস্মা তদঞ্ঞেনপি দুক্খধম্মেন ফুট্ঠস্স তে সম্ভৰন্তি, তস্মা অপ্পহীনসংযোজনস্সাপি তেসং তপ্পচ্চযতা ন একংসিকাতি জাতিপচ্চযতাৰ ৰুত্তা। অথ ৰা জরামরণগ্গহণেন উপপত্তিভৰো সঙ্গহিতো। উপাদিন্নক্খন্ধপরিপাকো হি আযুনো সংহানি, ইন্দ্রিযানং পরিপাকো চ জরা, তেসঞ্চ ভেদো মরণন্তি। সতি চ উপপত্তিভৰে তত্থ কতুপচিতং, পোরাণং ৰা কম্মং <span class="bld">কম্মভৰো,</span> কম্মাদিউপট্ঠানে চুতিঅনন্তরং পটিসন্ধিং জনেতীতি <span class="bld">উপপত্তিভৰো</span> জাতিযা পচ্চযো, তস্মা জরামরণম্পি জাতিযা পচ্চযতায পটিচ্চসমুপ্পাদো। যস্মা পন ‘‘ভৰপচ্চযা জাতী’’তি এত্থেৰ উপপত্তিভৰস্স জাতিযা পচ্চযতা সঙ্গহিতা, তস্মা ৰুত্তপরিযাযসঙ্গহতো চ ‘‘জরামরণপচ্চযা জাতী’’তি ন ৰুত্তং। এৰং জরামরণস্সাপি পচ্চযভাৰসিদ্ধিতো পটিচ্চসমুপ্পাদতাতি দ্বাদসঙ্গতা ৰৰত্থিতাতি ৰেদিতব্বা। তেনাহ <span class="bld">‘‘দ্বাদসেৰা’’</span>তিআদি। <span class="bld">অযং তাৰা</span>তি ‘‘দেসনাভেদতো’’তিআদিনা ৰুত্তং অত্থসংৰণ্ণনং সন্ধাযাহ।</p>
<p class="subhead">অৰিজ্জাপচ্চযাসঙ্খারপদকথাৰণ্ণনা</p>
<p class="bodytext"><a name="para591"></a><span class="paranum">৫৯১</span>. <span class="bld">অযং পনা</span>তি ইদানি ৰক্খমানং। ‘‘কতমা চ, ভিক্খৰে, অৰিজ্জা দুক্খে অঞ্ঞাণ’’ন্তিআদিনা (ম॰ নি॰ ১.১০৩) সুত্তন্তেসু চতুট্ঠানিকা অৰিজ্জা ৰুত্তাতি <span class="bld">‘‘সুত্তন্তপরিযাযেনা’’</span>তি <a name="V2.0242"></a> ৰুত্তং। <span class="bld">নিক্খেপকণ্ডে</span> (ধ॰ স॰ ১১০৬) পন সুত্তন্তেসু চতূসু ঠানেসু কথিতায এৰ অৰিজ্জায অট্ঠসু ঠানেসু কিচ্চজাতিতো কথিতত্তা তদত্থৰণ্ণনাৰসেন ৰিভাৰনং কাতুং <span class="bld">‘‘অভিধম্মপরিযাযেনা’’</span>তি আরভিত্বা <span class="bld">‘‘ৰুত্তঞ্হেত’’</span>ন্তিআদি ৰুত্তং। অহাপেত্বা ৰিভজিতব্বং। ৰিভজনঞ্হি অভিধম্মপরিযাযো। ‘‘অট্ঠসু ঠানেসু অঞ্ঞাণ’’ন্তি আনেত্বা তং সম্বন্ধিতব্বং। <span class="bld">সেসট্ঠানেসূ</span>তি দুক্খসমুদযেসু, পুব্বন্তাদীসু চ। <span class="bld">আরম্মণৰসেনা</span>তি আরম্মণকরণৰসেনাপি। <span class="bld">ইধা</span>তি ইমস্মিং ‘‘দুক্খে অঞ্ঞাণ’’ন্তিআদিকে পাঠে। <span class="bld">সা</span>তি অৰিজ্জা। <span class="bld">উপ্পন্না</span>তি অসমূহতুপ্পন্না, পগেৰ পচ্চুপ্পন্না। ‘‘পটিচ্ছাদেত্বা’’তি এত্থ ৰুত্তং পটিচ্ছাদনাকারং দস্সেতুং <span class="bld">‘‘যাথাৰসরসলক্খণং পটিৰিজ্ঝিতুং ন দেতী’’</span>তি ৰুত্তং। রসিতব্বো পটিৰিজ্ঝিতব্বো সভাৰো রসো, অত্তনো রসো সরসো, যাথাৰো যথাভূতো সরসো যাথাৰসরসো, যো ‘‘পীল়নট্ঠো’’তিআদিনা (পটি॰ ম॰ ২.৮) ৰুত্তো <a name="M2.0258"></a> দুক্খসচ্চপ্পভেদা এৰ চ পুব্বন্তাদযো, সো এৰ লক্খিতব্বত্তা <span class="bld">যাথাৰসরসলক্খণং</span>। তং <span class="bld">পটিৰিজ্ঝিতুং</span> পচ্চক্খতো জানিতুং <span class="bld">ন দেতি</span>।</p>
<p class="bodytext"><span class="bld">তদুভয</span>ন্তি পুব্বন্তঞ্চেৰ অপরন্তঞ্চ অতীতং, অনাগতঞ্চ খন্ধপঞ্চকং। পুব্বন্তাপরন্তভাগৰন্ততায ৰা পচ্চুপ্পন্নদ্ধভূতো মজ্ঝন্তো পুব্বন্তাপরন্তো। <span class="bld">অযং অৰিজ্জা ইমে সঙ্খারা</span>তি ইদপ্পচ্চযতাপটিচ্চসমুপ্পন্নধম্মেসু পচ্চক্খতো জাননাকারদস্সনং। <span class="bld">এত্থা</span>তি এতেসু দুক্খাদীসু। যদিপি অৰিজ্জা দুক্খাদীসু আরম্মণকরণৰসেনপি পৰত্ততি, যথা পন নিরোধমগ্গে আরম্মণং কাতুং অসক্কোন্তী তে জানিতুকামস্স তপ্পটিচ্ছাদনৰসেন, অনিরোধমগ্গেসু নিরোধমগ্গগ্গহণকারণভাৰেন চ পৰত্তমানা তে যাথাৰতো পটিৰিজ্ঝিতুং ন দেতি, এৰং দুক্খাদীসুপীতি ৰেদিতব্বং। তথা হি ৰুত্তং ‘‘পটিচ্ছাদনৰসেনেৰ ইধাধিপ্পেতা’’তি। দুক্খাদিৰিসযো অন্ধতমকরো, লোভাদীনঞ্চ অন্ধতমকরানং পচ্চযভূতো অদস্সনাকারো <span class="bld">অঞ্ঞাণং</span>।</p>
<p class="bodytext"><a name="para592"></a><span class="paranum">৫৯২</span>. <span class="bld">পুঞ্ঞাদযো</span>তি পুঞ্ঞাভিসঙ্খারাদযো। তত্থ পুনাতি অত্তনো সন্তানং অপুঞ্ঞফলতো, দুক্খসংকিলেসতো চ সোধেতীতি পুঞ্ঞং। হিতসুখজ্ঝাসযেন পুঞ্ঞং করোতীতি তন্নিপ্ফাদনেন কারকস্স অজ্ঝাসযং পূরেতি, পুজ্জভৰং নিব্বত্তেতীতি ৰা পুঞ্ঞং। ইতি পূরকো, পুজ্জনিব্বত্তকো চ নিরুত্তিনযেন পুঞ্ঞন্তি ৰেদিতব্বো। পুঞ্ঞঞ্চ সো অত্তনো ফলস্স অভিসঙ্খরণট্ঠেন অভিসঙ্খারো চাতি <span class="bld">পুঞ্ঞাভিসঙ্খারো</span>। পুঞ্ঞপটিপক্খতো অপুঞ্ঞন্তি ৰুত্তৰিপরিযাযেন <span class="bld">অপুঞ্ঞাভিসঙ্খারো</span> ৰেদিতব্বো। সমাধিপচ্চনীকানং অতিদূরতায ন ইঞ্জতি, অনিঞ্জঞ্চ <a name="V2.0243"></a> ভৰং অভিসঙ্খরোতীতি <span class="bld">আনেঞ্জাভিসঙ্খারো</span>। কাযেন পৰত্তিতো, কাযতো ৰা পৰত্তো, কাযস্স ৰা সঙ্খারোতি <span class="bld">কাযসঙ্খারো</span>। ৰচীচিত্তসঙ্খারেসুপি এসেৰ নযো। তত্থ পঠমত্তিকো <span class="bld">পরিৰীমংসনসুত্তা</span>দিৰসেন গহিতো। তত্থ হি ‘‘পুঞ্ঞং চে সঙ্খারং অভিসঙ্খরোতি, পুঞ্ঞূপগং হোতি ৰিঞ্ঞাণ’’ন্তিআদিনা (সং॰ নি॰ ২.৫১) আগতং। দুতিযত্তিকো <span class="bld">ৰিভঙ্গসুত্ত</span>ৰসেন। তত্থ হি ‘‘তযোমে, ভিক্খৰে, সঙ্খারা। কতমে তযো? কাযসঙ্খারো ৰচীসঙ্খারো চিত্তসঙ্খারো’’তি (সং॰ নি॰ ২.২৮) ৰুত্তং।</p>
<p class="bodytext"><span class="bld">ৰিত্থারতো পনা</span>তিআদি পুঞ্ঞাভিসঙ্খারাদীনং সরূপতো, পভেদতো চ ৰিভাৰনং। <span class="bld">ভাৰনাৰসেনেৰ পৰত্তা,</span> ন দানসীলৰসেনাতি তত্থ লব্ভমানং পুঞ্ঞকিরিযৰত্থুং দস্সেতি। এৰঞ্চ কত্বা অরূপাৰচরচেতনাপি <span class="bld">‘‘ভাৰনাৰসেনেৰ</span> <a name="M2.0259"></a> <span class="bld">পৰত্তা’’</span>তি ৰুত্তা। যে পন ‘‘ভাৰনাৰসেনেৰা’’তি অৰধারণেন অভিঞ্ঞাচেতনং নিৰত্তেতীতি ৰদন্তি, তদযুত্তং তাসম্পি অৰিজ্জাপচ্চযতায ৰিয পুঞ্ঞাভিসঙ্খারভাৰস্স চ ইচ্ছিতত্তা। অঞ্ঞথা অভিঞ্ঞাচিত্তুপ্পাদস্স পুঞ্ঞকিরিযৰত্থূসু অসঙ্গহো এৰ সিযা, ন চ যুত্তং ‘‘কুসলঞ্চ পুঞ্ঞকিরিযৰত্থুঞ্চ ন হোতী’’তি। <span class="bld">পাণাতিপাতাদী</span>তি <span class="bld">আদি</span>-সদ্দেন ন তদৰসিট্ঠঅকুসলকম্মপথানংযেৰ গহণং, অথ খো অনৰসেসঅকুসলকম্মস্সাপি গহণং দট্ঠব্বং।</p>
<p class="bodytext"><span class="bld">ইতরেসু পনা</span>তি কাযসঙ্খারাদীসু। পুঞ্ঞাভিসঙ্খারাদযো পৰত্তমানা ইমেহি দ্বারেহি পৰত্তন্তীতি <span class="bld">দ্বারতো পৰত্তিদস্সনত্থং</span>। ‘‘সমৰীসতি চেতনা’’তি কস্মা ৰুত্তং, যদি কাযৰচীৰিঞ্ঞত্তিযো সমুট্ঠাপেন্তিযো কুসলাকুসলচেতনা কাযসঙ্খারো, ৰচীসঙ্খারোতি চ ৰুচ্চন্তি, এৰং সন্তে অভিঞ্ঞাচেতনাযপি কুসলায তথা পৰত্তায ৰচীসঙ্খারভাৰো ৰত্তব্বোতি চোদনং সন্ধাযাহ <span class="bld">‘‘অভিঞ্ঞাচেতনা’’</span>তিআদি। <span class="bld">এত্থা</span>তি কাযৰচীসঙ্খারগ্গহণে, কাযৰচীসঞ্চেতনাগ্গহণে ৰা। <span class="bld">ন গহিতা</span>তি অট্ঠকথাযং ন গহিতা ‘‘অভিঞ্ঞাচেতনা ৰিঞ্ঞাণস্স পচ্চযো ন হোতী’’তি। কস্মা পন ন হোতি, ননু সাপি কুসলা, ৰিপাকধম্মা চাতি? সচ্চমেতং, অনুপচ্ছিন্নতণ্হাৰিজ্জমানে পন সন্তানে সব্যাপারপ্পৰত্তিযা তস্সা কুসলতা, ৰিপাকধম্মতা চ ৰুত্তা, ন ৰিপাকুপ্পাদনেন। সা পন ৰিপাকং উপ্পাদেন্তী রূপাৰচরমেৰ উপ্পাদেয্য। ন হি অঞ্ঞভূমিকং কম্মং অঞ্ঞভূমিকং ৰিপাকং উপ্পাদেতীতি। অত্তনা সদিসারম্মণং তিট্ঠানিকমেৰ চ উপ্পাদেয্য <span class="bld">চিত্তুপ্পাদকণ্ডে</span> রূপাৰচরৰিপাকস্স কম্মসদিসারম্মণস্সেৰ ৰুত্তত্তা। ন চ রূপাৰচরৰিপাকো পরিত্তাদিআরম্মণো অত্থি, অভিঞ্ঞাচেতনা <a name="V2.0244"></a> চ পরিত্তাদিআরম্মণাৰ হোতি। তস্মা ৰিপাকং ন উপ্পাদেতীতি ৰিঞ্ঞাযতি। কসিণেসু চ উপ্পাদিতস্স চতুত্থজ্ঝানসমাধিস্স আনিসংসভূতা অভিঞ্ঞা। যথাহ ‘‘সো এৰং সমাহিতে চিত্তে’’তিআদি (দী॰ নি॰ ১.২৪৪-২৪৫; ম॰ নি॰ ১.৩৮৪-৩৮৬, ৪৩১-৪৩৩; পারা॰ ১২)। তস্মা সমাধিফলসদিসা সা, ন চ ফলং দেতি। দানসীলানিসংসভূতো তস্মিং ভৰে পচ্চযলাভো ৰিযাতি সাপি ৰিপাকং ন উপ্পাদেতীতি।</p>
<p class="bodytext"><span class="bld">‘‘যথা চ অভিঞ্ঞাচেতনা, এৰং উদ্ধচ্চচেতনাপি ন হোতী’’</span>তি ইদং উদ্ধচ্চসহগতধম্মে ৰিসুং উদ্ধরিত্বা ‘‘তেসং ৰিপাকে ঞাণং অত্থপটিসম্ভিদা’’তি (ৰিভ॰ ৭২৫) ৰুত্তত্তা <a name="M2.0260"></a> ৰিচারেতব্বং। সা পন ৰিচারণা হেট্ঠা খন্ধনিদ্দেসৰণ্ণনাযং অকুসলকথাযং ৰিচারিতা এৰাতি তত্থ ৰিচারিতনযেনেৰ ৰেদিতব্বা। অপিচেত্থ যদেকে ৰিভজ্জ ৰদন্তি, দস্সনভাৰনানং অভাৰেপি যেসং পুথুজ্জনানং, সেক্খানঞ্চ দস্সনভাৰনাহি ভৰিতব্বং, তেসং তদুপ্পত্তিকালে তেহি পহাতুং সক্কুণেয্যা অকুসলা দস্সনেন পহাতব্বা, ভাৰনায পহাতব্বাতি চ ৰুচ্চন্তি। পুথুজ্জনানং পন ভাৰনায অভাৰা ভাৰনায পহাতব্বচিন্তা নত্থি। তেন তেসং পৰত্তমানা দস্সনেন পহাতুং অসক্কুণেয্যাপি ভাৰনায পহাতব্বাতি ন ৰুচ্চন্তি। যদি ৰুচ্চেয্যুং, দস্সনেনপহাতব্বা ভাৰনাযপহাতব্বানং কেসঞ্চি কেনচি কদাচি আরম্মণআরম্মণাধিপতিউপনিস্সযপচ্চযেহি পচ্চযো ভৰেয্যুং? ন চ পট্ঠানে দস্সনেনপহাতব্বা ভাৰনাযপহাতব্বানং কেনচি পচ্চযেন পচ্চযোতি ৰুত্তা। সেক্খানং পন ৰিজ্জমানা ভাৰনায পহাতুং সক্কুণেয্যাতি ভাৰনায পহাতব্বা। তেনেৰ সেক্খানং দস্সনেন পহাতব্বা, চত্তত্তা ৰন্তত্তা মুত্তত্তা পহীনত্তা পটিনিস্সট্ঠত্তা উক্খেটিতত্তা সমুক্খেটিতত্তা অস্সাদিতব্বা, অভিনন্দিতব্বা চ ন হোন্তি। পহীনতায এৰ সোমনস্সহেতুভূতা, অৰিক্খেপহেতুভূতা চ ন দোমনস্সং, উদ্ধচ্চঞ্চ উপ্পাদেন্তীতি ন তে তেসং আরম্মণআরম্মণাধিপতিভাৰং, পকতূপনিস্সযভাৰঞ্চ গচ্ছন্তি। ন হি পহীনে উপনিস্সায অরিযো রাগাদিকিলেসে উপ্পাদেতি।</p>
<p class="bodytext">ৰুত্তঞ্হেতং ‘‘সোতাপত্তিমগ্গেন যে কিলেসা পহীনা, তে কিলেসে ন পুনেতি ন পচ্চেতি ন পচ্চাগচ্ছতি…পে॰… অরহত্তমগ্গেন…পে॰… পচ্চাগচ্ছতী’’তি (মহানি॰ ৮০; চূল়নি॰ মেত্তগূমাণৰপুচ্ছানিদ্দেস ২৭)। ন চ পুথুজ্জনানং দস্সনেন পহাতুং সক্কুণেয্যা, ইতরেসং ন কেনচি পচ্চযেন পচ্চযো হোন্তীতি ন সক্কা ৰত্তুং ‘‘দিট্ঠিং অস্সাদেতি অভিনন্দতি, তং আরব্ভ রাগো উপ্পজ্জতি, দিট্ঠি, ৰিচিকিচ্ছা, উদ্ধচ্চং উপ্পজ্জতি। ৰিচিকিচ্ছং আরব্ভ ৰিচিকিচ্ছা <a name="V2.0245"></a>, দিট্ঠি, উদ্ধচ্চং উপ্পজ্জতী’’তি (পট্ঠা॰ ১.১.৪০৭) দিট্ঠিৰিচিকিচ্ছানং উদ্ধচ্চারম্মণপচ্চযভাৰস্স ৰুত্তত্তা। এত্থ হি <span class="bld">উদ্ধচ্চ</span>ন্তি উদ্ধচ্চসহগতচিত্তুপ্পাদং সন্ধায ৰুত্তং। এৰঞ্চ কত্বা অধিপতিপচ্চযনিদ্দেসে ‘‘দিট্ঠিং গরুং কত্বা অস্সাদেতি অভিনন্দতি, তং গরুং কত্বা রাগো উপ্পজ্জতি, দিট্ঠি উপ্পজ্জতী’’তি (পট্ঠা॰ ১.১.৪১৫) এত্তকমেৰ <a name="M2.0261"></a> ৰুত্তং, ন ৰুত্তং ‘‘উদ্ধচ্চং উপ্পজ্জতী’’তি। তস্মা দস্সনভাৰনাহি পহাতব্বানং অতীতাদিভাৰেন ন ৰত্তব্বত্তেপি যাদিসানং তাহি অনুপ্পত্তিধম্মতা আপাদেতব্বা, তেসু পুথুজ্জনেসু ৰত্তমানা দস্সনং অপেক্খিত্বা তেন পহাতুং সক্কুণেয্যা দস্সনেন পহাতব্বা, সেক্খেসু ৰত্তমানা ভাৰনং অপেক্খিত্বা তায পহাতুং সক্কুণেয্যা ভাৰনায পহাতব্বা।</p>
<p class="bodytext">তেসু ভাৰনায পহাতব্বা সহাযৰিরহা ৰিপাকং ন জনযন্তীতি ভাৰনায পহাতব্বচেতনায নানাক্খণিককম্মপচ্চযভাৰো ন ৰুত্তো, অপেক্খিতব্বদস্সনভাৰনারহিতানং পন পুথুজ্জনেসু উপ্পজ্জমানানং সকভণ্ডে ছন্দরাগাদীনং, উদ্ধচ্চসহগতচিত্তুপ্পাদস্স চ সংযোজনত্তযতদেকট্ঠকিলেসানং অনুপচ্ছিন্নতায অপরিক্খীণসহাযানং ৰিপাকুপ্পাদনং ন সক্কা পটিসেধিতুন্তি উদ্ধচ্চসহগতধম্মানং ৰিপাকো ৰিভঙ্গে ৰুত্তো। যদি এৰং, অপেক্খিতব্বদস্সনভাৰনারহিতানং অকুসলানং নেৰদস্সনেন-নভাৰনাযপহাতব্বতায নৰত্তব্বতা আপজ্জতীতি? নাপজ্জতি, অপ্পহাতব্বানং ‘‘নেৰদস্সনেন-নভাৰনায পহাতব্বা’’তি (ধ॰ স॰ তিকমাতিকা ৯) ৰুত্তত্তা, অপ্পহাতব্বৰিরুদ্ধসভাৰত্তা চ অকুসলানং।</p>
<p class="bodytext">এৰম্পি তে ইমস্মিং তিকে ‘‘নৰত্তব্বা’’তি ৰত্তব্বা আপজ্জন্তীতি? নাপজ্জন্তি, চিত্তুপ্পাদকণ্ডে দস্সিতানং দ্বাদসঅকুসলচিত্তুপ্পাদানং দ্বীহি পদেহি সঙ্গহিতত্তা। যথা হি ধম্মৰসেন সব্বে সঙ্খতধম্মা সঙ্গহিতাতি উপ্পন্নত্তিকে কালৰসেন অসঙ্গহিতাপি অতীতা ‘‘নৰত্তব্বা’’তি ন ৰুত্তা চিত্তুপ্পাদরূপভাৰেন গহিতেসু নৰত্তব্বস্স অভাৰা, এৰমিধাপি চিত্তুপ্পাদভাৰেন গহিতেসু নৰত্তব্বস্স অসঙ্গহিতস্স অভাৰা নৰত্তব্বতা নৰুত্তাতি ৰেদিতব্বা। যত্থ হি চিত্তুপ্পাদো কোচি নিযোগতো নৰত্তব্বো অত্থি, তত্থ তেসং চতুত্থো কোট্ঠাসো অত্থীতি যথাৰুত্তপদেসু ৰিয তত্থাপি ভিন্দিত্বা ভজাপেতব্বচিত্তুপ্পাদে ভিন্দিত্বা ভজাপেতি ‘‘সিযা নৰত্তব্বা পরিত্তারম্মণা’’তিআদিনা (ধ॰ স॰ ১৪২২)। তদভাৰা উপ্পন্নত্তিকে, ইধ চ তথা ন ৰুত্তা।</p>
<p class="bodytext">অথ <a name="V2.0246"></a> ৰা যথা সপ্পটিঘেহি সমানসভাৰত্তা রূপধাতুযং তযো মহাভূতা সপ্পটিঘাতি ৰুত্তা। যথাহ ‘‘অসঞ্ঞসত্তানং অনিদস্সনসপ্পটিঘং একং মহাভূতং পটিচ্চ দ্বে মহাভূতা, দ্বে মহাভূতে পটিচ্চ একং মহাভূত’’ন্তি <a name="M2.0262"></a>, এৰং পুথুজ্জনানং পৰত্তমানা ভাৰনায পহাতব্বসমানসভাৰা ভাৰনায পহাতব্বাতি ৰুচ্চেয্যুন্তি? নত্থি নৰত্তব্বতাপসঙ্গো। এৰঞ্চ সতি পুথুজ্জনানং পৰত্তমানাপি ভাৰনায পহাতব্বা সকভণ্ডে ছন্দরাগাদযো পরভণ্ডে ছন্দরাগাদীনং উপনিস্সযপচ্চযো, রাগো চ রাগদিট্ঠীনং অধিপতিপচ্চযোতি অযমত্থো লদ্ধো হোতি। যথা পন অফোট্ঠব্বত্তা রূপধাতুযং তযো মহাভূতা ন পরমত্থতো সপ্পটিঘা, এৰং অপেক্খিতব্বভাৰনারহিতা পুথুজ্জনেসু ৰত্তমানা সকভণ্ডে ছন্দরাগাদযো ন পরমত্থতো ভাৰনায পহাতব্বাতি ভাৰনায পহাতব্বানং নানাক্খণিককম্মপচ্চযতা ন ৰুত্তা। ন চ দস্সনেনপহাতব্বা ভাৰনাযপহাতব্বানং কেনচি পচ্চযেন পচ্চযোতি ৰুত্তা। যে হি দস্সনেন পহাতব্বপচ্চযা কিলেসা, ন তে দস্সনতো উদ্ধং পৰত্তন্তি। দস্সনেন পহাতব্বপচ্চযস্সপি পন উদ্ধচ্চসহগতস্স সহাযৰেকল্লমত্তমেৰ দস্সনেন কতং, ন তস্স কোচি ভাৰো দস্সনেন অনুপ্পত্তিধম্মতং আপাদিতোতি তস্স একন্তভাৰনাযপহাতব্বতা ৰুত্তা। তস্মা তস্স তাদিসস্সেৰ সতি সহাযে ৰিপাকুপ্পাদনৰচনং, অসতি চ ৰিপাকানুপ্পাদনৰচনং ন ৰিরুজ্ঝতীতি।</p>
<p class="bodytext">তযিদং সব্বং তেসং আচরিযানং অহোপুরিসিকামত্তন্তি অপরে। কস্মা? উদ্ধচ্চসহগতস্স একন্তেন ভাৰনায পহাতব্বত্তা। এৰঞ্হি ৰুত্তং ভগৰতা ‘‘কতমে ধম্মা ভাৰনায পহাতব্বা? উদ্ধচ্চসহগতো চিত্তুপ্পাদো’’তি (ধ॰ স॰ ১৪০৬)। যদি হি তং ইচ্ছিতং সিযা, যথা অতীতারম্মণত্তিকে ‘‘নিযোগা অনাগতারম্মণা নত্থী’’তি (ধ॰ স॰ ১৪৩৩) ৰত্বা ৰিভজ্জ ৰুত্তং, এৰমিধাপি ‘‘নিযোগা ভাৰনায পহাতব্বা নত্থী’’তি ৰত্বা ‘‘উদ্ধচ্চসহগতো সিযা ভাৰনায পহাতব্বো, সিযা ন ৰত্তব্বো’’তি ৰদেয্য। যা চ তং সমত্থেন্তেন ‘‘যদি ৰুচ্চেয্যু’’ন্তিআদিনা যুত্তি ৰুত্তা, সাপি অযুত্তি। কস্মা? যস্মা দস্সনেন পহাতব্বারম্মণানং রাগদিট্ঠিৰিচিকিচ্ছাউদ্ধচ্চানং দস্সনেন পহাতব্বভাৰো এৰ ইচ্ছিতোতি। যং পন উদ্ধচ্চগ্গহণেন <span class="bld">পাল়িযং</span> উদ্ধচ্চসহগতো চিত্তুপ্পাদো ৰুত্তোতি ৰত্বা তং সাধেতুং অধিপতিপচ্চযনিদ্দেসে উদ্ধচ্চস্স অনুদ্ধরণং নিবন্ধনং ৰুত্তং, তম্পি অনিবন্ধনং পট্ঠানে সাৰসেসপাঠদস্সনতো। তথা হি ‘‘অতীতো ধম্মো পচ্চুপ্পন্নস্স ধম্মস্স, অনাগতো ধম্মো পচ্চুপ্পন্নস্স ধম্মস্স আরম্মণপচ্চযেন পচ্চযো’’তি <a name="M2.0263"></a> (পট্ঠা॰ ২.১৮.২) এতেসং ৰিভঙ্গে চেতোপরিযঞাণগ্গহণং <a name="V2.0247"></a> কত্বা ‘‘পচ্চুপ্পন্নো ধম্মো পচ্চুপ্পন্নস্স ধম্মস্সা’’তি এতস্স <span class="bld">ৰিভঙ্গে</span> লব্ভমানম্পি ন উদ্ধটং।</p>
<p class="bodytext">ভাৰনায পহাতব্বস্স ৰিপাকদানং পতি দস্সনেন পহাতব্বস্স সহাযভাৰূপগমনং ৰিচারেতব্বং। কিং অৰিজ্জাদি ৰিয দানসীলাদীনং উপ্পত্তিযাযেৰ ৰিপাকদানসামত্থিযা ঠানৰসেন দস্সনেনপহাতব্বং ভাৰনাযপহাতব্বস্স সহাযভাৰং উপগচ্ছতি, উদাহু কিলেসা ৰিয কম্মস্স পটিসন্ধিদানং পতীতি? কিঞ্চেত্থ – যদি তাৰ পুরিমো পক্খো পহীনদস্সনপ্পহাতব্বত্তা সেক্খসন্তানে পৰত্তিনো ভাৰনাপহাতব্বস্স কিরিযভাৰো আপজ্জতি পহীনাৰিজ্জাতণ্হামানে সন্তানে পৰত্তদানাদি ৰিয। অথ দুতিযো, তস্সাপি দস্সনেনপহাতব্বতা আপজ্জতি অপাযগমনীযসভাৰানতিৰত্তনতো, তস্মা হেট্ঠা ৰিচারিতনযেনেৰ উদ্ধচ্চসহগতস্স ৰিপাকদানং পতি পাল়িযা, অট্ঠকথায চ অৰিরুজ্ঝনৰসেনেত্থ অত্থৰিনিচ্ছযো ৰেদিতব্বো।</p>
<p class="bodytext"><span class="bld">সাপী</span>তি উদ্ধচ্চচেতনাপি। <span class="bld">ৰিঞ্ঞাণস্স পচ্চযভাৰে</span>তি সম্পুণ্ণস্স ৰিপাকৰিঞ্ঞাণস্স পচ্চযভাৰে। যদি অপনেতব্বা, কস্মা ‘‘সমৰীসতি চেতনা’’তি ৰুত্তন্তি তস্স কারণং দস্সেন্তো আহ <span class="bld">‘‘অৰিজ্জাপচ্চযা পন সব্বাপেতা হোন্তী’’</span>তি। অভিঞ্ঞাচেতনাযপি পচ্চযভাৰং দস্সেতি। যদি এৰং অভিঞ্ঞাচেতনায সহ একৰীসতীতি ৰত্তব্বং, ন, তথা অৰচনস্স ৰুত্তকারণত্তা। তং পন ইতরাৰচনস্সাপি কারণন্তি সমানরূপায একিস্সা অৰচনে যং কারণং অপেক্খিত্বা একা ন ৰুত্তা, তেন কারণেন ৰুত্তাযপি অৰত্তব্বতং দস্সেতি। <span class="bld">অযং তিকো</span>তি কাযসঙ্খারত্তিকো। <span class="bld">পুরিমত্তিক</span>ন্তি পুঞ্ঞাভিসঙ্খারত্তিকং। <span class="bld">পৰিসতী</span>তি কথং পৰিসতি। পুঞ্ঞাভিসঙ্খারো হি অট্ঠকামাৰচরচেতনাপভেদো কাযদুচ্চরিততো ৰিরমন্তস্স সিযা কাযসঙ্খারো, ৰচীদুচ্চরিততো ৰিরমন্তস্স সিযা ৰচীসঙ্খারো, মনোদ্বারে পন উপ্পন্না তেরসপি চেতনা পুঞ্ঞাভিসঙ্খারো চ হোতি চিত্তসঙ্খারো চ। অপুঞ্ঞাভিসঙ্খারোপি কাযদুচ্চরিতৰসেন পৰত্তিযং সিযা কাযসঙ্খারো, ৰচীদুচ্চরিতৰসেন পৰত্তিযং সিযা ৰচীসঙ্খারো, দ্বে দ্বারানি মুঞ্চিত্বা মনোদ্বারে পৰত্তিযং সিযা চিত্তসঙ্খারো, আনেঞ্জাভিসঙ্খারো চাতি এৰং দুতিযত্তিকো পুরিমত্তিকমেৰ <a name="M2.0264"></a> পৰিসতি। তেন ৰুত্তং <span class="bld">‘‘অত্থতো পুঞ্ঞাভিসঙ্খারাদীনংযেৰ ৰসেন অৰিজ্জায পচ্চযভাৰো ৰেদিতব্বো’’</span>তি।</p>
<p class="bodytext"><a name="para593"></a><span class="paranum">৫৯৩</span>. <span class="bld">অৰিজ্জাভাৰে</span> <a name="V2.0248"></a> <span class="bld">ভাৰতো</span>তি অৰিজ্জায অত্থিভাৰে সঙ্খারানং ভাৰতো। ন হি অৰিজ্জায অসতি কদাচি সঙ্খারা সম্ভৰন্তি। ইদানি তং অৰিজ্জায ভাৰং দস্সেন্তো <span class="bld">‘‘অঞ্ঞাণং অপ্পহীনং হোতী’’</span>তি আহ। তেন মগ্গেন অনিরোধো ইধ অৰিজ্জায অত্থিভাৰো, ন ধরমানতা এৰাতি দস্সেতি। স্বাযমত্থো হেট্ঠা ৰিভাৰিতোযেৰ। <span class="bld">‘‘অৰিজ্জাসঙ্খাত’’</span>ন্তি চ ইমিনা ঞাণাভাৰাদিং নিৰত্তেতি। অযঞ্হি <span class="bld">অ</span>-কারো ‘‘অহেতুকা ধম্মা (ধ॰ স॰ দুকমাতিকা ২) অভিক্খুকো আৰাসো’’তিআদীসু (চূল়ৰ॰ ৭৬) তংযোগনিৰত্তিযং দিস্সতি। অভাৰো হেত্থ দীপিতো। ‘‘অপ্পচ্চযা ধম্মা’’তি (ধ॰ স॰ দুকমাতিকা ৭) তংসম্বন্ধিতানিৰত্তিযং। পচ্চযুপ্পন্নঞ্হি পচ্চযসম্বন্ধীতি অপ্পচ্চযুপ্পন্নত্তাতি তংসম্বন্ধিতা এত্থ জোতীযতি। ‘‘অনিদস্সনা ধম্মা’’তি (ধ॰ স॰ দুকমাতিকা ৯) তংসভাৰনিৰত্তিযং। নিদস্সনঞ্হি দট্ঠব্বতা। অথ চক্খুৰিঞ্ঞাণং নিদস্সনং ন পস্সতীতি তগ্গহেতব্বতানিৰত্তিযং। তথা ‘‘অনাসৰা ধম্মা’’তি (ধ॰ স॰ দুকমাতিকা ১৫)। ‘‘অপ্পটিঘা ধম্মা (ধ॰ স॰ দুকমাতিকা ১০), অনারম্মণা ধম্মা’’তি (ধ॰ স॰ দুকমাতিকা ৫৫) তংকিচ্চনিৰত্তিযং। ‘‘অরূপিনো ধম্মা (ধ॰ স॰ তিকমাতিকা ১১), অচেতসিকা ধম্মা’’তি (ধ॰ স॰ দুকমাতিকা ৫৭) তব্ভাৰনিৰত্তিযং। তদঞ্ঞথা হি এত্থ পকাসীযতি। ‘‘অমনুস্সো’’তি (দী॰ নি॰ ২.৩২১) তব্ভাৰমত্তনিৰত্তিযং। মনুস্সত্তমত্তং নত্থি, অঞ্ঞং সমানন্তি সদিসতা হেত্থ সূচীযতি। ‘‘অস্সমণো সমণপটিঞ্ঞো (অ॰ নি॰ ৩.১৩, ২৭; পু॰ প॰ ৯১, ১২৪), অপুত্তো’’তি তথা সম্ভাৰনীযগুণনিৰত্তিযং। গরহা হি এত্থ ঞাযতি। ‘‘কচ্চি ভোতো অনামযং (জা॰ ১.১৫.১৪৬; ২.২০.১২৯), অনুদরা কঞ্ঞা’’তি তদনপ্পভাৰনিৰত্তিযং। ‘‘অনুপ্পন্না ধম্মা’’তি (ধ॰ স॰ তিকমাতিকা ১৭) তংসদিসভাৰনিৰত্তিযং। অতীতানঞ্হি উপ্পন্নপুব্বত্তা, উপ্পাদিধম্মানঞ্চ পচ্চযেকদেসনিব্বত্তিযা আরদ্ধুপ্পাদভাৰা, কালৰিনিমুত্তস্স চ ৰিজ্জমানত্তা উপ্পন্নানুকূলতা, পগেৰ পচ্চুপ্পন্নানন্তি তব্বিধুরভাৰো এত্থ ৰিঞ্ঞাযতি। ‘‘অসেক্খা ধম্মা’’তি (ধ॰ স॰ তিকমাতিকা ১১) তদপরিযোসাননিৰত্তিযং। তন্নিট্ঠানঞ্হেত্থ পকাসীযতি। ইমেসং পন অত্থানং অসম্ভৰতো পারিসেসেন যথা কুসলপটিপক্খা ধম্মা অকুসলা, এৰং ৰিজ্জাপটিপক্খা অৰিজ্জাতি কত্বা ঞাণপটিপক্খো ধম্মো অঞ্ঞাণন্তি ৰেদিতব্বং।</p>
<p class="bodytext"><span class="bld">সুখসঞ্ঞায</span> <a name="M2.0265"></a> <span class="bld">গহেত্বা</span> দুক্খদুক্খৰিপরিণামদুক্খসঙ্খারদুক্খতাহি ৰিঞ্ঞূহি দুক্খন্ত্বেৰ গহেতব্বং সংসারদুক্খং সুখন্তি সঞ্ঞায অভিনিৰিসিত্বা, এতেন তত্থ তণ্হাপৰত্তিং দস্সেতি। <span class="bld">আরভতী</span>তি <a name="V2.0249"></a> নিব্বত্তেতি। <span class="bld">তণ্হাপরিক্খারে</span>তি তণ্হায ‘‘সুখং সুভ’’ন্তিআদিনা সঙ্খতে পরিক্খতে, অলঙ্কতেতি অত্থো। তণ্হা হি দুক্খস্স সমুদযোতি অজানন্তো বালো ‘‘অহো ৰতাহং কাযস্স ভেদা পরং মরণা খত্তিযমহাসালানং সহব্যতং উপপজ্জেয্য’’ন্তিআদিনা (ম॰ নি॰ ১.৪৪২) পরিতস্সন্তো কাযসঙ্খারে পরিক্খরোতি। <span class="bld">তণ্হাপরিক্খারে</span>তি ৰা তণ্হায পরিৰারভূতে। তণ্হাৰত্থুং হি চক্খাদিং, রূপাদিঞ্চ অভিসঙ্খরিত্বা তংসমঙ্গীনং দেন্তা সঙ্খরা তণ্হায উপনেন্তা তস্সা পরিৰারা ৰিয হোন্তীতি। <span class="bld">গতিৰিসেসে</span> ব্রহ্মলোকাদিকে। অনেকসতপসুবদ্ধভিংসনো ৰাজপেয্যাদিকো <span class="bld">যঞ্ঞো</span>। অমরণত্থাতি গহিতা দুক্করকিরিযা <span class="bld">অমরতপো</span>। অমরো ৰা দেৰো ৰা ভৰেয্যং, দেৰঞ্ঞতরো ৰাতি পৰত্তিতা ৰতচরিযা <span class="bld">অমরতপো</span>। দুক্খত্তা ৰা মরো মারকো তপো <span class="bld">অমরতপো</span>। দিট্ঠে অদিট্ঠসদ্দো ৰিয মরে অমরসদ্দো দট্ঠব্বো।</p>
<p class="bodytext">জাতিআদিপপাতদুক্খজননতো মরুপ্পপাতসদিসতা পুঞ্ঞাভিসঙ্খারস্স ৰুত্তা। <span class="bld">‘‘মহাপরিল়াহজনিক’’</span>ন্তি ইমিনা অনুদহনট্ঠেন তিণুক্কাসদিসতং পুঞ্ঞফলস্স দস্সেতি। <span class="bld">অপ্পস্সাদতঞ্চা</span>তি <span class="bld">চ</span>-সদ্দেন অধিকুট্টনৰিনিৰিজ্ঝনঅঙ্গপচ্চঙ্গপলিভঞ্জনাদিং সঙ্গণ্হাতি। <span class="bld">তপ্পচ্চয</span>ন্তি তস্স ৰিপরিণামদুক্খসভাৰস্স সুগতিফলস্স পচ্চযভূতং। রমণীযভাৰেন চ অস্সাদভাৰেন চ গয্হমানং পুঞ্ঞফলং দীপসিখামধুলিত্তসত্থধারাসদিসং। তদত্থো চ পুঞ্ঞাভিসঙ্খারো তংনিপাতলেহনসদিসো ৰুত্তো। ‘‘সুখো ইমিস্সা পরিব্বাজিকায তরুণায মুদুকায লোমসায বাহায সম্ফস্সো’’তিআদিনা (ম॰ নি॰ ১.৪৬৯) সুখসঞ্ঞায অসুভভাৰস্স অসল্লক্খণেনেৰ একচ্চকামপরিভোগোতি বালো ৰিয গূথকীল়নং, কিলেসাভিভূততায কোধারতিঅভিভূতো অসৰসো মরিতুকামো ৰিয ৰিসখাদনং সম্পতি কিরিযাখণে, আযতিং ফলক্খণে চ জিগুচ্ছনীযং, দুক্খঞ্চ অপুঞ্ঞাভিসঙ্খারং আরভতি। লোভসহগতস্স ৰা গূথকীল়নসদিসতা, দোসসহগতস্স ৰিসখাদনসদিসতা যোজেতব্বা। সভযস্সাপি পিসাচনগরস্স কামগুণসমিদ্ধিযা সুখৰিপল্লাসহেতুভাৰো ৰিয আরুপ্পৰিপাকানং <a name="M2.0266"></a> নিরন্তরতায, অনুপলক্খিযমানউপ্পাদৰযানং দীঘসন্তানতায অগয্হমানৰিপরিণামানং সঙ্খারৰিপরিণামদুক্খভূতানম্পি নিচ্চাদিৰিপল্লাসহেতুভাৰোতি, তেসং পিসাচনগরসদিসতা, তদভিমুখগমনসদিসতা চ আনেঞ্জাভিসঙ্খারস্স যোজেতব্বা।</p>
<p class="bodytext">অৰিজ্জাভাৰতোৰ সঙ্খারভাৰো, ন অভাৰতোতি সঙ্খারানং অৰিজ্জাপচ্চযভাৰে সঙ্খেপেন অন্বযতো, ব্যতিরেকতো চ ৰুত্তমত্থং সুত্তেন সমত্থেতুং <span class="bld">‘‘ৰুত্তম্পি চেত’’</span>ন্তিআদিনা সুত্তপদং আভতং <a name="V2.0250"></a>। তত্থ <span class="bld">অৰিদ্বা</span>তি অৰিদ্দসু। <span class="bld">অৰিজ্জাগতো</span>তি অৰিজ্জায সমন্নাগতো, অপ্পহীনাৰিজ্জোতি অধিপ্পাযো।</p>
<p class="subhead">পট্ঠানপচ্চযকথাৰণ্ণনা</p>
<p class="bodytext"><a name="para594"></a><span class="paranum">৫৯৪</span>. <span class="bld">তাৰা</span>তি ৰত্তব্বন্তরাপেক্খো নিপাতো, তেন ‘‘অৰিজ্জা সঙ্খারানং পচ্চযো’’তি ইদং তাৰ সিদ্ধং, ইদং পন অপরং ৰত্তব্বন্তি দস্সেতি। ‘‘ইদং পন ৰত্তব্ব’’ন্তি যমত্থং সন্ধায ৰুত্তং, তং দস্সেতুং পচ্চযধম্মা নাম যেসং পচ্চযা হোন্তি, যথা ৰা পচ্চযা হোন্তি, তদুভযেসং বহুভাৰতো অনেকধাৰ পচ্চযা হোন্তীতি অৰিজ্জাযপি তং আসঙ্কন্তো পুচ্ছি <span class="bld">‘‘কতমেসং সঙ্খারানং কথং পচ্চযো হোতী’’</span>তি, পুঞ্ঞাভিসঙ্খারাদযো বহূ সঙ্খারা ৰুত্তা। অৰিজ্জা চ তেসং পচ্চযো হোতি, ন সব্বেসং একধাৰ হোতি, তস্মা ইমেসং সঙ্খারানং এৰং পচ্চযো হোতীতি ইদং ৰত্তব্বন্তি অত্থো। <span class="bld">তত্রা</span>তি তস্মিং পচ্চযভাৰে। যদিপি ‘‘কতমেসং সঙ্খারান’’ন্তিআদিনা অসাধারণতো পুচ্ছা আরদ্ধা, একদেসেন পন সমুদাযোপলক্খণমেতন্তি দ্বাদসন্নং পটিচ্চসমুপ্পাদঙ্গানং যথাসকং পচ্চযুপ্পন্নানং পচ্চযভাৰো ৰত্তব্বোতি তং দস্সেতুং, অৰিজ্জায ৰা পচ্চযভাৰে পুচ্ছিতে তপ্পসঙ্গেন সব্বেসম্পি পচ্চযধম্মানং পচ্চযভাৰং ৰিসজ্জেতুকামো পচ্চযে তাৰ পাল়িনযেনেৰ দস্সেতুং <span class="bld">‘‘ভগৰতা হী’’</span>তিআদি আরদ্ধং। তত্থ চ ভগৰতা চতুৰীসতি পচ্চযা ৰুত্তাতি সম্বন্ধো। তেসং ৰসেন অৰিজ্জাদীনং পচ্চযভাৰো ৰেদিতব্বোতি অধিপ্পাযো।</p>
<p class="bodytext">‘‘হেতু চ সো পচ্চযো চা’’তি ইমিনা ৰচনেন হেতুনো, অধিপতিপচ্চযাদিভূতস্স চ গহণং সিযাতি তং নিৰারেন্তো আহ <span class="bld">‘‘হেতু হুত্বা পচ্চযো’’</span>তি। এৰম্পি সো এৰ দোসো আপজ্জতীতি পুন আহ <span class="bld">‘‘হেতুভাৰেন পচ্চযোতি ৰুত্তং হোতী’’</span>তি। তেন ন ইধ হেতুসদ্দেন ধম্মগ্গহণং <a name="M2.0267"></a> কতং, অথ খো ধম্মস্স সত্তিৰিসেসো গহিতোতি দস্সেতি। তস্স হি পচ্চযসদ্দস্স চ সমানাধিকরণতং সন্ধায ‘‘হেতু চ সো পচ্চযো চ, হেতু হুত্বা পচ্চযো’’তি চ ৰুত্তং। এৰঞ্চ কত্বা পরতো পাল়িযং ‘‘হেতূ হেতু…পে॰… হেতুপচ্চযেন পচ্চযো’’তিআদিনা (পট্ঠা॰ ১.১.১) তেন তেন হেতুভাৰাদিউপকারেন তস্স তস্স ধম্মস্স উপকারকত্তং ৰুত্তং। <span class="bld">অভিধম্মট্ঠকথাযং</span> পন ‘‘যো হি ধম্মো যং ধম্মং অপ্পচ্চক্খায তিট্ঠতি ৰা উপ্পজ্জতি ৰা, সো তস্স পচ্চযো’’তি (পট্ঠা॰ অট্ঠ॰ পচ্চযুদ্দেসৰণ্ণনা), ‘‘মূলট্ঠেন উপকারকো ধম্মো হেতুপচ্চযো’’তি (পট্ঠা॰ অট্ঠ॰ পচ্চযুদ্দেসৰণ্ণনা) চ এৰমাদিনা ধম্মপট্ঠাননিদ্দেসেন <a name="V2.0251"></a> ধম্মতো অঞ্ঞা ধম্মসত্তি নাম নত্থীতি ধম্মেহেৰ ধম্মসত্তিৰিভাৰনং কতন্তি দট্ঠব্বং। ইধাপি ৰা ‘‘হেতু চ সো পচ্চযো চা’’তি ধম্মেনেৰ ধম্মসত্তিং দস্সেতি। ন হি ‘‘হেতুপচ্চযো’’তিআদিকো উদ্দেসো কুসলাদিউদ্দেসো ৰিয ধম্মপ্পধানো, অথ খো ধম্মানং উপকারকভাৰপ্পধানোতি।</p>
<p class="bodytext"><span class="bld">‘‘এসেৰ নযো’’</span>তি ইমিনা তব্ভাৰেন পচ্চযভাৰং আরম্মণাদীসু অতিদিসতি ‘‘আরম্মণঞ্চ তং পচ্চযো চাতি আরম্মণপচ্চযো, আরম্মণং হুত্বা পচ্চযো, আরম্মণভাৰেন পচ্চযোতি অত্থো’’তি, ন কম্মধারযমত্তং।</p>
<p class="bodytext"><a name="para595"></a><span class="paranum">৫৯৫</span>. <span class="bld">ৰচনাৰযৰো</span>তি সাধনাৰযৰং সন্ধাযাহ। ৰচনসভাৰঞ্হি সাধনং পরেসং অৰিদিতত্থঞাপনতো লোকে সাধনন্তি পাকটং পঞ্ঞাতং। তথা হি নং অৰযৰলক্খণং, ৰচনসভাৰঞ্চ সাধনং, অৰযৰপক্খাদীনি ৰচনানি সাধনন্তি চ ঞাযৰাদিনো ৰদন্তি। <span class="bld">পটিঞ্ঞা, হেতূতিআদীসূ</span>তি পটিঞ্ঞা, হেতু, উদাহরণ, উপনয, নিগমনানি। উদাহরণসাধম্মিযা সাধ্যসাধনং <span class="bld">হেতু</span>। ৰিরূপো হেতূতি চ এৰমাদীসু কারণং যং কিঞ্চি কারণলক্খণং, সম্পাপকলক্খণম্পি ৰা। <span class="bld">আদি</span>-সদ্দেন তস্সাপি সঙ্গহেতব্বতায, ঞাপকলক্খণং পন ৰচনাৰযৰগ্গহণেন গহিতং। কামং মূলম্পি কারণলক্খণং কারণমেৰ, কারণন্তি পনেত্থ পচ্চযহেতু গহিতো। মূলন্তি হেতুহেতূতি কারণৰিসেসৰিসযত্তা মূলস্স ৰিসুং গহণং। <span class="bld">এতী</span>তি এতস্স অত্থৰচনং ৰত্ততীতি, তঞ্চ উপ্পত্তিট্ঠিতীনং সাধারণৰচনং। তেনেৰাহ <span class="bld">‘‘তিট্ঠতি ৰা উপ্পজ্জতি ৰা’’</span>তি। একচ্চো হি পচ্চযো ঠিতিযা এৰ উপকারকো হোতি যথা পচ্ছাজাতপচ্চযো, একচ্চো <a name="M2.0268"></a> উপ্পত্তিযা এৰ যথা অনন্তরাদিকো, একচ্চো উভযস্স যথা হেতুআদযো।</p>
<p class="bodytext"><span class="bld">উপকারকলক্খণো</span>তি চ ধম্মেন ধম্মসত্তিং উপকারং দস্সেতীতি দট্ঠব্বং। হিনোতি পতিট্ঠাতি এত্থাতি <span class="bld">হেতু,</span> অনেকত্থত্তা ধাতুসদ্দানং হি-সদ্দো মূলসদ্দো ৰিয পতিট্ঠত্থো ৰেদিতব্বো। হিনোতি ৰা এতেন কম্মনিদানভূতেন উদ্ধং ওজং অতিহরন্তেন মূলেন ৰিয পাদপো তপ্পচ্চযং ফলং গচ্ছতি পৰত্ততি ৰুদ্ধিং ৰিরুল়্হিং আপজ্জতীতি <span class="bld">হেতু</span>। অত্তনো ফলং করোতীতি <span class="bld">কারণং</span>। নিদদাতি দস্সেন্তং ৰিয হোতীতি <span class="bld">নিদানং</span>। সম্ভৰতি তং এতস্মাতি <span class="bld">সম্ভৰো</span>। পভৰতি এতস্মাতি <span class="bld">পভৰো</span>তি পচ্চযহেতুসদ্দেহি ইতরেসম্পি সমানত্থতা ৰেদিতব্বা। এৰং সন্তেপি কারণৰিসেসৰিসযো <a name="V2.0252"></a> হেতুসদ্দো, কারণসামঞ্ঞৰিসযো পচ্চযসদ্দোতি দস্সেন্তো <span class="bld">‘‘মূলট্ঠেনা’’</span>তিআদিমাহ। হেতুঅত্থো, পচ্চযট্ঠো চ হেট্ঠা পপঞ্চৰসেন ৰুত্তোতি তং সঙ্খিপ্পং দস্সেন্তো আহ <span class="bld">‘‘সঙ্খেপতো…পে॰… হেতুপচ্চযো’’</span>তি।</p>
<p class="bodytext">যথা সালিৰীহিবীজাদীনি তংতংওসধীনং সালিৰীহিআদিভাৰস্স সাধকানি, মণিআদিপ্পভাৰত্থূনি চ নীলাদিৰণ্ণানি নীলাদিপ্পভাসাধকানি, এৰং হেতুপচ্চযো যথারহং অত্তনা সম্পযুত্তধম্মানং কুসলাদিভাৰস্স সাধকোতি ইমমত্থং দস্সেতি <span class="bld">‘‘সো সালিআদীন’’</span>ন্তিআদিনা। <span class="bld">আচরিযান</span>ন্তি চ রেৰতাচরিযং সন্ধাযাহ। <span class="bld">এৰং সন্তে</span>তি হেতুপচ্চযো যদি কুসলাদিভাৰসাধকো, এৰং সতি। <span class="bld">ন সম্পজ্জতি</span> ন সিজ্ঝতি। যথা কুসলাকুসলহেতু তংসমুট্ঠানরূপস্স কুসলাকুসলভাৰায ন পরিযত্তো, এৰং অব্যাকতোপি হেতু তংসমুট্ঠানরূপস্স অব্যাকতভাৰায। সভাৰেনেৰ হি তং অব্যাকতন্তি আহ <span class="bld">‘‘ন হি সো তেসং কুসলাদিভাৰং সাধেতী’’</span>তি। হেতুপচ্চযো চ তেসং হোতিযেৰাতি আহ <span class="bld">‘‘ন চ পচ্চযো ন হোতী’’</span>তি। ইদানি তমত্থং পাল়িযা সমত্থেতুং <span class="bld">‘‘ৰুত্তঞ্হেত’’</span>ন্তিআদি ৰুত্তং। <span class="bld">ৰিনা এতেনা</span>তি এতেন হেতুনা অব্যাকতভাৰসাধকেন ৰিনা অহেতুকত্তা, অব্যাকতভাৰো সিদ্ধো সভাৰেনেৰাতি অধিপ্পাযো।</p>
<p class="bodytext">‘‘যোনিসো, ভিক্খৰে, মনসি করোতো অনুপ্পন্না চেৰ কুসলা ধম্মা উপ্পজ্জন্তি, উপ্পন্না চ কুসলা ধম্মা অভিৰড্ঢন্তী’’তিআদি (অ॰ নি॰ ১.৬৭) ৰচনেহি কুসলভাৰস্স <a name="M2.0269"></a> যোনিসোমনসিকারপ্পটিবদ্ধতা সিদ্ধাতি আহ <span class="bld">‘‘যোনিসোমনসিকারপ্পটিবদ্ধো কুসলভাৰো’’</span>তি। এতেনেৰ অকুসলঅব্যাকতভাৰাপি কুসলভাৰো ৰিয ন হেতুপটিবদ্ধাতি দস্সিতং হোতি। যং পনেকে মঞ্ঞেয্যুং ‘‘অহেতুকহেতুস্স অকুসলভাৰো ৰিয সহেতুকহেতূনম্পি সভাৰতোৰ কুসলাদিভাৰো, অঞ্ঞেসং তংসম্পযুত্তানং হেতুপটিবদ্ধো’’তি, তস্স উত্তরং ৰত্তুং <span class="bld">‘‘যদি চা’’</span>তিআদিমাহ। <span class="bld">অলোভো কুসলো ৰা সিযা অব্যাকতো ৰা</span>তি যদি অলোভো সভাৰতো কুসলো, সো কুসলসভাৰত্তা অব্যাকতো ন সিযা। অথ অব্যাকতো তংসভাৰত্তা কুসলো ন সিযা অলোভসভাৰস্স অদোসত্তাভাৰো ৰিয। যস্মা পন উভযথাপি হোতি, তস্মা যথা উভযথা হোন্তেসু সদ্ধাদীসু সম্পযুত্তেসু হেতুপটিবদ্ধং কুসলাদিভাৰং পরিযেসেথ, ন সভাৰতো, এৰং হেতূসুপি কুসলাদিতা অঞ্ঞপটিবদ্ধা পরিযেসিতব্বা, ন সভাৰতোতি যং ৰুত্তং ‘‘সম্পযুত্তহেতূসু সভাৰতোৰ কুসলাদিভাৰো’’তি, তং ন যুজ্জতি। সা পন পরিযেসিযমানা যোনিসোমনসিকারাদিপটিবদ্ধা <a name="V2.0253"></a> হোতীতি হেতূসু ৰিয সম্পযুত্তেসুপি যোনিসোমনসিকারাদিপটিবদ্ধো কুসলাদিভাৰো, ন হেতুপটিবদ্ধোতি সিদ্ধং হোতীতি অধিপ্পাযো।</p>
<p class="bodytext"><span class="bld">ৰিরুল়্হমূলা ৰিযা</span>তি এতেন মূলানি ৰিয মূলানীতি দস্সেতি। তেনেৰাহ <span class="bld">‘‘সুপ্পতিট্ঠিতভাৰসাধনেনা’’</span>তি। স্বাযং ‘‘কুসলো ধম্মো কুসলস্স, কুসলো ধম্মো অব্যাকতস্স, কুসলো ধম্মো কুসলাব্যাকতস্স, অকুসলো ধম্মো অকুসলস্স, অকুসলো ধম্মো অব্যাকতস্স, অকুসলো ধম্মো অকুসলাব্যাকতস্স, অব্যাকতো ধম্মো অব্যাকতস্সা’’তি এৰং সত্তধা <span class="bld">পঞ্হাৰারে</span> নিদ্দিট্ঠো। যং পন ৰুত্তং হেতুকিচ্চং দস্সেন্তেন ‘‘হেতূ হেতুসম্পযুত্তকানং ধম্মানং, তংসমুট্ঠানানঞ্চ রূপানং হেতুপচ্চযেন পচ্চযো’’তি (পট্ঠা॰ ১.১.১), তত্থ পঠমো হেতুসদ্দো পচ্চত্তনিদ্দিট্ঠো পচ্চযধম্মনিদ্দেসো, তেনস্স হেতুভাৰেন উপকারকতা হেতুপচ্চযতাতি দস্সেতি। দুতিযো পচ্চযুপ্পন্নৰিসেসনং, তেন ন যেসং কেসঞ্চি সম্পযুত্তকানং হেতূ হেতুপচ্চযেন পচ্চযো, অথ খো হেতুনা সম্পযুত্তানমেৰাতি দস্সেতি। ননু চ সম্পযুত্তসদ্দস্স <a name="M2.0270"></a> সাপেক্খত্তা দুতিযে হেতুসদ্দে অৰিজ্জমানেপি অঞ্ঞস্স অপেক্খিতব্বস্স অনিদ্দিট্ঠত্তা হেতূ অত্তনাৰ সম্পযুত্তকানং হেতুপচ্চযেন পচ্চযোতি অযমত্থো ৰিঞ্ঞাযতীতি? নাযমেকন্তো। হেতুসদ্দো হি পচ্চত্তনিদ্দিট্ঠো ‘‘হেতুপচ্চযেন পচ্চযো’’তি এত্থেৰ ব্যাৰটো যদা গয্হতি, ন তদা সম্পযুত্তৰিসেসনং হোতীতি সম্পযুত্তঅৰিসিট্ঠা যে কেচি গহিতা ভৰেয্যুন্তি। ননু চ যথা ‘‘অরূপিনো আহারা সম্পযুত্তকানং ধম্মানং, অরূপিনো ইন্দ্রিযা সম্পযুত্তকানং ধম্মান’’ন্তি চ ৰুত্তে দুতিযেন আহারগ্গহণেন, ইন্দ্রিযগ্গহণেন চ ৰিনাপি আহারিন্দ্রিযসম্পযুত্তকাৰ গয্হন্তি, এৰমিধাপি সিযাতি? ন, আহারিন্দ্রিযাসম্পযুত্তস্স ৰজ্জেতব্বস্স অভাৰতো। ৰজ্জেতব্বাভাৰতো হি তত্থ দুতিযে আহারিন্দ্রিযগ্গহণে অসতিপি তংসম্পযুত্তকাৰ গয্হন্তীতি তং ন কতং, ইধ পন ৰজ্জেতব্বং অত্থীতি কত্তব্বং দুতিযং হেতুগ্গহণং। এৰম্পি ‘‘হেতূ হেতুসম্পযুত্তকান’’ন্তি এত্থ হেতুসম্পযুত্তকানং সো এৰ সম্পযুত্তকহেতূতি ৰিসেসনস্স অকতত্তা যো কোচি হেতু যস্স কস্সচি হেতুসম্পযুত্তস্স হেতুপচ্চযেন পচ্চযোতি আপজ্জতীতি? নাপজ্জতি, পচ্চত্তনিদ্দিট্ঠস্সেৰ হেতুনো পুন সম্পযুত্তৰিসেসনভাৰেন ৰুত্তত্তা। এতদত্থমেৰ হি ৰিনাপি দুতিযেন হেতুসদ্দেন হেতুসম্পযুত্তভাৰে সিদ্ধেপি তস্স গহণং কতং।</p>
<p class="bodytext">অথ ৰা অসতি দুতিযে হেতুসদ্দে হেতুসম্পযুত্তকানং হেতুপচ্চযেন পচ্চযো, ন পন হেতূনন্তি এৰম্পি গহণং সিযাতি তন্নিৰারণত্থং সো ৰুত্তো। তেন হেতুসম্পযুত্তভাৰং যে লভন্তি, তেসং <a name="V2.0254"></a> সব্বেসং হেতূনং, অঞ্ঞেসম্পি হেতূ হেতুপচ্চযেন পচ্চযোতি দস্সিতং হোতি। যস্মা পন হেতুঝানমগ্গা পতিট্ঠামত্তাদিভাৰেন অঞ্ঞধম্মনিরপেক্খা, ন আহারিন্দ্রিযা ৰিয সাপেক্খা এৰ, তস্মা এতেস্বেৰ দুতিযং হেতাদিগ্গহণং কতং। আহারিন্দ্রিযা পন আহরিতব্বঈসিতব্বাপেক্খা এৰ, তস্মা তে ৰিনাপি দুতিযেন আহারিন্দ্রিযগ্গহণেন অত্তনা এৰ আহরিতব্বে, ঈসিতব্বে চ আহারিন্দ্রিযভূতে, অঞ্ঞে চ সম্পযুত্তকে পরিচ্ছিন্দন্তীতি তং তত্থ ন কতং। ইধ চ দুতিযেন হেতুগ্গহণেন পচ্চযুপ্পন্নানং হেতুনা, পচ্চযভূতেনেৰ চ সম্পযুত্তানং হেতূনং, অঞ্ঞেসঞ্চ পরিচ্ছিন্নত্তা পুন ৰিসেসেন কিচ্চং নত্থীতি পঞ্হাৰারে ‘‘কুসলা <a name="M2.0271"></a> হেতূ সম্পযুত্তকানং খন্ধান’’ন্তিআদীসু দুতিযং হেতুগ্গহণং ন কতন্তি দট্ঠব্বং।</p>
<p class="bodytext"><a name="para596"></a><span class="paranum">৫৯৬</span>. <span class="bld">আরম্মণভাৰেনা</span>তি ৰিসযভাৰেন, আলম্বিতব্বভাৰেনাতি অত্থো। <span class="bld">আরভিত্বাপী</span>তি <span class="bld">পি</span>-সদ্দেন ইমমত্থং দস্সেতি – রূপাযতনাদিমত্তে যস্মিং কিস্মিঞ্চি একস্মিং অট্ঠত্বা ‘‘যং যং ধম্মং আরব্ভা’’তি (পট্ঠা ১.১.২) অনিযমেন সব্বরূপাযতনানং…পে॰… সব্বধম্মাযতনানঞ্চ আরম্মণপচ্চযভাৰস্স ৰুত্তত্তা রূপাদিভেদেন ছব্বিধেসু সঙ্খতাসঙ্খতপঞ্ঞত্তিধম্মেসু ন কোচি ধম্মো আরম্মণপচ্চযো ন হোতীতি। স্বাযং আরম্মণপচ্চযভাৰো হেট্ঠা ৰিভাৰিতো এৰ। <span class="bld">আলম্বিত্বা</span>তি গহেত্বা। একন্তসারম্মণভাৰতো অনারব্ভ পৰত্তি এৰ নত্থীতি আহ <span class="bld">‘‘আরব্ভেৰা’’</span>তি। স্বাযং ‘‘কুসলো ধম্মো কুসলস্স, কুসলো ধম্মো অকুসলস্স, কুসলো ধম্মো অব্যাকতস্স, অকুসলো ধম্মো অকুসলস্স, কুসলস্স, অব্যাকতস্স, অব্যাকতো ধম্মো অব্যাকতস্স, কুসলস্স, অকুসলস্সা’’তি এৰং নৰপ্পকারো ৰেদিতব্বো।</p>
<p class="bodytext"><a name="para597"></a><span class="paranum">৫৯৭</span>. <span class="bld">জেট্ঠকট্ঠেনা</span>তি পমুখভাৰেন। অত্তাধীনানঞ্হি পতিভূতো ধম্মো অধিপতি। সো তেসং পমুখভাৰেন পৰত্ততি। ‘‘ছন্দৰতো কিং নাম ন সিজ্ঝতী’’তিআদিকং পুরিমাভিসঙ্খারূপনিস্সযং লভিত্বা উপ্পজ্জমানে চিত্তুপ্পাদে ছন্দাদযো ধুরভূতা জেট্ঠকভূতা সম্পযুত্তধম্মে সাধযমানা ৰসে ৰত্তযমানা হুত্বা পৰত্তন্তি, সম্পযুত্তধম্মা চ তেসং ৰসেন ৰত্তন্তি হীনাদিভাৰেন তদনুৰত্তনতো, তেন তে অধিপতিপচ্চযা হোন্তি। গরুকাতব্বম্পি আরম্মণং তন্নিন্নপোণপব্ভারানং অস্সাদনপচ্চৰেক্খণমগ্গফলানং অত্তনো ৰসে ৰত্তযমানং ৰিয পচ্চযো হোতি। তস্মা অযং অত্তাধীনানং পতিভাৰেন উপকারকত্তা অধিপতিপচ্চযোতি দট্ঠব্বো। <span class="bld">ছন্দাধিপতী</span>তি ছন্দসঙ্খাতো অধিপতি, ছন্দং ধুরং ছন্দং জেট্ঠকং কত্বা চিত্তুপ্পত্তিকালে উপ্পন্নস্স কত্তুকম্যতাছন্দস্সেতং নামং। সেসেসুপি এসেৰ নযো। কস্মা পন যথা হেতুপচ্চযনিদ্দেসে <a name="V2.0255"></a> ‘‘হেতূ হেতুসম্পযুত্তকান’’ন্তি (পট্ঠা॰ ১.১.১) ৰুত্তং, এৰমিধ ‘‘অধিপতী অধিপতিসম্পযুত্তকান’’ন্তি অৰত্বা ‘‘ছন্দাধিপতি ছন্দসম্পযুত্তকান’’ন্তিআদিনা (পট্ঠা॰ ১.১.৩) নযেন ৰুত্তন্তি? একক্খণে <a name="M2.0272"></a> অভাৰতো। হেতৰো হি দ্বে তযোপি একক্খণে হেতুপচ্চযা হোন্তি, মূলট্ঠেন উপকারকভাৰস্স অৰিজহনতো। অধিপতি পন জেট্ঠকট্ঠেন উপকারকো, ন চ একক্খণে বহূ জেট্ঠকা হোন্তি। তস্মা একতো উপ্পন্নানম্পি তেসং একক্খণে অধিপতিপচ্চযভাৰো নত্থীতি ‘‘অধিপতী অধিপতিসম্পযুত্তকান’’ন্তি অৰত্বা ‘‘ছন্দাধিপতি ছন্দসম্পযুত্তকান’’ন্তিআদিনা নযেন ৰুত্তং।</p>
<p class="bodytext"><span class="bld">যং যং ধম্ম</span>ন্তি যং যং আরম্মণধম্মং। <span class="bld">গরুং কত্বা</span>তি গরুকারচিত্তীকারৰসেন ৰা অস্সাদনৰসেন ৰা গরুকারিকং লদ্ধব্বং অৰিজহিতব্বং অনৰঞ্ঞাতং কত্বা। <span class="bld">তে তে ধম্মা</span>তি তে তে গরুকাতব্বা ধম্মা। <span class="bld">তেসং তেস</span>ন্তি তংতংগরুকারকধম্মানং। <span class="bld">অধিপতিপচ্চযেনা</span>তি আরম্মণাধিপতিপচ্চযেন। স্বাযং ‘‘কুসলো ধম্মো কুসলস্স সহজাতারম্মণেহি, অকুসলস্স আরম্মণেনেৰ, অব্যাকতস্স সহজাতারম্মণেহি, কুসলাব্যাকতস্স সহজাতেনেৰাতি কুসলমূলা চত্তারো, অকুসলো ধম্মো অকুসলস্স সহজাতারম্মণেহি, অব্যাকতস্স সহজাতেনেৰ, তথা অকুসলাব্যাকতস্সাতি অকুসলমূলা তযো, অব্যাকতো ধম্মো অব্যাকতস্স সহজাতারম্মণেহি, কুসলস্স আরম্মণেনেৰ, তথা অকুসলস্সাতি অব্যাকতমূলা তযো’’তি সঙ্খেপতো দসপ্পকারো অধিপতিপচ্চযো। এত্থ চ সত্তধা সহজাতাধিপতি, সত্তধা আরম্মণাধিপতি ৰেদিতব্বো।</p>
<p class="bodytext"><a name="para598"></a><span class="paranum">৫৯৮</span>. অন্তরাযতীতি অন্তরং, ব্যৰধাযকন্তি অত্থো। নাস্স অন্তরং ৰিজ্জতীতি অনন্তরো, অনন্তরো চ সো পচ্চযো চাতি <span class="bld">অনন্তরপচ্চযো</span>। ‘‘অত্থানন্তরতা অনন্তরপচ্চযো, কালানন্তরতা সমনন্তরপচ্চযো’’তিআদিনা বহুধা পপঞ্চযন্তি, অসারং গন্থৰিত্থারং করোন্তি। যথা পৰত্তিওকাসদানৰিসেসভাৰেন নত্থিৰিগতপচ্চযা ৰুত্তা, ন এৰং অনন্তরসমনন্তরপচ্চযা, এতে পন চিত্তনিযমহেতুভাৰেন ৰুত্তাতি তং চিত্তনিযমহেতুভাৰং দস্সেতুং <span class="bld">‘‘যো হি এসা’’</span>তিআদি আরদ্ধং। তত্থ <span class="bld">মনোৰিঞ্ঞাণধাতূতিআদি চিত্তনিযমো</span>তি এত্থ <span class="bld">আদি</span>-সদ্দেন সন্তীরণানন্তরা ৰোট্ঠব্বনং, চুতিঅনন্তরা পটিসন্ধীতি যস্স যস্স চিত্তস্স অনন্তরা যং যং চিত্তং উপ্পজ্জতি, তস্স তস্স তদনন্তরুপ্পাদনিযমো তংতংসহকারিপচ্চযৰিসিট্ঠস্স পুরিমপুরিমচিত্তস্সেৰ ৰসেন ইজ্ঝতীতি দস্সেতি।</p>
<p class="bodytext"><span class="bld">অত্থানন্তরতাযা</span>তি <a name="M2.0273"></a> অত্থেন কেনচি ধম্মেন অনন্তরতায। <span class="bld">কালানন্তরতাযা</span>তি কালভেদেন অনন্তরতায <a name="V2.0256"></a>। <span class="bld">আচরিযান</span>ন্তি ইধাপি <span class="bld">রেৰতাচরিয</span>মেৰ সন্ধায ৰুত্তং। <span class="bld">তত্থা</span>তি তস্মিং কালানন্তরতায সমনন্তরপচ্চযভাৰে, তস্মিং ৰা যথাৰুত্তৰিরোধে। <span class="bld">ভাৰনাবলেন পন ৰারিতত্তা</span>তি এত্থ যথা রুক্খস্স ৰেধে দিন্নে পুপ্ফিতুং সমত্থস্সেৰ পুপ্ফনং ন হোতি, ৰেধে পন অপনীতে তায এৰ সমত্থতায পুপ্ফনং হোতি, এৰমিধাপি ভাৰনাবলেন ৰারিতত্তা সমুট্ঠাপনসমত্থস্সেৰ অসমুট্ঠাপনং, তস্মিঞ্চ অপগতে তায এৰ সমত্থতায সমুট্ঠাপনং হোতীতি অধিপ্পাযো। তম্পি ৰচনং <span class="bld">কালানন্তরতা নত্থি</span> সত্তাহাদিনা কালেন অন্তরিতভাৰতো। <span class="bld">এতদেৰ</span> ‘‘কালন্তরিততা অত্থি’’ ইচ্চেৰ <span class="bld">ৰদাম</span>। ননু চ কালো নাম কোচি পরমত্থতো নত্থীতি ৰদেয্যাতি আসঙ্কন্তো আহ <span class="bld">‘‘কালানন্তর…পে॰… লদ্ধী’’</span>তি।</p>
<p class="bodytext"><span class="bld">ব্যঞ্জনমত্ততোৰেত্থ নানাকরণং পচ্চেতব্বং, ন অত্থতো</span>তি উপচযসন্ততিঅধিৰচননিরুত্তিপদানং ৰিয সদ্দত্থমত্ততো নানাকরণং, ন ৰচনীযত্থতোতি অধিপ্পাযো। তেনেৰ সদ্দত্থৰিসেসং দস্সেতুং <span class="bld">‘‘কথ’’</span>ন্তিআদিমাহ। তত্থ পুরিমপচ্ছিমানং নিরোধুপ্পাদন্তরাভাৰতো নিরন্তরুপ্পাদনসমত্থতা অনন্তরপচ্চযভাৰো। রূপকলাপানং ৰিয সণ্ঠানাভাৰতো, পচ্চযপচ্চযুপ্পন্নানং সহাৰট্ঠানাভাৰতো চ ‘‘ইদমিতো হেট্ঠা, উদ্ধং, তিরিয’’ন্তি ৰিভাগাভাৰা অত্তনা একত্তমিৰ উপনেত্বা সুট্ঠু অনন্তরভাৰেন উপ্পাদনসমত্থতা সমনন্তরপচ্চযতা। <span class="bld">উপ্পাদনসমত্থতা</span>তি চ অব্যাপারত্তা ধম্মানং যস্মিং যদাকারে নিরুদ্ধে, ৰত্তমানে ৰা সতি তংতংৰিসেসৰন্তো ধম্মা হোন্তি, তস্স সোৰ আকারো ৰুচ্চতীতি দট্ঠব্বো। ধম্মানং পৰত্তিমত্তমেৰ চ উপাদায কালৰোহারোতি নিরোধা ৰুট্ঠহন্তস্স নেৰসঞ্ঞানাসঞ্ঞাযতনফলসমাপত্তীনং <a name="M2.0274"></a> অসঞ্ঞভৰা চৰন্তস্স, পুরিমচুতিপচ্ছিমপটিসন্ধীনঞ্চ নিরোধুপ্পাদনিরন্তরতায কালন্তরতা নত্থি। ন হি তেসং অন্তরা অরূপধম্মপ্পৰত্তি অত্থি, যং উপাদায কালন্তরতা ৰুচ্চেয্য, ন চ রূপধম্মপ্পৰত্তি অরূপধম্মপ্পৰত্তিযা অন্তরং করোতি অঞ্ঞসন্তানত্তা। রূপারূপসন্ততিযো হি দ্বে অঞ্ঞমঞ্ঞং ৰিসদিসসভাৰত্তা অঞ্ঞমঞ্ঞূপকারভাৰেন পৰত্তমানাপি ৰিসুংযেৰ হোন্তি। একসন্ততিযঞ্চ পুরিমপচ্ছিমানং মজ্ঝে পৰত্তমানং তংসন্ততিপরিযাপন্নতায অন্তরকারকং হোতি। তাদিসঞ্চ কিঞ্চি নেৰসঞ্ঞানাসঞ্ঞাযতনফলসমাপত্তীনং মজ্ঝে নত্থি, ন চ অভাৰো অন্তরকারকো হোতি অভাৰত্তা এৰ। তস্মা জৰনানন্তরস্স জৰনস্স ৰিয, ভৰঙ্গানন্তরস্স ভৰঙ্গস্স ৰিয চ নিরন্তরতা সুট্ঠু অনন্তরতা হোতীতি তথা উপ্পাদনসমত্থতা নেৰসঞ্ঞানাসঞ্ঞাযতনচুতীনম্পি দট্ঠব্বা। উপ্পত্তিযা পচ্চযভাৰো চেত্থ অনন্তরপচ্চযাদীনং পাকটোতি উপ্পাদনসমত্থতাৰ ৰুত্তা <a name="V2.0257"></a>। পচ্চুপ্পন্নানং পন ধম্মানং পুব্বন্তাপরন্তপরিচ্ছেদেন গহিতানং উপ্পজ্জতীতি ৰচনং অলভন্তানং ‘‘অতীতো ধম্মো পচ্চুপ্পন্নস্স ধম্মস্স অনন্তরপচ্চযেন পচ্চযো’’তিআদিনা (পট্ঠা॰ ২.১৮.৪) অনন্তরাদিপচ্চযভাৰো ৰুত্তোতি ন সো উপ্পত্তিযা এৰাতি ৰিঞ্ঞাযতি। ন হি কুসলাদিগ্গহণং ৰিয পচ্চুপ্পন্নগ্গহণং অপরিচ্ছেদং। যতো উপ্পত্তিমত্তসমঙ্গিনো এৰ গহণং সিযা। তেনেৰ চ অতীতত্তিকে পটিচ্চৰারাদযো ন সন্তীতি। তস্স ‘‘কুসলো ধম্মো কুসলস্স, কুসলো ধম্মো অব্যাকতস্স, অকুসলো ধম্মো অকুসলস্স, অকুসলো ধম্মো অব্যাকতস্স, অব্যাকতো ধম্মো অব্যাকতস্স, অব্যাকতো ধম্মো কুসলস্স, অব্যাকতো ধম্মো অকুসলস্সা’’তি সত্তধা ভেদো ৰেদিতব্বো।</p>
<p class="bodytext"><a name="para599"></a><span class="paranum">৫৯৯</span>. <span class="bld">উপ্পজ্জমানোৰ সহ উপ্পাদনভাৰেনা</span>তি এত্থাপি উপ্পত্তিযা পচ্চযভাৰেন পাকটেন ঠিতিযাপি পচ্চযভাৰং নিদস্সেতীতি দট্ঠব্বং, অঞ্ঞথা পদীপনিদস্সনং ন যুজ্জেয্য। পদীপো হি পভাসস্স ঠিতিযাপি পচ্চযো, ন উপ্পত্তিযা এৰ। পচ্চযুপ্পন্নানং সহজাতভাৰেন উপকারকতা সহজাতপচ্চযতা। <span class="bld">ওক্কন্তিক্খণে</span>তি পটিসন্ধিক্খণে। তস্মিং হি খণে নামরূপং ওক্কন্তং ৰিয পরলোকতো আগন্ত্বা ইধ মাতুকুচ্ছিআদিং পৰিসন্তং ৰিয উপ্পজ্জতি, তস্মা সো খণো ওক্কন্তিক্খণোতি ৰুচ্চতি। এত্থ চ <span class="bld">রূপ</span>ন্তি হদযৰত্থুযেৰ অধিপ্পেতং। তঞ্হি নামস্স, নামঞ্চ তস্স সহজাতপচ্চযো হোতি। <span class="bld">চিত্তচেতসিকা</span>তি পৰত্তিযং চত্তারো খন্ধা পটিসন্ধিক্খণে চিত্তসমুট্ঠানানং অভাৰতো। <span class="bld">রূপিনো ধম্মা</span>তি হদযৰত্থুং সন্ধাযাহ। তত্থ যদিপি পুব্বে ‘‘ওক্কন্তিক্খণে নামরূপ’’ন্তি ৰুত্তং, তথাপি তেন খণন্তরে সহজাতপচ্চযভাৰো রূপধম্মানং ন নিৰারিতোতি তন্নিৰারণত্থমিদং ৰুত্তন্তি গহেতব্বং। <span class="bld">কিঞ্চি কালে</span>তি কেচি কিস্মিঞ্চি কালেতি অত্থো, তেন রূপিনো ধম্মা কেচি ৰত্থুভূতা কিস্মিঞ্চি পটিসন্ধিকালেতি অঞ্ঞেসং রূপধম্মানং, ৰত্থুনো চ পৰত্তিযং অরূপধম্মানং <a name="M2.0275"></a> সহজাতপচ্চযভাৰং পুব্বে অনিৰারিতং নিৰারেতি। এৰঞ্চ কত্বা ‘‘কিঞ্চি কাল’’ন্তি ৰা ‘‘কিস্মিঞ্চি কালে’’তি ৰা ৰত্তব্বে তথা অৰত্বা ৰিভত্তিৰিপল্লাসং কত্বা ৰুত্তং। তেন <span class="bld">কিঞ্চী</span>তি উপযোগেকৰচনং। <span class="bld">‘‘রূপিনো ধম্মা’’</span>তি এতেন সম্বন্ধে পচ্চত্তবহুৰচনং জাযতি। <span class="bld">‘‘কালে’’</span>তি এতেন সম্বন্ধে ভুম্মেকৰচনন্তি দীপিতন্তি ৰেদিতব্বং। পুরিমেন চ ‘‘একো খন্ধো, ৰত্থু চ তিণ্ণন্নং খন্ধান’’ন্তি (পট্ঠা॰ ১.১.৪১৯) আদিৰচনেন নামসহিতং এৰ ৰত্থু নামস্স পচ্চযোতি ৰত্তব্বে আপন্নে ইতরেন কেৰলস্স চ তথাৰত্তব্বতং দস্সেতি। স্বাযং সহজাতপচ্চযো ‘‘কুসলো ধম্মো কুসলস্স, অব্যাকতস্স, কুসলাব্যাকতস্স, অকুসলো ধম্মো অকুসলস্স <a name="V2.0258"></a>, অব্যাকতস্স, অকুসলাব্যাকতস্স, অব্যাকতো ধম্মো অব্যাকতস্স, কুসলাব্যাকতো ধম্মো অব্যাকতস্স, অকুসলাব্যাকতো ধম্মো অব্যাকতস্সা’’তি (পট্ঠা॰ ১.১.৪১৯) নৰৰিধো ৰেদিতব্বো।</p>
<p class="bodytext"><a name="para600"></a><span class="paranum">৬০০</span>. অত্তনো উপকারকস্স উপকারকতা অঞ্ঞমঞ্ঞপচ্চযতা। তথা হিস্স তিদণ্ডং নিদস্সিতং। উপকারকতা চ অঞ্ঞমঞ্ঞতাৰসেনেৰ দট্ঠব্বা, ন সহজাততাদিৰসেন। সহজাতাদিপচ্চযো হোন্তোযেৰ হি কোচি অঞ্ঞমঞ্ঞপচ্চযো ন হোতি, ন চ সহজাতাদিপচ্চযধম্মেহি ৰিনা ইমস্স পৰত্তি অত্থি। তথা হি সহজাতাদিপচ্চযো চ হোন্তোযেৰ হি কোচি অঞ্ঞমঞ্ঞপচ্চযো হোতি। যদি চ অত্তনো উপকারকস্স উপকারকতামত্তং অঞ্ঞমঞ্ঞপচ্চযো সিযা, পুরেজাতপচ্ছাজাতভাৰেন উপকারস্স উপকারকা ৰত্থুখন্ধা অঞ্ঞমঞ্ঞপচ্চযা সিযুং, ন চ তং ইচ্ছিতং। তেন ৰুত্তং ‘‘উপকারকতা চ অঞ্ঞমঞ্ঞৰসেনেৰ দট্ঠব্বা’’তি। অযঞ্চ উপ্পত্তিযা, ঠিতিযা চ উপকারকোতি ৰেদিতব্বো। অযং পন ‘‘কুসলো ধম্মো কুসলস্স, অকুসলো ধম্মো অকুসলস্স, অব্যাকতো ধম্মো অব্যাকতস্সা’’তি তিৰিধো ৰেদিতব্বো।</p>
<p class="bodytext"><a name="para601"></a><span class="paranum">৬০১</span>. তরুআদীনং পথৰী ৰিয অধিট্ঠানাকারেন পথৰীধাতু সেসধাতূনং, চক্খাদযো চক্খুৰিঞ্ঞাণাদীনং উপকারকা চিত্তকম্মস্স পটাদযো ৰিয নিস্সযাকারেন খন্ধাদযো তংতংনিস্সযানং খন্ধাদীনং। পথৰীধাতুযং পতিট্ঠায এৰ হি সেসধাতুযো উপাদারূপানি ৰিয যথাসকং কিচ্চং করোন্তি।</p>
<p class="bodytext"><span class="bld">অধিট্ঠানাকারেনা</span>তি <a name="M2.0276"></a> আধারাকারেন। আধারাকারো চেত্থ তেসং সাতিসযং তদধীনৰুত্তিতায ৰেদিতব্বো। যতো ভূতানি অনিদ্দিসিতব্বট্ঠানানি ৰুচ্চন্তি, এৰঞ্চ কত্বা চক্খাদীনম্পি অধিট্ঠানাকারেন উপকারকতা সুট্ঠু যুজ্জতি। ন হি যথাৰুত্তং তদধীনৰুত্তিতাৰিসেসং মুঞ্চিত্বা অঞ্ঞো চক্খাদীসু অদেসকানং অরূপধম্মানং অধিট্ঠানাকারো সম্ভৰতি। যদিপি যং যং ধম্মং পটিচ্চ যে যে ধম্মা উপ্পজ্জন্তি, তেসং সব্বেসং তদধীনৰুত্তিভাৰো। যেন পন পচ্চযভাৰৰিসেসেন চক্খাদীনং পটুমন্দভাৰেসু চক্খুৰিঞ্ঞাণাদযো তদনুৰিধানাকারেনেৰ পৰত্তন্তি, স্বাযমিধ তেসং তদধীনৰুত্তিতাসিদ্ধো ৰিসেসোতি। এৰঞ্হি পচ্চযভাৰসামঞ্ঞে সতিপি আরম্মণপচ্চযতো নিস্সযপচ্চযস্স ৰিসেসো ৰিভাৰিতো হোতি। স্বাযং নযো হেট্ঠা পকাসিতোৰ। <span class="bld">ছট্ঠো পনা</span>তি এত্থ ‘‘রূপিনো <a name="V2.0259"></a> ধম্মা অরূপীনং ধম্মানং কিস্মিঞ্চি কালে’’তি ইদং ন লব্ভতি। যং পনেত্থ লব্ভতি ‘‘রূপিনো ধম্মা কেচী’’তি, তত্থ তে এৰ ধম্মে দস্সেতুং <span class="bld">‘‘চক্খাযতন’’</span>ন্তিআদি নিদ্দিট্ঠং। <span class="bld">যং রূপ</span>ন্তি হদযৰত্থুং সন্ধায ৰুত্তং। অযং পন নিস্সযপচ্চযো তেরসৰিধো। কথং? সহজাততো কুসলমূলা তযো, তথা অকুসলমূলা, অব্যাকতমূলেসু পন পুরেজাতং লব্ভতি। অব্যাকতঞ্হি অব্যাকতস্স সহজাতম্পি পচ্চযো হোতি, পুরেজাতম্পি কুসলস্স পুরেজাতমেৰ, তথা অকুসলস্স, কুসলাব্যাকতং সহজাতপুরেজাততো কুসলস্স, সহজাততো এৰ অব্যাকতস্স, তথা অকুসলাব্যাকত’’ন্তি এৰং তেরস।</p>
<p class="bodytext"><a name="para602"></a><span class="paranum">৬০২</span>. <span class="bld">তদধীনৰুত্তিতায অত্তনো ফলেন নিস্সিতো</span>তি যং কিঞ্চি কারণং নিস্সযোতি ৰত্বা তত্থ যো ভুসো নিস্সযো, তং <span class="bld">উপনিস্সযো</span>তি নিদ্ধারেতি। <span class="bld">বলৰকারণভাৰেন উপকারকো</span>তি আরম্মণভাৰৰসেন অনন্তরং অনুরূপচিত্তুপ্পাদনসমত্থতাৰসেন, কেৰলঞ্চ বলৰন্তং কারণং হুত্বা উপকারকো। তেনাহ <span class="bld">‘‘সো’’</span>তিআদি।</p>
<p class="bodytext">তত্থ <span class="bld">দানং দত্বা</span>তি দেয্যধম্মং চজিত্বা। যায ৰা চেতনায সো দিয্যতি, সা চেতনা দানং। <span class="bld">দত্বা</span>তি তং চেতনং পরিযোদপেত্বা ৰিসুদ্ধং কত্বা। <span class="bld">সীলং সমাদিযিত্বা</span>তি পঞ্চঙ্গদসঙ্গাদিৰসেন নিচ্চসীলং গণ্হিত্বা। ইমিনা সমাদানৰিরতিযেৰ দস্সিতা, সম্পত্তৰিরতিসমুচ্ছেদৰিরতিযো পন লোকে ‘‘সীল’’ন্তি অপাকটত্তা ন ৰুত্তা। কিঞ্চাপি ন ৰুত্তা, আরম্মণপচ্চযো <a name="M2.0277"></a> পন হোন্তিযেৰ। তত্থ সমুচ্ছেদৰিরতি সেক্খানংযেৰ কুসলস্স আরম্মণং হোতি, ন ইতরেসং। <span class="bld">উপোসথকম্ম</span>ন্তি ‘‘পাণং ন হনে, ন চাদিন্নমাদিযে’’তি (সু॰ নি॰ ৪০২) এৰং ৰুত্তং উপোসথসীলং। <span class="bld">তং গরুং কত্বা পচ্চৰেক্খতী</span>তি তং যথাৰুত্তং কুসলং সেক্খোপি পুথুজ্জনোপি পচ্চৰেক্খতি, অরহাপি তং পচ্চৰেক্খতেৰ। অরহতোপি হি পুব্বে কতং কুসলং কুসলমেৰ। যেন পন চিত্তেন পচ্চৰেক্খতি, তং কিরিযচিত্তং নাম হোতি। তস্মা ‘‘কুসলো কুসলস্সা’’তি ইমস্মিং অধিকারে ন লব্ভতি। <span class="bld">পুব্বে সুচিণ্ণানী</span>তি ‘‘দত্বা কত্বা’’তি হি আসন্নকতানি ৰুত্তানি, ইমিনা ন আসন্নকতানীতি ৰেদিতব্বানি, দানাদীহি ৰা সেসানি কামাৰচরকুসলানি দস্সেতুং ইদং ৰুত্তং। <span class="bld">ঝানা ৰুট্ঠহিত্বা</span>তি ঝানং সমাপন্নো ঝানতো ৰুট্ঠহিত্বা। ‘‘ঝানং ৰুট্ঠহিত্বা’’তিপি পাল়ি। <span class="bld">সেক্খা গোত্রভু</span>ন্তি সোতাপন্নং সন্ধায ৰুত্তং। সো হি গোত্রভুং পচ্চৰেক্খতি। <span class="bld">‘‘ৰোদান’’</span>ন্তি ইদং পন সকদাগামিঅনাগামিনো সন্ধায ৰুত্তং। তেসঞ্হি তং চিত্তং ৰোদানং নাম হোতি। <span class="bld">সেক্খা</span>তি সোতাপন্নসকদাগামিঅনাগামিনো <a name="V2.0260"></a>। <span class="bld">মগ্গা ৰুট্ঠহিত্বা</span>তি মগ্গফলভৰঙ্গাতিক্কমৰসেন অত্তনা পটিলদ্ধমগ্গা ৰুট্ঠহিত্বা, সুদ্ধমগ্গতোযেৰ পন ৰুট্ঠায পচ্চৰেক্খণং নাম নত্থি। <span class="bld">আদি</span>-সদ্দেন ‘‘কুসলং অনিচ্চতো দুক্খতো অনত্ততো ৰিপস্সন্তী’’তি (পট্ঠা॰ ১.১.৪০৪) এৰমাদিং সঙ্গণ্হাতি। যদিপি নানত্তং অকত্বাৰ ৰিভত্তো, তথাপি ইদম্পি আরম্মণাধিপতিআরম্মণূপনিস্সযানং ৰিসেসোতি দস্সেতুং <span class="bld">‘‘তত্থা’’</span>তিআদি ৰুত্তং।</p>
<p class="bodytext"><span class="bld">নেসং</span> চিত্তচেতসিকানং অনন্তরপচ্চযঅনন্তরূপনিস্সযানং নিক্খেপৰিসেসো অত্থি। যস্মা পুরিমো অব্যাকতধম্মৰসেন পৰত্তো, ইতরো কুসলাদিৰসেনপীতি সোপি নিক্খেপৰিসেসো <span class="bld">অত্থতো একীভাৰমেৰ গচ্ছতি</span> সব্বেসুপি চিত্তুপ্পাদেসু তদুভযস্স ইচ্ছিতব্বত্তা। <span class="bld">এৰং সন্তেপী</span>তিআদি অনন্তরঅনন্তরূপনিস্সযানং ৰিসেসদস্সনং। <span class="bld">যথা হী</span>তিআদি অনন্তরূপনিস্সযস্স সম্ভৰদস্সনং।</p>
<p class="bodytext"><span class="bld">পকতো</span>তি এত্থ <span class="bld">প</span>-কারো উপসগ্গো, সো অত্তনো ফলস্স উপ্পাদনসমত্থভাৰেন সুট্ঠুকততং দীপেতি। তথা চ কতং অত্তনো সন্তানে কতং হোতীতি আহ <span class="bld">‘‘অত্তনো সন্তানে’’</span>তিআদি। করণঞ্চ দুৰিধং নিপ্ফাদনং, উপসেৰনঞ্চাতি তং দস্সেতুং <span class="bld">‘‘নিপ্ফাদিতো ৰা’’</span>তিআদি ৰুত্তং। তত্থ <span class="bld">নিপ্ফাদনং</span> <a name="M2.0278"></a> হেতুপচ্চযসমোধানেন ফলস্স নিব্বত্তনং। <span class="bld">উপসেৰনং</span> পন কাযে অল্লীযাপনৰসেন উপযোগূপসেৰনং, ৰিজাননসঞ্জাননাদীনং ৰসেন আরম্মণূপসেৰনঞ্চ। তেনেৰ অনাগতানম্পি উতুসম্পদাদীনং আরম্মণূপসেৰনেন উপসেৰিতানং পকতূপনিস্সযতা ৰুত্তা হোতি, পগেৰ অতীতপচ্চুপ্পন্নানং। পচ্চুপ্পন্নস্সাপি হি ‘‘পচ্চুপ্পন্নং উতুভোজনং সেনাসনং উপনিস্সায ঝানং উপ্পাদেতী’’তিআদিৰচনতো (পট্ঠা॰ ২.১৮.৮) পকতূপনিস্সযভাৰো লব্ভতীতি। <span class="bld">পকতিযা এৰা</span>তি পচ্চযন্তরসঙ্কররহিতেন অত্তনো সভাৰেনেৰ। <span class="bld">উপনিস্সযো</span>তি বলৰকারণং কত্বা। <span class="bld">অনেকপ্পকারতো পভেদো ৰেদিতব্বো</span> পঞ্হাৰারে আগতনযেন। পচ্চযৰারে পন –</p>
<p class="indent">‘‘পুরিমা পুরিমা কুসলা ধম্মা পচ্ছিমানং পচ্ছিমানং কুসলানং ধম্মানং উপনিস্সযপচ্চযেন পচ্চযো, পুরিমা পুরিমা কুসলা ধম্মা পচ্ছিমানং পচ্ছিমানং অকুসলানং ধম্মানং কেসঞ্চি, কুসলা অব্যাকতানং, অকুসলা অকুসলানং, কুসলানং কেসঞ্চি, অকুসলা অব্যাকতানং, অব্যাকতা অব্যাকতানং, অব্যাকতা কুসলানং, অব্যাকতা অকুসলানং <a name="V2.0261"></a>, পুগ্গলোপি, সেনাসনম্পি উপনিস্সযপচ্চযেন পচ্চযো’’তি (পট্ঠা॰ ১.১.৯)।</p>
<p class="bodytext">তত্থ যে পুরিমা যেসং পচ্ছিমানং অনন্তরূপনিস্সযো হোন্তি, তে তেসং সব্বেসম্পি একন্তেনেৰ হোন্তি, ন কেসঞ্চি কদাচি। তস্মা যেসু পদেসু অনন্তরূপনিস্সযো লব্ভতি, তেসু ‘‘কেসঞ্চী’’তি ন সক্কা ৰত্তুন্তি ন ৰুত্তং। যে পন পুরিমা যেসং পচ্ছিমানং আরম্মণূপনিস্সযো ৰা পকতূপনিস্সযো ৰা হোন্তি, তে তেসং, ন সব্বেসং একন্তেন হোন্তি। যেসং উপ্পত্তিৰিবন্ধকা পচ্চযা বলৰন্তো হোন্তি, তেসং ন ভৰন্তি, ইতরেসং ভৰন্তি। তস্মা যেসু পদেসু অনন্তরপচ্চযো ন লব্ভতি, তেসু ‘‘কেসঞ্চী’’তি ৰুত্তং। সিদ্ধানং পচ্চযধম্মানং যেহি পচ্চযুপ্পন্নেহি ভৰিতব্বং, তেসং ‘‘কেসঞ্চী’’তি অযমেত্থ অত্থো।</p>
<p class="bodytext">কসিণপঞ্ঞত্তিযা আরম্মণূপনিস্সযতাভাৰতো একচ্চায পঞ্ঞত্তিযা সদ্ধিং সব্বো ধম্মো আরম্মণূপনিস্সযো, অনন্তরাতীতো চিত্তচেতসিকরাসি অনন্তরূপনিস্সযো, কুসলাকুসলৰিপাককিরিযারূপৰসেন পঞ্চৰিধো <a name="M2.0279"></a> পকতূপনিস্সযোতি অযমেত্থ সঙ্খেপো। ৰিত্থারো পন <span class="bld">পট্ঠানট্ঠকথাযং</span> ৰেদিতব্বো।</p>
<p class="bodytext"><a name="para603"></a><span class="paranum">৬০৩</span>. <span class="bld">পঠমতর</span>ন্তি পচ্চযুপ্পন্নতো পুরেতরং। অযঞ্হি পুরেজাতপচ্চযো রূপধম্মৰসেনেৰ লব্ভতি। পচ্চযুপ্পন্নো চ অরূপধম্মাযেৰ। তেনাহ <span class="bld">‘‘ৰত্তমানভাৰেন উপকারকো’’</span>তি। নিস্সযারম্মণাকারাদীহি ৰিসিট্ঠা পুরেজাতভাৰেন ৰিনা উপকারকভাৰং অগচ্ছন্তানং ৰত্থারম্মণানং পুরেজাতাকারেন উপকারকতা পুরেজাতপচ্চযতা। এৰং ৰত্থারম্মণৰসেন দুৰিধে পুরেজাতপচ্চযে <span class="bld">‘‘চক্খাযতন’’</span>ন্তিআদি ৰত্থুৰসেন ৰুত্তং, <span class="bld">‘‘রূপারম্মণ’’</span>ন্তিআদি আরম্মণৰসেন।</p>
<p class="bodytext"><span class="bld">যং রূপ</span>ন্তি হদযৰত্থুং সন্ধাযাহ। তত্থ <span class="bld">‘‘কিঞ্চি কালে’’</span>তি পৰত্তিকালৰসেন ৰুত্তং। <span class="bld">‘‘কিঞ্চি কালেন’’</span> ইতি পটিসন্ধিকালৰসেন। যানি আরম্মণপুরেজাতেন ৰিনা ন ৰত্তন্তি, তেসং চক্খুৰিঞ্ঞাণাদীনং আরম্মণপুরেজাতদস্সনেন মনোদ্বারেপি যং যং আরম্মণপুরেজাতেন ৰত্ততি, তস্স তস্স আরম্মণপচ্চযভূতং সব্বং রূপরূপং আরম্মণপুরেজাতন্তি দস্সিতমেৰ হোতি। তথা হি ৰুত্তং <span class="bld">পঞ্হাৰারে</span> ‘‘আরম্মণপুরেজাতং সেক্খা ৰা পুথুজ্জনা ৰা চক্খুং অনিচ্চতো <a name="V2.0262"></a> দুক্খতো অনত্ততো ৰিপস্সন্তী’’তিআদি (পট্ঠা॰ ১.১.৪২৪)। ‘‘অব্যাকতো ধম্মো অব্যাকতস্স ধম্মস্স পুরেজাতপচ্চযেন পচ্চযো, অব্যাকতো ধম্মো কুসলস্স ধম্মস্স পুরেজাতপচ্চযেন পচ্চযো, অব্যাকতো ধম্মো অকুসলস্স ধম্মস্স পুরেজাতপচ্চযেন পচ্চযো’’তি (পট্ঠা॰ ১.১.৪২৪) অব্যাকতমূলকা তযোৰ ৰারা। তে চ পচ্চেকং ৰত্থুপুরেজাতং, আরম্মণপুরেজাতন্তি দ্বিধা ৰিভত্তা।</p>
<p class="bodytext"><a name="para604"></a><span class="paranum">৬০৪</span>. পচ্চযুপ্পন্নধম্মস্স পুরেতরং সিদ্ধভাৰে সতি পচ্চযধম্মস্স পচ্ছাজাততাতি ৰুত্তং <span class="bld">‘‘পুরেজাতান’’</span>ন্তি। অযঞ্চ নযো রূপধম্মেসু এৰ লব্ভতি, ন অরূপধম্মেসূতি ৰুত্তং <span class="bld">‘‘রূপধম্মান’’</span>ন্তি। যদি পচ্চযুপ্পন্নধম্মা পুরেতরমেৰ জাতা, কথং পচ্চযভাৰোতি আহ <span class="bld">‘‘উপথম্ভকত্তেনা’’</span>তি। পচ্ছাজাতেন হি ৰিনা সন্তানাৰিচ্ছেদহেতুভাৰং অগচ্ছন্তানং ধম্মানং যে পচ্ছাজাতাকারেন উপকারকা, তেসং সা ৰিপ্পযুত্তাকারাদীহি ৰিসিট্ঠা উপকারকতা <a name="M2.0280"></a> পচ্ছাজাতপচ্চযতা। এৰং সব্বপচ্চযানং পচ্চযন্তরাকারৰিসিট্ঠা উপকারকতা যোজেতব্বা। <span class="bld">‘‘গিজ্ঝপোতকসরীরানং আহারাসাচেতনা ৰিযা’’</span>তি এতেন মনোসঞ্চেতনাহারৰসেন পৰত্তমানেহি অরূপধম্মেহি রূপকাযস্স উপত্থম্ভিতভাৰং দস্সেতি। তেনেৰ ‘‘আহারাসা ৰিযা’’তি অৰত্বা চেতনাগ্গহণং কতং। <span class="bld">কাযস্সা</span>তি চতুসমুট্ঠানিকভূতুপাদাযরূপসঙ্খাতস্স রূপকাযস্স। সঙ্খেপতো ঠপেত্বা রূপধম্মে অৰিসিট্ঠো অরূপক্খন্ধো পচ্ছাজাতপচ্চযো। সো জাতিৰসেন কুসলো, অকুসলো, ৰিপাকো, কিরিযাতি চতুব্বিধোতি ৰেদিতব্বং।</p>
<p class="bodytext"><a name="para605"></a><span class="paranum">৬০৫</span>. কুসলাদিভাৰেন অত্তনা সদিসস্স পযোগেন করণীযস্স পুনপ্পুনং করণং পৰত্তনং <span class="bld">আসেৰনট্ঠো,</span> অত্তসদিসসভাৰতাপাদনং ৰাসনং ৰা। <span class="bld">পুরিমপুরিমাভিযোগো ৰিযা</span>তি উগ্গহণসৰনধারণাদিপুরিমাপুরিমাসেৰনা ৰিয। তীসু পন এতেসু <span class="bld">পুরিমা পুরিমা</span>তি সমনন্তরাতীতা দট্ঠব্বা। কস্মা পনেত্থ অনন্তরপচ্চযে ৰিয ‘‘পুরিমা পুরিমা কুসলা ধম্মা পচ্ছিমানং পচ্ছিমানং অব্যাকতান’’ন্তিআদিনা ভিন্নজাতিযেহি সদ্ধিং নিদ্দেসো ন কতোতি? অত্তনো গতিং গাহেতুং অসমত্থত্তা। ভিন্নজাতিকা হি ভিন্নজাতিকানং আসেৰনগুণেন পগুণবলৰভাৰং সম্পাদেন্তা অত্তনোৰ কুসলাদিভাৰসঙ্খাতং গতিং গাহেতুং ন সক্কুণন্তি। তস্মা তেহি সদ্ধিং নিদ্দেসং অকত্বা যে যেসং ৰাসনাসঙ্খাতেন আসেৰনগুণেন পগুণবলৰভাৰৰিসিট্ঠং অত্তনো কুসলাদিভাৰসঙ্খাতং গতিং গাহেতুং সমত্থা, তেসং তেহি সমানজাতিকেহেৰ সদ্ধিং নিদ্দেসো কতোতি দট্ঠব্বো।</p>
<p class="bodytext">অথ <a name="V2.0263"></a> ৰিপাকাব্যাকতং কস্মা ন গহিতং? আসেৰনাভাৰতো। ৰিপাকাব্যাকতঞ্হি কম্মৰসেন ৰিপাকভাৰপ্পত্তং কম্মপরিণামিতং হুত্বা পৰত্তমানং নিরুস্সাহং দুব্বলং সন্তং আসেৰনগুণেন অত্তনো সভাৰং গাহেত্বা পরিভাৰেত্বা নেৰ অঞ্ঞং ৰিপাকং পৰত্তেতি, ন চ পুরিমৰিপাকানুভাৰং গহেত্বা উপ্পজ্জতি, অথ খো কম্মৰেগক্খিত্তং পতিতং ৰিয হুত্বা উপ্পজ্জতি। তস্মা সব্বথাপি ৰিপাকে আসেৰনা নত্থীতি ন গহিতং। কুসলাকুসলকিরিযানন্তরং উপ্পজ্জমানম্পি সকম্মপটিবদ্ধৰুত্তিতায আসেৰনগুণং ন গণ্হাতীতি কুসলাদযোপি তস্স আসেৰনপচ্চযো ন হোন্তি। নানাজাতিকত্তাপি চেতে তস্স আসেৰনাধানং ন <a name="M2.0281"></a> করোন্তেৰ। ভূমিতো, পন আরম্মণতো ৰা নানাজাতিকতা নাম নত্থীতি পরিত্তকুসলকিরিযা মহগ্গতকুসলকিরিযানং, সঙ্খারারম্মণঞ্চ কুসলং নিব্বানারম্মণস্স আসেৰনপচ্চযো হোতিযেৰ। স্বাযং ‘‘কুসলো ধম্মো কুসলস্স, অকুসলো ধম্মো অকুসলস্স, অব্যাকতো ধম্মো অব্যাকতস্স আসেৰনপচ্চযেন পচ্চযো’’তি (পট্ঠা॰ ১.১.৪২৬) তিধাৰ ৰুত্তো। অব্যাকতগ্গহণেন আৰজ্জনৰজ্জিতা কিরিযধম্মা গহিতা।</p>
<p class="bodytext"><a name="para606"></a><span class="paranum">৬০৬</span>. <span class="bld">চিত্তপযোগো</span> চিত্তকিরিযা, আযূহনন্তি অত্থো। যথা হি কাযৰচীপযোগো ৰিঞ্ঞত্তি, এৰং চিত্তপযোগো চেতনা। তেন হি সা উপ্পন্নকিরিযতাৰিসিট্ঠে সন্তানে সেসপচ্চযসমাগমে পৰত্তমানানং ৰিপাককটত্তারূপানম্পি তেনেৰ সন্তানৰিসেসেন কিরিযাভাৰেন উপকারিকা হোতি। তস্স হি কিরিযাভাৰস্স পৰত্তত্তা তেসং পৰত্তি, ন অঞ্ঞথা। সহজাতানং পন আযূহনকিরিযাভাৰেন পৰত্তমানা উপকারিকাতি কিং ৰত্তব্বং। <span class="bld">কম্ম</span>ন্তি চ চেতনাকম্মমেৰ অধিপ্পেতং। ন হি চেতনাসম্পযুত্তং কম্মং অভিজ্ঝাদি কম্মপচ্চযো হোতি। সতিপি ৰিপাকধম্মভাৰে চেতনাৰজ্জানং অতংসভাৰত্তা ৰিপাকাপি চেতনা সহজাতকম্মপচ্চযো হোতিযেৰ, স্বাযং কম্মপচ্চযো জাতিৰসেন চতুব্বিধোতি সব্বং ৰত্তব্বং।</p>
<p class="bodytext"><a name="para607"></a><span class="paranum">৬০৭</span>. <span class="bld">‘‘নিরুস্সাহসন্তভাৰেনা’’</span>তি এতেন সউস্সাহেহি ৰিপাকধম্মধম্মেহি কুসলাকুসলেহি সারম্মণাদিভাৰেন সদিসানম্পি অসদিসং ৰিপাকভাৰং দস্সেতি। সো হি ৰিপাকানং পযোগেন অসাধেতব্বতায পযোগেন, অঞ্ঞথা ৰা সেসপচ্চযেসু সিদ্ধেসু কম্মস্স কটত্তা এৰ সিজ্ঝনতো নিরুস্সাহো সন্তভাৰো হোতি, ন কিলেসৰূপসন্তভাৰো। তথাসন্তভাৰতো এৰ হি ভৰঙ্গাদযো দুৰিঞ্ঞেয্যা। পঞ্চদ্বারেপি হি জৰনপ্পৰত্তিযা রূপাদীনং গহিততা ৰিঞ্ঞাযতি, অভিনিপাতসম্পটিচ্ছনসন্তীরণমত্তা পন ৰিপাকা দুৰিঞ্ঞেয্যা এৰ। <span class="bld">নিরুস্সাহসন্তভাৰাযা</span>তি <a name="V2.0264"></a> নিরুস্সাহসন্তভাৰত্থায। এতেন তপ্পচ্চযৰন্তানং অৰিপাকানম্পি রূপধম্মানং ৰিপাকানুকূলং পৰত্তিং দস্সেতি। <span class="bld">পৰত্তে</span>তিআদি পঞ্হাৰারনযং গহেত্বা ৰুত্তং। পটিচ্চৰারে পন ‘‘ৰিপাকা চত্তারো <a name="M2.0282"></a> খন্ধা অরূপিনো অঞ্ঞমঞ্ঞং ৰিপাকপচ্চযেন পচ্চযো’’তিআদিনা (পট্ঠা॰ ১.১.১৪) আগতা। এত্থ চ যেসং একন্তেন ৰিপাকো ৰিপাকপচ্চযো হোতি, তেসং ৰসেন নযদস্সনং কতন্তি দট্ঠব্বং। ন হি আরুপ্পে কামরূপভূমীসু ৰিয ৰিপাকো রূপস্স পচ্চযো হোতি।</p>
<p class="bodytext"><a name="para608"></a><span class="paranum">৬০৮</span>. সতিপি জনকভাৰে উপত্থম্ভকত্তং আহারানং পধানকিচ্চন্তি আহ <span class="bld">‘‘রূপারূপানং উপত্থম্ভকত্তেনা’’</span>তি। উপত্থম্ভকত্তঞ্হি সতিপি জনকত্তে অরূপীনং আহারানং, আহারজরূপসমুট্ঠাপকরূপাহারস্স চ হোতি। অসতিপি চতুসমুট্ঠানিকরূপূপত্থম্ভকরূপাহারস্স, অসতি পন উপত্থম্ভকত্তে আহারানং জনকত্তং নত্থীতি উপত্থম্ভকত্তং পধানং। অথ ৰা জনযমানোপি আহারো অৰিচ্ছেদৰসেন উপত্থম্ভেন্তো জনেতীতি উপত্থম্ভনভাৰো এৰ আহারভাৰোতি <span class="bld">‘‘উপত্থম্ভকত্তেনা’’</span>তি ৰুত্তং। কেচি পন ‘‘রূপাহারো অত্তনা জনিতস্স আহারপচ্চযো ন হোতি, অঞ্ঞেন জনিতস্স হোতি, তস্মা <span class="bld">‘উপত্থম্ভকত্তেনা’</span>তি ৰুত্ত’’ন্তি ৰদন্তি। তং ‘‘আহারো রূপস্স পচ্চযো হোন্তো আহারপচ্চযো ন হোতীতি ৰিরুদ্ধমেত’’ন্তি অপরে নানুজানন্তি। রূপাহারো চেত্থ রূপধম্মানং এৰ আহারপচ্চযো হোতি। অরূপাহারা পন রূপধম্মানম্পি আহারপচ্চযো হোন্তি। তঞ্চ খো ন কেৰলং চিত্তসমুট্ঠানানং রূপানমেৰ, অথ খো কদাচি কটত্তারূপানম্পীতি দস্সেতুং <span class="bld">‘‘পঞ্হাৰারে পনা’’</span>তিআদি ৰুত্তং।</p>
<p class="bodytext"><a name="para609"></a><span class="paranum">৬০৯</span>. <span class="bld">অধিপতিযট্ঠেনা</span>তি এত্থ ন অধিপতিপচ্চযধম্মানং ৰিয পৰত্তিনিৰারকে অভিভৰিত্বা পৰত্তনেন গরুভাৰো অধিপতিযট্ঠো, অথ খো দস্সনাদিকিচ্চেসু চক্খুৰিঞ্ঞাণাদীহি, জীৰনে কম্মজরূপেহি অরূপধম্মেহি চ জীৰন্তেহি, মননে সম্পযুত্তধম্মেহি, সুখিতাদিভাৰে সুখিতাদীহি, অধিমোক্খপগ্গহূপট্ঠানাৰিক্খেপপজাননেসু, ‘‘অনঞ্ঞাতং ঞস্সামী’’তি পৰত্তিযং আজাননে, অঞ্ঞাতাৰিভাৰে চ সদ্ধাদিসহজাতেহীতি এৰং তংতংকিচ্চেসু চক্খাদিপচ্চযেহি ধম্মেহি চক্খাদীনং অনুৰত্তনীযতা। তেসু হি কিচ্চেসু চক্খাদীনং ইস্সরিযং, তপ্পচ্চযানঞ্চ তদনুৰত্তনেন তত্থ পৰত্তি। কস্মা পনেত্থ ইত্থিপুরিসিন্দ্রিযদ্বযং ন গহিতং, ননু চেতম্পি লিঙ্গাদীহি অনুৰত্তীযতীতি? সচ্চং অনুৰত্তীযতি, ন পন পচ্চযভাৰতো। যথা হি জীৰিতাহারা <a name="M2.0283"></a> যেসং পচ্চযা হোন্তি, তেসং অনুপালকউপত্থম্ভকা <a name="V2.0265"></a>, অত্থিঅৰিগতপচ্চযভূতা চ হোন্তি, ন এৰং ইত্থিপুরিসভাৰা লিঙ্গাদীনং কেনচি পকারেন উপকারকা হোন্তি। যতো পচ্চযা সিযুং, কেৰলং পন যথাসকেহি এৰ পচ্চযেহি পৰত্তমানানং লিঙ্গাদীনং যথা ইত্থিআদিগ্গহণস্স পচ্চযভাৰো হোতি, ততো অঞ্ঞেনাকারেন তংসহিতসন্তানে অপ্পৰত্তিতো লিঙ্গাদীহি অনুৰত্তনীযতা, ইন্দ্রিযতা চ তেসং ৰুচ্চতি। তস্মা ন তেসং ইন্দ্রিযপচ্চযভাৰো ৰুত্তো। <span class="bld">চক্খাদযো অরূপধম্মানংযেৰা</span>তি এত্থ সুখিন্দ্রিযদুক্খিন্দ্রিযানিপি চক্খাদিগ্গহণেন গহিতানীতি দট্ঠব্বানি।</p>
<p class="bodytext"><a name="para610"></a><span class="paranum">৬১০</span>. লক্খণারম্মণূপনিজ্ঝানভূতানং ৰিতক্কাদীনং ৰিতক্কনাদিৰসেন আরম্মণং উপগন্ত্বা নিজ্ঝানং পেক্খনং, চিন্তনং ৰা ৰিতক্কাদীনংযেৰ আৰেণিকো ব্যাপারো <span class="bld">উপনিজ্ঝাযনট্ঠো</span>। ‘‘ঠপেত্বা দ্বিপঞ্চৰিঞ্ঞাণে সুখদুক্খৰেদনাদ্বয’’ন্তি ৰত্বাপি <span class="bld">‘‘সত্ত ঝানঙ্গানী’’</span>তি ৰচনেন অঝানঙ্গানং উপেক্খাচিত্তেকগ্গতানং নিৰত্তনং কতন্তি দট্ঠব্বং। যদি এৰং ‘‘সত্ত ঝানঙ্গানী’’তি এতেনেৰ সিদ্ধে <span class="bld">‘‘ঠপেত্বা সুখদুক্খৰেদনাদ্বয’’</span>ন্তি কস্মা ৰুত্তং? ৰেদনাভেদেসু পঞ্চসু সুখদুক্খদ্বযস্স একন্তেন অঝানঙ্গভাৰদস্সনত্থং ঝানঙ্গট্ঠানে নিদ্দিট্ঠত্তা, সতিপি ৰা ঝানঙ্গৰোহারে ৰেদনাভেদদ্বযস্স একন্তেন ঝানপচ্চযত্তাভাৰদস্সনত্থং। উপেক্খাচিত্তেকগ্গতানং পন যদিপি ঝানপচ্চযত্তাভাৰো অত্থি, নঝানপচ্চযভাৰো পন নত্থীতি <span class="bld">সব্বানিপি সত্ত ঝানঙ্গানী</span>তি এত্থ গহণং কতং। তত্থ <span class="bld">‘‘সব্বানিপী’’</span>তি ৰচনং সব্বকুসলাদিভেদসঙ্গণ্হনত্থং, ন পন সব্বচিত্তুপ্পাদগতসঙ্গণ্হনত্থন্তি দট্ঠব্বং। যেসং পন ‘‘ঠপেত্বা দ্বিপঞ্চৰিঞ্ঞাণে ৰেদনাত্তয’’ন্তি পাঠো, তেসং যথাৰুত্তো ৰিচারো চিত্তেকগ্গতাৰসেনেৰ ৰেদিতব্বো।</p>
<p class="bodytext"><a name="para611"></a><span class="paranum">৬১১</span>. <span class="bld">যতো ততো ৰা</span>তি সম্মা ৰা মিচ্ছা ৰাতি অত্থো। <span class="bld">পঞ্হাৰারে পনা</span>তিআদি যদিপি পচ্চযনিদ্দেসে তংসমুট্ঠানগ্গহণেন সো অত্থো ঞাপিতো এৰ, পঞ্হাৰারে পন সরূপেনেৰ গহিতোতি দস্সনত্থং ৰুত্তং। <span class="bld">এতে পন দ্বেপি…পে॰… ন লব্ভন্তি</span> ‘‘যথাসঙ্খ্য’’ন্তি ৰচনসেসো ৰেদিতব্বো। <span class="bld">পট্ঠানট্ঠকথাযং</span> পন ‘‘দ্বেপি ঝানমগ্গপচ্চযা অহেতুকচিত্তেসু ন লব্ভন্তী’’তি ৰুত্তং। তেনস্স কথমৰিরোধোতি? অধিপ্পাযৰসেন <a name="M2.0284"></a>। অযঞ্হি তত্থ অধিপ্পাযো – অহেতুকচিত্তেসু এৰ ঝানমগ্গপচ্চযা ন লব্ভন্তি, ন সহেতুকচিত্তেসূতি সহেতুকচিত্তেসু অলাভাভাৰদস্সনত্থং ৰুত্তং, ন অহেতুকচিত্তেসু লাভাভাৰদস্সনত্থন্তি। এৰঞ্হি অত্থে গয্হমানে অহেতুকচিত্তেসু কত্থচি কস্সচি লাভো ন নিৰারিতোতি ৰিঞ্ঞাযতি। তেন সৰিতক্কাহেতুকচিত্তেসু ঝানপচ্চযস্স সম্ভৰো অনুঞ্ঞাতো হোতি। তত্থ হি যেন অলাভেন ধম্মসঙ্গণিযং <a name="V2.0266"></a> মনোধাতুআদীনং সঙ্গহসুঞ্ঞতৰারেসু ঝানং ন উদ্ধটং, তং অলাভং সন্ধায ঝানপচ্চযস্সপি অহেতুকচিত্তেসু অলাভো ৰুত্তো। যথা হি সহেতুকচিত্তুপ্পাদেসু ৰিতক্কাদীনং সহজাতে সঙ্কড্ঢিত্বা একত্তগতভাৰকরণং উপনিজ্ঝাযনব্যাপারো বলৰা, ন তথা অহেতুকচিত্তুপ্পাদেসূতি। ইধ পন দুব্বলম্পি উপনিজ্ঝাযনং যদি কিঞ্চিমত্তম্পি অত্থি, ন তেন উপকারকতা ন হোতীতি সৰিতক্কাহেতুকচিত্তেসুপি ঝানপচ্চযং অনুজানন্তেন <span class="bld">‘‘এতে পন দ্বেপি ঝানমগ্গপচ্চযা দ্বিপঞ্চৰিঞ্ঞাণাহেতুকচিত্তেসু ন লব্ভন্তী’’</span>তি (পট্ঠা॰ অট্ঠ॰ পচ্চযুদ্দেসৰণ্ণনা) ৰুত্তং। পচ্চযকথা নাম সমন্তপট্ঠাননিস্সিতা, ন ধম্মসঙ্গণীনিস্সিতাতি।</p>
<p class="bodytext"><a name="para612"></a><span class="paranum">৬১২</span>. সমং অৰিসমং, সম্মা, সহ ৰা পকারেহি যুত্ততায একীভাৰূপগমেন ৰিয উপকারকতা সম্পযুত্তপচ্চযতা। কা পন সা পকারেহি যুত্ততাতি আহ <span class="bld">‘‘একৰত্থুকএকারম্মণএকুপ্পাদেকনিরোধসঙ্খাতেনা’’</span>তি। তত্থ যে একৰত্থুকা, তে সম্পযুত্তাতি এত্তকে ৰুচ্চমানে অৰিনিব্ভোগরূপেসু একং মহাভূতং সেসমহাভূতুপাদারূপানং নিস্সযপচ্চযো হোতি, তেন তানি একৰত্থুকানি, চক্খাদিনিস্সযভূতানি ৰা ভূতানি একং ৰত্থু এতেসু নিস্সিতন্তি একৰত্থুকানীতি কপ্পেন্তস্স তেসং সম্পযুত্ততাপত্তি সিযাতি তন্নিৰারণত্থং একারম্মণগ্গহণং। যে একৰত্থুকা, একারম্মণা চ, তে সম্পযুত্তাতি এৰম্পি চুতিআসন্নানং সম্পটিচ্ছনসন্তীরণাদীনং সম্পযুত্ততা আপজ্জেয্যাতি একুপ্পাদগ্গহণং। যে একৰত্থুকেকারম্মণেকুপ্পাদা, তে সম্পযুত্তাতি কিং পন নানানিরোধাপি এৰংতিৰিধলক্খণা হোন্তি, উদাহু একনিরোধা এৰাতি ৰিচারণাযং একনিরোধা এৰ এৰংলক্খণা হোন্তীতি দস্সনত্থং ‘‘একনিরোধা’’তি ৰুত্তং।</p>
<p class="bodytext">পটিলোমতো ৰা একনিরোধা সম্পযুত্তাতি ৰুচ্চমানে একস্মিং খণে নিরুজ্ঝমানানং রূপারূপধম্মানং সম্পযুত্ততা আপজ্জেয্যাতি ‘‘একুপ্পাদা’’তি <a name="M2.0285"></a> ৰুত্তং। এৰম্পি অৰিনিব্ভোগরূপানং অত্থি একুপ্পাদেকনিরোধতাতি তেসম্পি সম্পযুত্ততা আপজ্জেয্যাতি তন্নিৰারণত্থং একারম্মণগ্গহণং। যে একারম্মণা হুত্বা একুপ্পাদেকনিরোধা, তে সম্পযুত্তাতি অযঞ্চ নযো একৰত্থুকেসু এৰ লব্ভতি, ন নানাৰত্থুকেসূতি দস্সনত্থং একৰত্থুকগ্গহণং। যে একৰত্থুকেকারম্মণেকুপ্পাদেকনিরোধা, তে সম্পযুত্তাতি পঞ্চৰোকারভৰাপেক্খায চেতং একৰত্থুকগ্গহণং। আরুপ্পে পন ৰত্থুযেৰ নত্থীতি কুতো একৰত্থুকগ্গহণস্স অৰসরো।</p>
<p class="bodytext"><a name="para613"></a><span class="paranum">৬১৩</span>. অঞ্ঞমঞ্ঞং <a name="V2.0267"></a> সম্বন্ধতায যুত্তানম্পি সমানানং ৰিপ্পযুত্তভাৰেন ৰিসংসট্ঠতায নানত্তূপগমেন উপকারকতা ৰিপ্পযুত্তপচ্চযতা। অযঞ্চ ৰিপ্পযুত্ততা ন সম্পযুত্তপচ্চযতায ৰিয অঞ্ঞমঞ্ঞং পচ্চযপচ্চযুপ্পন্নধম্মৰসেন গহেতব্বা, অথ খো ৰিসুংযেৰ। তত্থ হি অরূপধম্মানং সমানজাতিযতায সমধুরং, ইধ রূপারূপধম্মানং ৰিজাতিযতায ৰিধুরং। তেন ৰুত্তং ‘‘যুত্তানম্পি…পে॰… ৰিপ্পযুত্তপচ্চযতা’’তি। ন হি ৰত্থুসহজাতপচ্ছাজাতৰসেন অযুত্তানং রূপাদীনং আরম্মণাদিভাৰেন উপকারকানং ৰিপ্পযুত্তানম্পি ৰিপ্পযুত্তপচ্চযতা অত্থি। যথা হি ‘‘ৰত্থু খন্ধানং ৰিপ্পযুত্তপচ্চযেন পচ্চযো, সহজাতা কুসলা খন্ধা চিত্তসমুট্ঠানানং রূপানং, পচ্ছাজাতা কুসলা খন্ধা পুরেজাতস্স ইমস্স কাযস্স ৰিপ্পযুত্তপচ্চযেন পচ্চযো’’তিআদিৰচনতো (পট্ঠা॰ ১.১.৪৩৪) ৰত্থুনা, সহজাতপচ্ছাজাতৰসেন চ যুত্তানং অত্থি ৰিপ্পযুত্তপচ্চযভাৰো, ন এৰং অযুত্তানং অত্থীতি। যদি এৰং রূপানং রূপেহি কস্মা ৰিপ্পযুত্তপচ্চযো ন ৰুত্তোতি? রূপানং রূপেহি সতিপি অৰিনিব্ভোগে সম্পযোগো ৰিয ৰিপ্পযোগো (ধাতু॰ ৩) নত্থীতি ন তেসং ৰিপ্পযুত্তপচ্চযতা। ৰুত্তঞ্হি ‘‘চতূহি সম্পযোগো, চতূহি ৰিপ্পযোগো’’তি। সম্পযুজ্জমানানঞ্হি অরূপানং রূপেহি, রূপানঞ্চ তেহি সিযা সম্পযোগাসঙ্কাতি তেসং অঞ্ঞমঞ্ঞং ৰিপ্পযুত্তপচ্চযতা ৰুত্তা। রূপানং পন রূপেহি সম্পযোগো নত্থীতি ন তেসং ৰিপ্পযুত্তপচ্চযতা ৰুত্তা।</p>
<p class="bodytext"><span class="bld">রূপিনো ধম্মা অরূপীনং ধম্মানং, অরূপিনোপি রূপীন</span>ন্তি এত্থ অরূপগ্গহণং চতুন্নং খন্ধানং ৰসেন ৰেদিতব্বং। অরূপধম্মেসু হি চত্তারো এৰ খন্ধা সহজাতপুরেজাতানং রূপধম্মানং ৰিপ্পযুত্তপচ্চযা হোন্তি। নিব্বানং পন যথা <a name="M2.0286"></a> অরূপধম্মানং সম্পযুত্তপচ্চযো ন হোতি, এৰং রূপধম্মানং ৰিপ্পযুত্তপচ্চযো ন হোতি। ‘‘চতূহি সম্পযোগো, চতূহি ৰিপ্পযোগো’’তি (ধাতু॰ ৩) হি ৰুত্তং। তস্মা অরূপধম্মেসু চতুন্নং খন্ধানমেৰ ৰিপ্পযুত্তপচ্চযতা। ৰুত্তঞ্চ <span class="bld">পঞ্হাৰারে</span> ‘‘সহজাতা কুসলা খন্ধা চিত্তসমুট্ঠানানং রূপানং ৰিপ্পযুত্তপচ্চযেন পচ্চযো’’তিআদি (পট্ঠা॰ ১.১.৪৩৪)। <span class="bld">রূপিনো ধম্মা</span>তি চেতং হদযৰত্থুনো চেৰ চক্খাদীনঞ্চ ৰসেন ৰেদিতব্বং। রূপধম্মেসু হি ছ ৰত্থূনিযেৰ অরূপক্খন্ধানং ৰিপ্পযুত্তপচ্চযো। রূপাযতনাদযো পন আরম্মণধম্মা কিঞ্চাপি ৰিপ্পযুত্তধম্মা, ৰিপ্পযুত্তপচ্চযো পন ন হোন্তি। কিং কারণা? সম্পযোগাসঙ্কাভাৰতো। অরূপক্খন্ধা হি চক্খাদীনং ৰত্থূনং অব্ভন্তরতো নিক্খমন্তা ৰিয উপ্পজ্জন্তীতি সিযা তত্থ আসঙ্কা ‘‘কিং নু খো ইমে ইমেহি সম্পযুত্তা, উদাহু ৰিপ্পযুত্তা’’তি? আরম্মণধম্মা পন ৰত্থুসন্নিস্সযেন উপ্পজ্জমানানং আরম্মণমত্তং হোন্তীতি নত্থি তেসু সম্পযোগাসঙ্কাতি <a name="V2.0268"></a> ন তে ৰিপ্পযুত্তা। সম্পযোগাসঙ্কাসব্ভাৰতো ৰত্থূনিযেৰ ৰিপ্পযুত্তপচ্চযা হোন্তি। ৰুত্তম্পি চেতং <span class="bld">পঞ্হাৰারে</span> ‘‘ৰত্থু কুসলানং খন্ধানং ৰিপ্পযুত্তপচ্চযেন পচ্চযো, ৰত্থু অকুসলানং খন্ধানং, চক্খাযতনং চক্খুৰিঞ্ঞাণধাতুযা’’তিআদি। স্বাযং ৰিপ্পযুত্তপচ্চযো ‘‘সহজাতপচ্ছাজাততো কুসলেন অব্যাকতং, তথা অকুসলেন অব্যাকতং, সহজাতপুরেজাতপচ্ছাজাততো অব্যাকতেন অব্যাকতং, ৰত্থুপুরেজাততো অব্যাকতেন কুসলং, তথা অকুসলন্তি কুসলমূলমেকং, অকুসলমূলমেকং, অব্যাকতমূলানি তীণী’’তি পঞ্চৰিধো ৰেদিতব্বো।</p>
<p class="bodytext"><a name="para614"></a><span class="paranum">৬১৪</span>. <span class="bld">পচ্চুপ্পন্নলক্খণেনা</span>তি পচ্চুপ্পন্নসভাৰেন। তেন ‘‘অত্থি মে পাপকম্মং কতং, অত্থি পুগ্গলো অত্তহিতায পটিপন্নো’’তি (পু॰ প॰ চতুক্কউদ্দেস ২৪) চ এৰমাদীসু ৰুত্তং নিব্বত্তিতূপলব্ভমানতালক্খণং অত্থিভাৰং নিৰারেতি। সতিপি জনকত্তে উপত্থম্ভকত্তপ্পধানা অত্থিভাৰেন উপকারকতাতি আহ <span class="bld">‘‘উপত্থম্ভকত্তেনা’’</span>তি। ইদঞ্চ উপত্থম্ভকত্তং ৰত্থারম্মণসহজাতাদীনং সাধারণং অত্থিভাৰেন উপকারকত্তন্তি দট্ঠব্বং। ‘‘সত্তধা মাতিকা নিক্খিত্তা’’তি ৰুত্তমত্থং পাল়িযা এৰ দস্সেতুং <span class="bld">‘‘যথাহা’’</span>তিআদি ৰুত্তং। তত্থ <span class="bld">‘‘চত্তারো খন্ধা অরূপিনো’’</span>তিআদিনা সহজাতৰসেন অত্থিপচ্চযোদস্সিতো <a name="M2.0287"></a>, <span class="bld">‘‘চক্খাযতন’’</span>ন্তিআদিনা পুরেজাতৰসেন, <span class="bld">‘‘যং রূপং নিস্সাযা’’</span>তিআদিনা সহজাতপুরেজাতৰসেন। এৰমযং পাঠো সহজাতপুরেজাতঅত্থিপচ্চযৰসেনেৰ আগতো।</p>
<p class="bodytext">অঞ্ঞত্থ পন ততো অঞ্ঞথাপি আগতোতি দস্সেতুং <span class="bld">‘‘পঞ্হাৰারে পনা’’</span>তিআদিমাহ। তং তেন পচ্ছাজাতাহারিন্দ্রিযৰসেনাপি অত্থিপচ্চযত্তং ৰিভাৰেতি। পুরিমপাঠে পন সাৰসেসা দেসনা কতাতি ৰেদিতব্বং। সতি চ যেসং পচ্চযা হোন্তি, তেহি একতো, পুরেতরং, পচ্ছা চ উপ্পন্নভাৰে সহজাতাদিপচ্চযত্তাভাৰতো আহারো, ইন্দ্রিযঞ্চ সহজাতাদিভেদং ন লভন্তি, তদভাৰো চ তেসং ধম্মসভাৰৰসেন দট্ঠব্বো। স্বাযং অত্থিপচ্চযো ‘‘সহজাততো কুসলেন কুসলং, সহজাতপচ্ছাজাততো কুসলেন অব্যাকতং, সহজাততো এৰ কুসলেন কুসলাব্যাকতন্তি কুসলমূলা তযো, তথা অকুসলমূলা। সহজাতপুরেজাতপচ্ছাজাতাহারিন্দ্রিযতো পন অব্যাকতেন অব্যাকতং, ৰত্থারম্মণপুরেজাততো অব্যাকতেন কুসলং, তথা অকুসলং। সহজাতপুরেজাততো কুসলঞ্চ অব্যাকতঞ্চ কুসলস্স, সহজাতপুরেজাতপচ্ছাজাতাহারিন্দ্রিযতো কুসলঞ্চ অব্যাকতঞ্চ অব্যাকতস্স, সহজাতপুরেজাততো অকুসলঞ্চ অব্যাকতঞ্চ অকুসলস্স, সহজাতপুরেজাতপচ্ছাজাতাহারিন্দ্রিযতো <a name="V2.0269"></a> অকুসলঞ্চ অব্যাকতঞ্চ অব্যাকতস্সা’’তি এৰং তেরসৰিধো। সঙ্খেপেন কুসলাকুসলৰিপাককিরিযরূপৰসেন পঞ্চৰিধো অত্থিপচ্চযো, ন নিব্বানং। যো হি অত্থিভাৰাভাৰেন অনুপকারকো অত্থিভাৰং লভিত্বা উপকারকো হোতি, সো অত্থিপচ্চযো হোতি। নিব্বানঞ্চ নিব্বানারম্মণানং ন অত্তনো অত্থিভাৰাভাৰেন অনুপকারকং হুত্বা অত্থিভাৰলাভেন উপকারকং হোতীতি, উপ্পাদাদিযুত্তানং ৰা নত্থিভাৰোপকারকতাৰিরুদ্ধো উপকারকভাৰো অত্থিপচ্চযতাতি, ন নিব্বানং অত্থিপচ্চযো হোতি।</p>
<p class="bodytext"><a name="para615"></a><span class="paranum">৬১৫</span>. আরম্মণে ফুসনাদিৰসেন পৰত্তমানানং ফস্সাদীনং অনেকেসং সহভাৰো নত্থীতি একস্মিং ফস্সাদিসমুদাযে সতি দুতিযো ন হোতি, অসতি পন হোতীতি তেন নত্থিভাৰেন উপকারকতা <span class="bld">নত্থিপচ্চযতা</span>। সতিপি পুরিমতরচিত্তানং নত্থিভাৰে ন তেন তানি নত্থিভাৰেন উপকারকানি, অনন্তরমেৰ পন অত্তনো অত্থিভাৰেন পৰত্তিওকাসং <a name="M2.0288"></a> অলভমানং নত্থিভাৰেন ওকাসং দদমানং ৰিয উপকারকং হোতীতি <span class="bld">‘‘পৰত্তিওকাসদানেন উপকারকা’’</span>তি আহ। <span class="bld">পটুপ্পন্নান</span>ন্তি পচ্চুপ্পন্নানং।</p>
<p class="bodytext"><span class="bld">‘‘তে এৰা’’</span>তি এতেন নত্থিৰিগতপচ্চযানং ধম্মতো ৰিসেসাভাৰমাহ। এৰং সন্তেপি অভাৰমত্তেন উপকারকতা ওকাসদানং নত্থিপচ্চযতা, সভাৰাৰিগমেন অপ্পৰত্তমানানং সভাৰৰিগমেন উপকারকতা ৰিগতপচ্চযতা। <span class="bld">নত্থিতা</span> চ নিরোধানন্তরা সুঞ্ঞতা, <span class="bld">ৰিগততা</span> নিরোধপ্পত্ততাতি অযমেতেসং ৰিসেসো।</p>
<p class="bodytext"><span class="bld">অত্থিপচ্চযধম্মা এৰ চা</span>তি <span class="bld">চ</span>-সদ্দো সম্পিণ্ডনত্থো। তেন ন কেৰলং নত্থিৰিগতপচ্চযা এৰ ধম্মতো অৰিসিট্ঠা, অথ খো অত্থিঅৰিগতপচ্চযাপীতি ইমমত্থং দীপেতি। যদিপিমে পচ্চযা ধম্মতো অৰিসিট্ঠা, তথাপি অত্থিতায সসভাৰতায উপকারকতা অত্থিপচ্চযতা, সভাৰাৰিগমেন নিরোধস্স অপ্পত্তিযা উপকারকতা অৰিগতপচ্চযতাতি পচ্চযভাৰৰিসেসো ধম্মাৰিসেসেপি ৰেদিতব্বো। ধম্মানঞ্হি সমত্থতাৰিসেসং সব্বং যাথাৰতো অভিসম্বুজ্ঝিত্বা ভগৰতা চতুৰীসতিপচ্চযৰিসেসা ৰুত্তাতি ধম্মস্সামিম্হি সদ্ধায ‘‘এৰং ৰিসেসা এতে ধম্মা’’তি সুতমযঞাণং উপ্পাদেত্বা চিন্তাভাৰনামযেহি তদভিসমযায যোগো করণীযো।</p>
<p class="bodytext">এত্থ <a name="V2.0270"></a> চ আরম্মণঅনন্তরসমনন্তরউপনিস্সযপুরেজাতআসেৰনসম্পযুত্তনত্থিৰিগতপচ্চযা অরূপধম্মানংযেৰ, পচ্ছাজাতপচ্চযো রূপধম্মানংযেৰ, ইতরে চুদ্দস রূপারূপধম্মানং।</p>
<p class="bodytext">হেতুঅনন্তরসমনন্তরাসেৰনপচ্ছাজাতকম্মৰিপাকঝানমগ্গসম্পযুত্তনত্থিৰিগতপচ্চযা অরূপধম্মা এৰ, পুরেজাতপচ্চযো রূপমেৰ, উভযং আরম্মণূপনিস্সযে ঠপেত্বা সেসা, তে দ্বে পঞ্ঞত্তিসভাৰাপি হোন্তি।</p>
<p class="bodytext">অনন্তরসমনন্তরাসেৰননত্থিৰিগতপচ্চযা অতীতা এৰ। আরম্মণারম্মণাধিপতিআরম্মণূপনিস্সযা তিকালিকা, কালৰিনিমুত্তা চ। কম্মপচ্চযো অতীতপচ্চুপ্পন্নৰসেন দ্বিকালিকো। সেসা পঞ্চদস পচ্চুপ্পন্নাৰ।</p>
<p class="bodytext">তথা অনন্তরসমনন্তরঅনন্তরূপনিস্সযপকতূপনিস্সযাসেৰনপচ্চযা, নানাক্খণিককম্মপচ্চযো, নত্থিৰিগতপচ্চযা চাতি ইমে পচ্চযা জনকা এৰ, ন উপত্থম্ভকা। পচ্ছাজাতপচ্চযো উপত্থম্ভকো এৰ, ন জনকো <a name="M2.0289"></a>। সেসা জনকা চ উপত্থম্ভকা চাতি অযম্পি ৰিসেসো ৰেদিতব্বো।</p>
<p class="subhead">অৰিজ্জাপচ্চযাসঙ্খারপদৰিত্থারকথাৰণ্ণনা</p>
<p class="bodytext"><a name="para616"></a><span class="paranum">৬১৬</span>. <span class="bld">পচ্চযেসূ</span>তি নিদ্ধারণে ভুম্মং। <span class="bld">দুৰিধা</span> দ্বিপ্পকারেন। <span class="bld">অনেকধা</span>তি সত্তরসধা আরম্মণপচ্চযাদিৰসেন।</p>
<p class="bodytext"><span class="bld">অভিঞ্ঞাচিত্তেনা</span>তি চেতোপরিযপুব্বেনিৰাসঅনাগতংসঞাণসঙ্খাতাহি অভিঞ্ঞাহি সহগতচিত্তেন। <span class="bld">সমোহচিত্তজাননকালে</span>তি পরেসং, অত্তনো চ সমোহস্স চিত্তস্স জাননকালে। অৰিজ্জাপুব্বঙ্গমা অকুসলপ্পৰত্তিযো যা কাচি ৰিপত্তিযো, সব্বা তা মোহমূলিকাতি চ অৰিজ্জায আদীনৰদস্সনেন <span class="bld">অৰিজ্জাসমতিক্কমত্থায</span> ৰিৰট্টাভিপত্থনাযাতি অত্থো। <span class="bld">দ্বিন্নম্পি তেসং</span> পুঞ্ঞাভিসঙ্খারানং। <span class="bld">অৰিজ্জাসম্মূল়্হত্তা</span>তি ভৰাদীনৰপ্পটিচ্ছাদিকায অৰিজ্জায সম্মূল়্হত্তা। <span class="bld">তানেৰ পুঞ্ঞানী</span>তি তানেৰ যথাৰুত্তানি কামাৰচররূপাৰচরপুঞ্ঞানি। উপনিস্সযপচ্চযেন পচ্চযো হোতীতি সম্বন্ধো।</p>
<p class="bodytext"><span class="bld">রাগাদীন</span>ন্তি <a name="V2.0271"></a> রাগদিট্ঠিৰিচিকিচ্ছুদ্ধচ্চদোমনস্সানং। অৰিজ্জাসম্পযুত্তত্তা রাগাদীনং রাগাদিঅস্সাদনকালেসু অৰিজ্জং আরব্ভ উপ্পত্তি ৰেদিতব্বা। গরুং কত্বা অস্সাদনং রাগদিট্ঠিসম্পযুত্তায এৰ অৰিজ্জায যোজেতব্বং। অস্সাদনঞ্চ রাগো, তদৰিযুত্তা চ দিট্ঠীতি অস্সাদনৰচনেনেৰ যথাৰুত্তং অৰিজ্জং গরুং করোন্তী দিট্ঠি চ ৰুত্তাতি ৰেদিতব্বা। রাগাদীহি চ পাল়িযং সরূপতো ৰুত্তেহি তংসম্পযুত্তসঙ্খারস্স অৰিজ্জারম্মণাদিতং দস্সেতি। <span class="bld">অনাদীনৰদস্সাৰিনো</span>তি পাণাতিপাতাদীসু ন আদীনৰদস্সিনো। অৰিজ্জায অনারম্মণস্স, পঠমজৰনস্স চ আরম্মণাধিপতিঅনন্তরাদিপচ্চযৰচনেসু অৰুত্তস্স, ৰুত্তস্স চ সব্বস্স সঙ্গণ্হনত্থং <span class="bld">‘‘যং কিঞ্চী’’</span>তি আহ।</p>
<p class="bodytext"><span class="bld">ৰুত্তনযেনা</span>তি সমতিক্কমভৰপত্থনাৰসেন পুঞ্ঞাভিসঙ্খারে ৰুত্তনযেন।</p>
<p class="bodytext"><a name="para617"></a><span class="paranum">৬১৭</span>. <span class="bld">কিং পনায</span>ন্তিআদিনা চোদকস্স অযমধিপ্পাযো – ‘‘অৰিজ্জাপচ্চযা সঙ্খারা সম্ভৰন্তী’’তি এত্থ সম্ভৰন্তি এৰাতি অৰধারণং ন যুজ্জতি <a name="M2.0290"></a>, অৰসেসপচ্চযসমৰাযাভাৰে সঙ্খারানং সম্ভৰাভাৰতো। তথা সঙ্খারা এৰাতি অৰধারণম্পি ন যুজ্জতি। কস্মা? অঞ্ঞেসঞ্চ পচ্চযুপ্পন্নধম্মানং সম্ভৰস্স ততো ইচ্ছিতব্বত্তা। ৰাক্যস্স অৰধারণফলত্তা অৰিজ্জাপচ্চযা এৰ সঙ্খারা সম্ভৰন্তীতি অৰধারণে গয্হমানেপি অযং দোসো। কস্মা? যস্মা লোভাদিকম্মনিদানউপাদানৰত্থারম্মণমনসিকারাদযো অঞ্ঞেপি পচ্চযা লব্ভন্তিযেৰাতি। তত্থ <span class="bld">একা</span>তি অসহাযা, কারণন্তরনিরপেক্খাতি অত্থো। <span class="bld">অঞ্ঞেপি পচ্চযা</span> সহকারিকারণভূতা। দোসমেত্থ ৰত্তুকামো চোদকো পুচ্ছতীতি ঞত্বা আচরিযো আহ <span class="bld">‘‘কিং পনেত্থা’’</span>তি। এত্থ অৰিজ্জায পচ্চযন্তরেন রহিতভাৰে চ সহিতভাৰে চ কিং পন ৰত্তব্বং, অসমত্তা তে চোদনা, অৰসিট্ঠঞ্চ তাৰ কথেহীতি ৰুত্তং হোতি। <span class="bld">এককারণৰাদো আপজ্জতী</span>তি দোসপ্পসঙ্গো ৰুত্তো। অনিট্ঠো হি এককারণৰাদো সব্বত্থ সব্বকালং সম্ভৰাপত্তিতো, একসদিসাসভাৰাপত্তিতো চ।</p>
<p class="bodytext"><span class="bld">যস্মা একং ন একতো</span>তিআদীসু তীসু পকারেসু অৰিজ্জমানেসু পারিসেসেন অনেকতো অনেকমেৰাতি এতস্মিং চতুত্থে এৰ পকারে ৰিজ্জমানে একহেতুফলদীপনে অত্থো অত্থি, তস্মা ন নুপপজ্জতি উপপজ্জতিযেৰ। একং ফলং একতো নত্থি, অনেকম্পি একতো নত্থি। অনেকতোপি একং ফলং নো অত্থীতি সম্বন্ধো।</p>
<p class="bodytext"><span class="bld">একেকহেতুফলদীপন</span>ন্তি <a name="V2.0272"></a> ‘‘অৰিজ্জাপচ্চযা সঙ্খারা’’তি একহেতুদীপনং, ‘‘সঙ্খারপচ্চযা ৰিঞ্ঞাণ’’ন্তি একফলদীপনন্তি এৰং তত্থ তত্থ একেকহেতুফলদীপনং কতং।</p>
<p class="bodytext"><span class="bld">ৰেনেয্যানং অনুরূপতো</span>তি ৰেনেয্যানং অজ্ঝাসযস্স অনুরূপতো। একস্সেৰ হেতুনো, ফলস্স চ দীপনা সত্থু দেসনাৰিলাসতো ৰা ৰেনেয্যপুগ্গলানং অজ্ঝাসযতো ৰা। তদুভযস্স পনেত্থ কারণং তত্থ তত্থ দেসেতব্বস্স অত্থস্স পধানতা, পাকটতা, অসাধারণতা চ। দেসনাৰিলাসপ্পত্তা চ বুদ্ধা ভগৰন্তো তে দেসেতব্বে অত্থে বহূসুপি পরিযাযেসু লব্ভমানেসু যথারুচিতং গহেত্বা ধম্মং দেসেন্তি, সা <span class="bld">দেসনাৰিলাসানুরূপতা</span>। তত্থ পন যেন পরিযাযেন যে ৰেনেয্যা বুজ্ঝন্তি, তেনেৰ তেসং বোধনং, সা <span class="bld">ৰেনেয্যজ্ঝাসযানুরূপতা</span>।</p>
<p class="bodytext"><span class="bld">যথাফস্সং</span> <a name="M2.0291"></a> <span class="bld">ৰেদনাৰৰত্থানতো</span>তি ‘‘সুখৰেদনীযং, ভিক্খৰে, ফস্সং পটিচ্চ উপ্পজ্জতি সুখা ৰেদনা’’তিআদিনা (সং॰ নি॰ ৪.১২৯), ‘‘চক্খুঞ্চ পটিচ্চ রূপে চ উপ্পজ্জতি চক্খুৰিঞ্ঞাণং, তিণ্ণং সঙ্গতি ফস্সো, ফস্সপচ্চযা ৰেদনা’’তিআদিনা (ম॰ নি॰ ১.২০৪, ৪০০; ৩.৪২১, ৪২৫, ৪২৬; সং॰ নি॰ ২.৪৩-৪৪; ২.৪.৬০; কথা॰ ৪৬৫, ৪৬৭) চ সুখৰেদনীযফস্সাদিচক্খুসম্ফস্সাদিঅনুরূপেন সুখৰেদনাদিচক্খুসম্ফস্সজাৰেদনাদীনং ৰৰত্থানতো। সমানেসুপি হি চক্খুরূপাদীসু ফস্সৰসেন সুখাদিৰিপরিযাযাভাৰতো, সমানেসু রূপমনসিকারাদীসু চক্খাদিসঙ্ঘট্টনৰসেন চক্খুসম্ফস্সজাদিৰিপরিযাযাভাৰতো, অঞ্ঞপচ্চযসামঞ্ঞেপি চক্খুসম্ফস্সৰসেন সুখাদিচক্খুসম্ফস্সজাদীনং ওল়ারিকসুখুমাদিসঙ্করাভাৰতো চাতি অত্থো। যথাৰুত্তফস্সস্স সুখাদীনং অৰিপরীতো পচ্চযভাৰো এৰ <span class="bld">যথাৰেদনং ফস্সৰৰত্থানং</span>। কারণফলৰিসেসেন ৰা ফলকারণৰিসেসনিচ্ছযো হোতীতি উভযত্থাপি নিচ্ছযো পৰত্থানন্তি ৰুত্তো।</p>
<p class="bodytext"><span class="bld">কম্মাদযো</span>তি কম্মআহারউতুআদযো অপাকটা সেম্হপটিকারেন রোগৰূপসমনতো। সেম্হস্স মন্দভাৰাদিনা চ সেম্হংযেৰ পাকটং কারণং। অযমিধ অৰিজ্জা সঙ্খারানং হেতুভাৰেন দীপিতাতি সম্বন্ধো। <span class="bld">অস্সাদানুপস্সিনো তণ্হা পৰড্ঢতীতি ৰচনতো</span>তি ‘‘সংযোজনিযেসু, ভিক্খৰে, ধম্মেসু অস্সাদানুপস্সিনো তণ্হা পৰড্ঢতি, তণ্হাপচ্চযা উপাদানং, উপাদানপচ্চযা ভৰো’’তি (সং॰ নি॰ ২.৫৩) ইমিনা সুত্তেন তণ্হায সঙ্খারকারণভাৰস্স ৰুত্তত্তাতি অত্থো। পুন তস্সাপি অৰিজ্জায কারণন্তি দস্সনত্থং <span class="bld">‘‘অৰিজ্জাসমুদযা আসৰসমুদযোতি চ ৰচনতো’’</span>তি আহ <a name="V2.0273"></a>। তণ্হা ৰা চতুরুপাদানভূতা কামাসৰদিট্ঠাসৰা চ সঙ্খারস্স কারণন্তি পাকটা অৰিজ্জাহেতুকাতি সুত্তদ্বযেনাপি অৰিজ্জায পাকটং সঙ্খারানং কারণভাৰমেৰ দস্সেতি। ‘‘অস্সাদানুপস্সিনো’’তি (সং॰ নি॰ ২.৫৩) হি ৰচনেন ভৰাদীনৰপ্পটিচ্ছাদনকিচ্চা অৰিজ্জা তণ্হায কারণন্তি দস্সিতা হোতি। যস্মা অৰিদ্বা, তস্মা পুঞ্ঞাভিসঙ্খারাদিকে অভিসঙ্খরোতীতি অৰিজ্জায সঙ্খারকারণভাৰস্স পাকটত্তা অৰিদ্দসুভাৰোৰ সঙ্খারকারণভাৰেন ৰুত্তো। খীণাসৰস্স সঙ্খারাভাৰতো, অসাধারণত্তা চ পুঞ্ঞাভিসঙ্খারাদীনং সাধারণকারণানি ৰত্থারম্মণাদীনীতি <a name="M2.0292"></a> পুঞ্ঞভৰাদীনৰপ্পটিচ্ছাদিকা অৰিজ্জা পুঞ্ঞাভিসঙ্খারাদীনং অসাধারণং কারণন্তি ৰা অত্থো দট্ঠব্বো। এতেনেৰ ‘‘অৰিজ্জাপচ্চযা সঙ্খারা, সঙ্খারপচ্চযা ৰিঞ্ঞাণ’’ন্তি (ম॰ নি॰ ৩.১২৬; সং॰ নি॰ ২.১; উদা॰ ১; মহাৰ॰ ১; নেত্তি॰ ২৪) এত্থ পন পধানত্তা, পাকটত্তা, অসাধারণত্তাতি একেকহেতুফলদীপনপরিহারৰচনেন সব্বত্থ ‘‘ফস্সপচ্চযা ৰেদনা, ৰেদনাপচ্চযা তণ্হা’’তিআদীসু বোধনেয্যজ্ঝাসযৰসেন ধম্মস্স বোধনসঙ্খাতং পযোজনং ৰেদিতব্বং।</p>
<p class="bodytext"><a name="para618"></a><span class="paranum">৬১৮</span>. <span class="bld">‘‘একন্তানিট্ঠফলাযা’’</span>তি এতেন ৰিরুদ্ধভাৰং, <span class="bld">‘‘সাৰজ্জাযা’’</span>তি এতেন ৰিজাতিযভাৰং অৰিজ্জায জোতেতি। পুঞ্ঞানেঞ্জাভিসঙ্খারা হি ইট্ঠৰিপাকতায, অনৰজ্জসভাৰতায চ তস্সা ৰিরুদ্ধা, ৰিজাতিযা চাতি। <span class="bld">কথং ন যুজ্জিস্সতী</span>তিআদি সমাধানং, তেন য্বাযং একন্তানিট্ঠফলতাদিহেতুপদেসো, তস্স অনেকন্তিকতং দস্সেতি। অযং হেত্থ অধিপ্পাযো – যাযং তযা চোদনা ‘‘এৰং সন্তেপী’’তিআদিনা কতা, সা যুত্তা ৰিপাকং পতি। ন হি অনিট্ঠৰেপক্কং কারণং ইট্ঠং ফলতি, ইট্ঠৰেপক্কং ৰা অনিট্ঠং। যস্মা পনেত্থ পচ্চযুপ্পন্নধম্মানং পচ্চযভাৰলক্খণধম্মানং ধম্মতা অধিপ্পেতা, তত্র চাযং নিযমো নত্থি ৰিচিত্তরূপত্তা তস্সাতি। তেনাহ <span class="bld">‘‘ৰিরুদ্ধো চা’’</span>তিআদি।</p>
<p class="bodytext">তত্থ <span class="bld">ধম্মান</span>ন্তি সভাৰধম্মানং। <span class="bld">ঠান</span>ন্তি অৰট্ঠানং। তস্মা <span class="bld">ঠানৰিরুদ্ধো</span>তি অত্থিতাৰিরুদ্ধো। কেচি পন ‘‘পটিসন্ধিআদীনিঠানানী’’তি ৰদন্তি। এৰং সতি ‘‘পুরিমচিত্তং পচ্ছিমচিত্তস্স ঠানৰিরুদ্ধো পচ্চযো’’তি নযিদং একন্তিকং সিযা। ভৰঙ্গম্পি হি ভৰঙ্গস্স অনন্তরপচ্চযো, জৰনং জৰনস্স, ন চ সিপ্পাদীনং পটিসন্ধিআদিট্ঠানং অত্থি, তস্মা ন তং ইধ অধিপ্পেতং। <span class="bld">কম্মং রূপস্স</span> নমনরুপ্পনৰিরোধা, সারম্মণানারম্মণাদিৰিরোধা <span class="bld">চ সভাৰৰিরুদ্ধো পচ্চযো <a name="V2.0274"></a>। খীরাদীনি দধিআদীনং</span> মধুরম্বিলরসাদিসভাৰৰিরোধা। অৰিজাননকিচ্চো <span class="bld">আলোকো</span> ৰিজাননকিচ্চস্স <span class="bld">ৰিঞ্ঞাণস্স</span>। অমদনকিচ্চা চ <span class="bld">গুল়াদযো</span> মদনকিচ্চস্স <span class="bld">আসৰস্স</span>।</p>
<p class="bodytext"><span class="bld">গোলোমাৰিলোমাদী</span>তিআদীসু গোলোমাৰিলোমানি দুব্বায, <span class="bld">অৰী</span>তি চ রত্তা এল়কা ৰেদিতব্বা। <span class="bld">ৰিসাণং</span> সরস্স। <span class="bld">দধিতিলপিট্ঠ</span>গুল়ানি ভূতিণকস্স। সেৰালং তণ্ডুলেয্যকস্স, খরৰল়ৰা অস্সতরস্সাতি এৰমাদি <span class="bld">আদি</span>-সদ্দেন সঙ্গহিতো। যস্মা ৰিপাকা এৰ ন, তস্মা দুক্খৰিপাকাযপি <a name="M2.0293"></a> অৰিজ্জায অদুক্খৰিপাকানং পুঞ্ঞানেঞ্জাভিসঙ্খারানং পচ্চযত্তং ন ন যুজ্জতীতি অত্থো।</p>
<p class="bodytext">তদৰিপাকত্তেপি সাৰজ্জতায তদৰিরুদ্ধানং, তংসদিসানঞ্চ অপুঞ্ঞাভিসঙ্খারানমেৰ পচ্চযো, ন ইতরেসন্তি এতস্স পসঙ্গস্স নিৰারণত্থং ‘‘ৰিরুদ্ধো চাৰিরুদ্ধো চ, সদিসাসদিসো তথা। ধম্মানং পচ্চযো সিদ্ধো’’তি ৰুত্তং। তস্মা তমত্থং পাকটং করোন্তো <span class="bld">‘‘ইতি অযং অৰিজ্জা’’</span>তিআদিমাহ।</p>
<p class="bodytext"><a name="para619"></a><span class="paranum">৬১৯</span>. <span class="bld">সব্বত্থ খন্ধানং ভেদো মরণন্তি চুতিং অগ্গণ্হন্তো</span>তি ইধ চুতি নাম তত্থ তত্থ ভৰাদীসু রূপাদীনং খন্ধানং মরণসঞ্ঞিতো চরিমো ভেদোতি যাথাৰতো অজানন্তো। <span class="bld">সত্তস্স</span> সতো ৰিজ্জমানস্সেৰ। <span class="bld">দেহন্তরসঙ্কমনং</span> অঞ্ঞেন কাযেন সমাগমো।</p>
<p class="bodytext"><span class="bld">সব্বত্থ খন্ধানং পাতুভাৰো</span>তি তত্থ তত্থ ভৰাদীসু খন্ধানং পঠমাভিনিব্বত্তি। <span class="bld">নৰসরীরপাতুভাৰো</span>তি ইধ জিণ্ণস্স সরীরস্স নিক্খেপে পরলোকপরিযাপন্নস্স নৰকাযস্স উপ্পাদো। যথেকে ৰদন্তি –</p>
<p class="gatha1">‘‘ৰত্থানি জিণ্ণানি যথা পহায,</p>
<p class="gatha2">নৰানি গণ্হাতি নরো পরানি।</p>
<p class="gatha3">নিক্খিপ্প দেহং ইধ জিণ্ণমেৰং,</p>
<p class="gathalast">গণ্হাতি অত্তাভিনৰং সুখেসী’’তি॥</p>
<p class="bodytext"><span class="bld">অযং সত্তো</span>তি অযমত্তা, যো সামী, নিৰাসী, কারকো, ৰেদকো চাতি অধিপ্পেতো। <span class="bld">সত্তো</span> <a name="V2.0275"></a> <span class="bld">মরতি, সত্তো উপপজ্জতী</span>তি এত্থাপি এসেৰ নযো। তীসুপি ঠানেসু <span class="bld">আদি</span>-সদ্দেন ইস্সরকুত্তব্রহ্মকুত্তাদিৰিকপ্পনং সঙ্গণ্হাতি।</p>
<p class="bodytext"><span class="bld">সভাৰলক্খণ</span>ন্তি’রুপ্পনানুভৰনাদিং, কক্খল়ফুসনাদিসভাৰমেৰ ৰা। <span class="bld">সামঞ্ঞলক্খণ</span>ন্তি অনিচ্চতাদিং। <span class="bld">সঙ্খারে অত্ততো অত্তনিযতো</span>তি রূপাদীসু একচ্চং অত্ততো, তদঞ্ঞং অত্তনিযতো।</p>
<p class="bodytext"><span class="bld">অত্তা জানাতি ৰা</span>তি ৰিকপ্পেতি কাপিলাদযো ৰিয। <span class="bld">ন জানাতি ৰা</span>তি কাণাদাজীৰিকাদযো ৰিয। কাণাদোপি হি অত্তা সভাৰেন ন জানাতি। যদা বুদ্ধিগুণেন সংযুজ্জতি, তদা জানাতীতি ইচ্ছতি। <span class="bld">সো এৰ করোতি চ কারেতি চা</span>তি যো পরত্থ সুখদুক্খং অনুভৰতি, সো এৰ পুঞ্ঞাপুঞ্ঞং সযং করোতি, অঞ্ঞঞ্চ কারেতি, ন অঞ্ঞোতি অধিপ্পাযো <a name="M2.0294"></a>। <span class="bld">সণ্ঠপেন্তা</span>তি দ্বিঅণুকাদিউপ্পাদনৰসেন, ইচ্ছাৰসেন চ সম্পাদেন্তা। <span class="bld">সো</span>তি অত্তসঞ্ঞিতো সত্তো। <span class="bld">ইন্দ্রিযসম্পন্নো</span>তি চক্খাদীহি ইন্দ্রিযেহি সমন্নাগতো, তেন সল়াযতনপ্পৰত্তিং দস্সেতি। সব্বঞ্হেতং যথাপচ্চযং পৰত্তমানানং অৰিজ্জাদীনং কিচ্চং অত্তনো ব্যাপারং কত্বা দিট্ঠিগতিকো ৰিমুয্হতীতি দস্সনৰসেন ৰুত্তং। অচ্ছেজ্জসুত্তাৰুতাভেজ্জমণীনং ৰিয পুব্বাপরিযৰৰত্থানং নিযতি, নিযতিযা, নিযতি এৰ ৰা সঙ্গতি সমাগমো নিযতিসঙ্গতি, তায ভাৰেসু পরিণতা মনুস্সদেৰৰিহঙ্গাদিভাৰং পত্তা <span class="bld">নিযতিসঙ্গতিভাৰপরিণতা</span>। নিযতিযা, সঙ্গতিযা, ভাৰসঙ্খাতেন সভাৰেন চ পরিণতা নানপ্পকারতং পত্তা <span class="bld">নিযতিসঙ্গতিভাৰপরিণতা</span>তি চ অত্থং ৰদন্তি।</p>
<p class="bodytext">এতেহি চ ৰিকপ্পনেহি অৰিজ্জা অকুসলং চিত্তং কত্বা সত্তে পুঞ্ঞাদীসু সঙ্খারেসু যত্থ কত্থচি পৰত্তেতীতি ইমমত্থং দস্সেন্তো আহ <span class="bld">‘‘সো অৰিজ্জায অন্ধীকতো’’</span>তিআদি। <span class="bld">পটিপজ্জতী</span>তি উপসঙ্কমতি।</p>
<p class="bodytext"><span class="bld">অপরিণাযকো</span>তি অরহত্তমগ্গসম্পটিপাদককল্যাণমিত্তরহিতো, অরহত্তমগ্গঞাণাৰসানং ৰা ঞাণং সমৰিসমং দস্সেত্বা সত্তে নিব্বানং নযতীতি পরিণাযকং, তেন রহিতো অপরিণাযকো। <span class="bld">ধম্মং ঞত্বা</span>তি সপ্পুরিসূপস্সযেন চতুসচ্চপ্পকাসকং সুত্তাদিধম্মং ঞত্বা, মগ্গঞাণেনেৰ ৰা সব্বধম্মপৰরং নিব্বানধম্মং ঞত্বা। তংজাননাযত্তং পন সেসসচ্চত্তযাভিসমযং <a name="V2.0276"></a> সমানকালম্পি তং পুরিমকালং ৰিয কত্বা ৰুত্তং। <span class="bld">উপসন্তো চরিস্সতী</span>তি অগ্গমগ্গাধিগমেন সব্বসো অৰিজ্জূপসমা উপসন্তো সউপাদিসেসনিব্বানধাতুযং ঠিতো যাৰ অনুপাদিসেসনিব্বানধাতুপত্তি, তাৰ সত্তানং হিতচরিযায অত্তভাৰং পৰত্তেন্তো চরিস্সতি, দিট্ঠধম্মসুখৰিহারেহি ৰিহরিস্সতীতি অত্থো।</p>
<p class="subhead">সঙ্খারপচ্চযাৰিঞ্ঞাণপদৰিত্থারকথাৰণ্ণনা</p>
<p class="bodytext"><a name="para620"></a><span class="paranum">৬২০</span>. যথাৰুত্তসঙ্খারপচ্চযা উপ্পজ্জমানং তং কম্মনিব্বত্তমেৰ ভৰিতুং অরহতীতি <span class="bld">‘‘বাত্তিংস লোকিযৰিপাকৰিঞ্ঞাণানি সঙ্গহিতানী’’</span>তি আহ। <span class="bld">ধাতুকথাযং</span> পন ৰিপ্পযুত্তেন সঙ্গহিতাসঙ্গহিতপদনিদ্দেসে ‘‘সঙ্খারপচ্চযা ৰিঞ্ঞাণেন যে ধম্মা, সল়াযতনপচ্চযা ফস্সেন যে ধম্মা, ফস্সপচ্চযা ৰেদনায যে ধম্মা ৰিপ্পযুত্তা, তে <a name="M2.0295"></a> ধম্মা কতিহি খন্ধেহি…পে॰… সঙ্গহিতা? তে ধম্মা অসঙ্খতং খন্ধতো ঠপেত্বা একেন খন্ধেন, একাদসহি আযতনেহি, একাদসহি ধাতূহি সঙ্গহিতা। কতিহি অসঙ্গহিতা? চতূহি খন্ধেহি, একেনাযতনেন, সত্তহি ধাতূহি অসঙ্গহিতা’’তি (ধাতু॰ ৪৬৬) ৰচনতো সব্বৰিঞ্ঞাণফস্সৰেদনাপরিগ্গহো কতো। যদি হি এত্থ ৰিঞ্ঞাণফস্সৰেদনা সপ্পদেসা সিযুং, ‘‘ৰিপাকা ধম্মা’’তি (ধ॰ স॰ তিকমাতিকা ৩) ইমস্স ৰিয ৰিসজ্জনং সিযা। তস্মা তত্থ অভিধম্মভাজনীযৰসেন সঙ্খারপচ্চযা ৰিঞ্ঞাণাদযো গহিতাতি অধিপ্পাযো ৰেদিতব্বো। অৰিজ্জাপচ্চযা সঙ্খারো চ অভিধম্মভাজনীযে (ৰিভ॰ ২৪৩) চতুভূমককুসলসঙ্খারো, অকুসলসঙ্খারো চ ৰুত্তোতি এসো এৰ ধাতুকথাযং গহিতোতি দট্ঠব্বো। ভৰো পন <span class="bld">ধাতুকথাযং</span> কম্মূপপত্তিভৰৰিসেসদস্সনত্থং ন অভিধম্মভাজনীযৰসেন গহিতো, এৰঞ্চ কত্বা তত্থ ‘‘উপাদানপচ্চযা ভৰো’’তি অনুদ্ধরিত্বা ‘‘কম্মভৰো’’তিআদিনা (ধাতু॰ ৬৬) নযেন ভৰো উদ্ধটো।</p>
<p class="bodytext">লোকিযৰিপাকমনোৰিঞ্ঞাণমেৰ সন্ধাযাহ <span class="bld">‘‘বাৰীসতিৰিধং হোতী’’</span>তি। <span class="bld">ছহি ৰিঞ্ঞাণেহী</span>তি যথাঅধিকতেহি চক্খুৰিঞ্ঞাণাদীহি ছহি ৰিঞ্ঞাণেহি। কস্মা পনেত্থ লোকিযৰিপাকৰিঞ্ঞাণস্সেৰ গহণং কতন্তি আহ <span class="bld">‘‘লোকুত্তরানি পন ৰট্টকথায ন যুজ্জন্তী’’</span>তি। যদি এৰং কস্মা ধাতুকথাযং ‘‘সঙ্খারপচ্চযা ৰিঞ্ঞাণেন যে ধম্মা ৰিপ্পযুত্তা’’তিআদীসু (ধাতু॰ ৩৬২) লোকুত্তরৰিপাকানম্পি গহণং কতন্তি? তং যথাধম্মসাসনত্তা অভিধম্মদেসনায <span class="bld">ৰিপাকত্তিকে</span> (ধ॰ স॰ তিকমাতিকা ৩) ৰিয অনৰসেসৰিপাকধম্মসঙ্গণ্হনৰসেন <a name="V2.0277"></a> ৰুত্তং। সুত্তন্তদেসনা পন যথানুলোমদেসনাতি তত্থ পৰত্তিনিৰত্তিযো অসঙ্করতো দস্সেতব্বা। তস্মা তদত্থসংৰণ্ণনাতি কত্বা পৰত্তিকথাযং লোকিযৰিপাকৰিঞ্ঞাণানিযেৰ গহিতানি। তেনেৰাহ <span class="bld">‘‘ৰট্টকথায ন যুজ্জন্তীতি ন গহিতানী’’</span>তি।</p>
<p class="bodytext">যথা কতং কম্মং ফলদানে সমত্থং হোতি, তথা কতং ‘‘উপচিত’’ন্তি ৰুচ্চতীতি ৰিপাকদানযোগ্যমেৰ সঙ্খারং গণ্হন্তো <span class="bld">‘‘উপচিতকম্মাভাৰে’’</span>তি আহ। হেতু নাম ব্যতিরেকপ্পধানন্তি <span class="bld">অভাৰ</span>-গ্গহণং, তেন কম্মে সতি ভাৰতো, অসতি অভাৰতোতি অযমেত্থ অধিপ্পাযো <a name="M2.0296"></a>। যথা পনস্স ৰিঞ্ঞাণস্স সঙ্খারপচ্চযতা ন সিদ্ধা, ন এৰং ৰিপাকভাৰো। সো পন সিদ্ধোতি কত্বা আহ <span class="bld">‘‘ৰিপাকংহেত’’</span>ন্তি। তেন ৰিঞ্ঞাণস্স ৰিপাকভাৰেন সঙ্খারপচ্চযত্তং সাধেতি। তস্স পন সাধনত্থং ‘‘উপচিতকম্মাভাৰে ৰিপাকাভাৰতো’’তি ৰুত্তন্তি তং ৰিৰরন্তো <span class="bld">‘‘ৰিপাকঞ্চা’’</span>তিআদিমাহ। <span class="bld">যদি উপ্পজ্জেয্যা</span>তি যদি কম্মনিরপেক্খো ৰিপাকো উপ্পজ্জেয্য। <span class="bld">সব্বেসং</span> সত্তানং ব্রহ্মত্তং উপগতানং ঘানাদিৰিঞ্ঞাণানি মহাৰিপাকৰিঞ্ঞাণানীতি তস্স তস্স ৰিপাকস্স অনোকাসে ঠিতানম্পি। <span class="bld">ৰিপাকানী</span>তি ৰিঞ্ঞাণাপেক্খায নপুংসকনিদ্দেসো, সব্বৰিপাকৰিঞ্ঞাণানীতি অত্থো।</p>
<p class="bodytext">সঙ্খারা বহূ একূনতিংসচেতনাভেদতো, ৰিঞ্ঞাণানি চ বহূনি বাত্তিংসৰিধত্তা, ন চ সব্বতো সব্বানীতি আহ <span class="bld">‘‘কতরসঙ্খারপচ্চযা কতরৰিঞ্ঞাণন্তি চে’’</span>তি। <span class="bld">‘‘ৰিঞ্ঞাণ’’</span>ন্তি চ ইদং ৰিঞ্ঞাণসামঞ্ঞং গহেত্বা ৰুত্তং। কামং <span class="bld">খন্ধনিদ্দেসেপি</span> (ৰিসুদ্ধি॰ ২.৪৫১ আদযো) ইমানি ৰিঞ্ঞাণানি নিদ্দিট্ঠানি, তং পন অতিসংখিত্তং, ন চ তত্থ নেসং সঙ্খারপচ্চযতা ৰিভাৰিতাতি তং পৰত্তিযং, পটিসন্ধিযঞ্চ ভৰাদীসু পৰত্তনাকারৰসেন ৰিত্থারতো দস্সেতুং <span class="bld">‘‘কামাৰচরপুঞ্ঞাভিসঙ্খারপচ্চযা’’</span>তিআদি আরদ্ধং। <span class="bld">মনোৰিঞ্ঞাণে</span>তি নিদ্ধারণে ভূম্মং। <span class="bld">মহাৰিপাকানী</span>তি ৰিঞ্ঞাণাপেক্খায নপুংসকনিদ্দেসো। <span class="bld">মহাৰিপাকা</span>তি পন পাঠে মনোৰিঞ্ঞাণধাতুযোতি আনেত্বা সম্বন্ধিতব্বং।</p>
<p class="bodytext"><a name="para621"></a><span class="paranum">৬২১</span>. <span class="bld">যংসঙ্খারপচ্চযা</span>তি যস্স যস্স সঙ্খারস্স পচ্চযভাৰেন। <span class="bld">যং ৰিঞ্ঞাণ</span>ন্তি ‘‘যং যং ৰিঞ্ঞাণ’’ন্তি এৰং উভযত্থ আমেডিতলোপো দট্ঠব্বো। <span class="bld">‘‘হোতী’’</span>তি ইমিনা কারণভাৰে ৰিঞ্ঞাণস্স সব্ভাৰমত্তং পৰেদিতং, ন পৰত্তিৰিসেসোতি তং দস্সেন্তো <span class="bld">‘‘এৰং পৰত্তি ৰেদিতব্বা’’</span>তি আহ <a name="V2.0278"></a>। ব্রহ্মানম্পি অনিট্ঠরূপাদিআপাথগমনে অকুসলৰিপাকচক্খুৰিঞ্ঞাণাদীনি কদাচি উপ্পজ্জন্তীতি <span class="bld">‘‘ইমানি তেরস…পে॰… পৰত্তন্তী’’</span>তি ৰুত্তং। তত্থ পঞ্চন্নং খন্ধানং ৰোকারো ৰিত্থারো এত্থাতি পঞ্চৰোকারো, সো এৰ ভৰো, এতস্মিং <span class="bld">পঞ্চৰোকারভৰে</span>। হোতি হি ভিন্নাধিকরণানম্পি অঞ্ঞপদত্থসমাসো যথা ‘‘উরসিলোমো’’তি। অথ ৰা যথাপচ্চযং পৰত্তমানেহি পঞ্চহি খন্ধেহি ৰোকরীযতীতি পঞ্চৰোকারো, সো এৰ ভৰোতি সব্বং পুব্বে ৰিয।</p>
<p class="bodytext">‘‘পৰত্তিযঞ্ঞেৰ <a name="M2.0297"></a> পৰত্তন্তী’’তি সঙ্খেপতো ৰুত্তমত্থং ৰিৰরিতুং <span class="bld">‘‘কথ’’</span>ন্তিআদি আরদ্ধং।</p>
<p class="bodytext"><span class="bld">‘‘যেভুয্যেন লোভসম্পযুত্তজৰনাৰসানে’’</span>তি ইদং পটিঘৰিচিকিচ্ছুদ্ধচ্চসম্পযুত্তানন্তরং সোমনস্সসহগতস্স অনুপ্পজ্জনতোতি কেচি, তং ন গহেতব্বং। ‘‘চক্খুং অস্সাদেতি অভিনন্দতি, তং আরব্ভ রাগো উপ্পজ্জতি, দিট্ঠি উপ্পজ্জতি…পে॰… ৰিচিকিচ্ছা উপ্পজ্জতি, উদ্ধচ্চং উপ্পজ্জতি, অকুসলে নিরুদ্ধে ৰিপাকো তদারম্মণতা উপ্পজ্জতী’’তি ৰচনতো। ইট্ঠং চে আরম্মণং, সোমনস্সতদারম্মণং ন ন উপ্পজ্জতীতি। জৰনেন তদারম্মণনিযমে সোমনস্সসহগতানন্তরং সোমনস্সসহগতানেৰ সন্ধায ৰুত্তন্তি অপরে, তং ৰিচারেতব্বং উপেক্খাসহগতকুসলাকুসলজৰনানন্তরম্পি সোমনস্সতদারম্মণস্স ইচ্ছিতব্বত্তা। উপেক্খাসহগতকিরিযাজৰনানন্তরমেৰ হি সোমনস্সতদারম্মণং ন ইচ্ছন্তি।</p>
<p class="bodytext">যস্মা পন তিহেতুকজৰনাৰসানে চ কদাচি অহেতুকং তদারম্মণং হোতি, তস্মা <span class="bld">‘‘যেভুয্যেনা’’</span>তি ৰুত্তং। যস্মা একচিত্তক্খণাযুকং জৰনারম্মণং হোতি, তদা তত্থ একমেৰ তদারম্মণং হোতীতি কত্বা <span class="bld">‘‘সকিং ৰা’’</span>তি ৰুত্তন্তি কেচি। অপরে পন তদারম্মণং নাম জৰনারম্মণানুভৰনকিচ্চং, তং একচিত্তক্খণিকে তথা আসন্নভেদে আরম্মণে নুপ্পজ্জতি। তস্মা <span class="bld">‘‘সকিং ৰা’’</span>তি ইদং দিরত্ততিরত্তাদি ৰিয ৰচনসিলিট্ঠতাৰসেন ৰুত্তন্তি ৰেদিতব্বং, দ্বিক্খত্তুমেৰ পন উপ্পজ্জতীতি। ‘‘দিরত্ততিরত্ত’’ন্তি (পাচি॰ ৫০) এত্থ হি ৰা-সদ্দস্স অভাৰা ৰচনসিলিট্ঠতামত্তেন দিরত্তগ্গহণং কতন্তি যুজ্জতি। ‘‘নিরন্তরং তিরত্তদস্সনত্থং ৰা’’তি ইধ পন ৰা-সদ্দো ৰিকপ্পত্থো ৰুত্তোতি সকিং এৰ চ কদাচি পৰত্তিং সন্ধায <span class="bld">‘‘সকিং ৰা’’</span>তি ৰুত্তন্তি দট্ঠব্বং। তেনেৰ হি <span class="bld">সম্মোহৰিনোদনিযং</span> সকিং তদারম্মণপ্পৰত্তিযা ৰিচারেতব্বতং দস্সেন্তেন ‘‘চিত্তপ্পৰত্তিগণনাযং পন সব্বদ্বারেসু তদারম্মণে দ্বে এৰ চিত্তৰারা আগতা’’তি (ৰিভ॰ অট্ঠ॰ ২২৭) ৰুত্তং।</p>
<p class="bodytext">তত্থ <a name="V2.0279"></a> <span class="bld">চিত্তপ্পৰত্তিগণনায</span>ন্তি ৰিপাককথাযং বলৰরূপাদিআরম্মণে ৰুত্তং চিত্তপ্পৰত্তিগণনং সন্ধাযাহ। তত্থ হি দ্বেৰ তদারম্মণুপ্পত্তিৰারা ৰুত্তা <a name="M2.0298"></a>। তদেৰ হি সন্ধায ইধাপি ৰুত্তং <span class="bld">‘‘অভিধম্মট্ঠকথাযং পন তদারম্মণে দ্বে চিত্তৰারা আগতা’’</span>তি। অভিধম্মট্ঠকথাযং অনিযতারম্মণট্ঠানকিচ্চা হুত্বা পৰত্তন্তীতি (ৰিভ॰ অট্ঠ॰ ২২৭) দ্বারং অনামসিত্বা এৰ ৰুত্তং, তং অনন্তরং পরতো ৰুত্তসহেতুকৰিপাকৰিঞ্ঞাণানং সদিসসংৰণ্ণনং কাতুকামতাধিপ্পাযেন ৰুত্তং। অহেতুকদ্বযাদীনঞ্হি ভৰঙ্গভূতানং সযমেৰ দ্বারত্তা, চুতিপটিসন্ধিভূতানঞ্চ ভৰঙ্গসঙ্খাতেন, অঞ্ঞেন চ দ্বারেন অনুপ্পত্তিতো নিযতং, অনিযতং ৰা দ্বারং এতেসন্তি ন সক্কা ৰত্তুন্তি।</p>
<p class="bodytext">অহেতুকদ্বযস্স পন সন্তীরণতদারম্মণভূতস্স দ্বারং লব্ভতি, তঞ্চ অনিযতন্তি তম্পি গণ্হন্তো <span class="bld">‘‘অনিযতদ্বারারম্মণট্ঠানকিচ্চা হুত্বা পৰত্তন্তী’’</span>তি আহ। তেনেৰ চেত্থ মহাৰিপাকানম্পি তদারম্মণভূতানং দ্বারং লব্ভতীতি তত্থাপি দ্বারগ্গহণং কতং।</p>
<p class="bodytext">একস্স সত্তস্স পৰত্তো রূপাৰচরৰিপাকো পথৰীকসিণাদীসু যস্মিং আরম্মণে পৰত্তো, ততো অঞ্ঞস্মিং তস্স পৰত্তি নত্থীতি রূপাৰচরানং নিযতারম্মণতা ৰুত্তা। <span class="bld">ইতরানি</span> আরুপ্পৰিপাকৰিঞ্ঞাণানি। নিযতং অৰত্থুকানীতি <span class="bld">নিযতাৰত্থুকানি</span>। কসিণুগ্ঘাটিমাকাসাদীসুযেৰ আরম্মণেসু পৰত্তনতো <span class="bld">নিযতারম্মণানি। তত্রা</span>তি পৰত্তিযং। <span class="bld">অস্সা</span>তি বাত্তিংসৰিধস্স ৰিপাকৰিঞ্ঞাণস্স। <span class="bld">তে তে সঙ্খারা</span>তি যথাৰুত্তা পুঞ্ঞাভিসঙ্খারাদিসঙ্খারা। <span class="bld">কম্মপচ্চযেনা</span>তি নানাক্খণিককম্মপচ্চযেন। <span class="bld">উপনিস্সযপচ্চযেনা</span>তি পকতূপনিস্সযপচ্চযেন।</p>
<p class="bodytext"><a name="para622"></a><span class="paranum">৬২২</span>. এৰং পৰত্তিযং ৰিঞ্ঞাণপ্পৰত্তিং দস্সেত্বা পটিসন্ধিযং দস্সেতুং <span class="bld">‘‘যং পন ৰুত্ত’’</span>ন্তিআদিমাহ। তত্থ <span class="bld">অনুরূপায পটিসন্ধিযা</span>তি অনুরূপেন পটিসন্ধিকিচ্চেন। তং পন অনুরূপতং সযমেৰ ৰক্খতি। ভৰন্তরেন ভৰন্তরস্স সন্ধানং ইধ পটিসন্ধীতি তং অচিত্তকম্পি অত্থেৰাতি কত্বা ‘‘কতি পটিসন্ধিযো’’তি পুচ্ছং কত্বাপি <span class="bld">‘‘কতি পটিসন্ধিচিত্তানী’’</span>তি পুচ্ছা কতা। <span class="bld">‘‘কেন কত্থা’’</span>তি কেন চিত্তেন কস্মিং ভৰে।</p>
<p class="bodytext"><span class="bld">তত্থা</span>তি তেসু একূনৰীসতিযা পটিসন্ধিচিত্তেসু। কুসলৰিপাকায অহেতুকমনোৰিঞ্ঞাণধাতুযাতি <a name="V2.0280"></a> সম্বন্ধো। নত্থি দেৰেসু অহেতুকা পটিসন্ধীতি <span class="bld">‘‘মনুস্সলোকে’’</span>তি ৰিসেসনং। <span class="bld">নপুংসকাদীন</span>ন্তি <span class="bld">আদি</span>সদ্দেন <a name="M2.0299"></a> মম্মাদীনং সঙ্গহো। কেচি পন একচ্চে অহেতুকপটিসন্ধিকা অৰিকলিন্দ্রিযা হুত্বা থোকং ৰিচারণপকতিকাপি হোন্তিযেৰ, তস্মা তাদিসানম্পি ইধ আদিসদ্দেন সঙ্গহোতি ৰদন্তি। <span class="bld">সঙ্খেপতো</span>তি সমাসতো, অসুকায পটিসন্ধিযা অসুকং আরম্মণন্তি ৰিভাগং অকত্বাতি অত্থো।</p>
<p class="bodytext"><span class="bld">সেসান</span>ন্তি রূপাৰচরা পঞ্চ, পঠমততিযারুপ্পা দ্বেতি ইমাসং ৰুত্তাৰসেসানং সত্তন্নং পটিসন্ধীনং। <span class="bld">পচ্চুপ্পন্নারম্মণং চুতিচিত্তং নাম নত্থি</span> পটিসন্ধিআরম্মণে এৰ পৰত্তনতো। <span class="bld">দ্বীসু আরম্মণেসূ</span>তি অতীতনৰত্তব্বৰসেন দ্বীসু আরম্মণেসু।</p>
<p class="bodytext"><a name="para623"></a><span class="paranum">৬২৩</span>. <span class="bld">তানী</span>তি পুব্বে কতানি কম্মানি। <span class="bld">অস্সা</span>তি আসন্নমরণস্স পুগ্গলস্স। <span class="bld">ওলম্বন্তী</span>তি সাযন্হে মহন্তানং পব্বতকূটানং ছাযা ৰিয ভূমিযং তস্স চিত্তে অৰলম্বন্তি উপতিট্ঠন্তি। <span class="bld">তস্মিং নিরুদ্ধে</span>তি তস্মিং চুতিচিত্তে নিরুদ্ধমত্তে তস্স নিরোধসমনন্তরমেৰ। <span class="bld">তদেৰা</span>তি তংযেৰ যথাৰুত্তজৰনৰীথিযা আরম্মণভূতং। অৰিজ্জাতণ্হাদীসু কিলেসেসু অনুপচ্ছিন্নেস্বেৰ কম্মাদিনো উপট্ঠানং, তঞ্চ আরব্ভ চিত্তসন্তানস্স ভৰন্তরনিন্নপোণপব্ভারতা হোতীতি আহ <span class="bld">‘‘অনুপচ্ছিন্নকিলেসবলৰিনামিত’’</span>ন্তি। সন্তানে হি ৰিনামিতে তদেকদেসভূতং পটিসন্ধিচিত্তঞ্চ ৰিনামিতমেৰ হোতি, ন চ একদেসৰিনামিতভাৰেন ৰিনা সন্তানস্স ৰিনামিততা অত্থীতি। সব্বত্থ পন দুগ্গতিপটিসন্ধিনিন্নায চুতিযা পুরিমজৰনানি অকুসলানি, ইতরায চ কুসলানীতি নিচ্ছিনন্তি। ‘‘নিমিত্তস্সাদগধিতং ৰা, ভিক্খৰে, ৰিঞ্ঞাণং তিট্ঠমানং তিট্ঠতি, অনুব্যঞ্জনস্সাদগধিতং ৰা, তস্মিং চে সমযে কালং করোতি, ঠানমেতং ৰিজ্জতি, যং দ্বিন্নং গতীনং অঞ্ঞতরং গতিং উপপজ্জেয্য নিরযং ৰা তিরচ্ছানযোনিং ৰা’’তি (সং॰ নি॰ ৪.২৩৫) হি ৰুত্তং, তস্মা অকুসলং দুগ্গতিযং, কুসলঞ্চ সুগতিযং পটিসন্ধিযা উপনিস্সযো হোতীতি। অরহতো পন সব্বসো কিলেসানং উপচ্ছিন্নত্তা পটিপ্পস্সদ্ধসব্বভৰুস্সুক্কতায কম্মাদিনিমিত্তং ন উপট্ঠহতি, ততো ৰিজ্জমানম্পি কম্মং অলদ্ধসহাযত্তা পটিসন্ধিং ন জনেতি।</p>
<p class="bodytext"><span class="bld">ৰুত্তপ্পকারকম্মৰসেনা</span>তি পাপকম্মৰসেন, তদুপট্ঠাপিতন্তি অধিপ্পাযো। <span class="bld">‘‘নরকাদীসু অগ্গিজালৰণ্ণাদিক’’</span>ন্তি ইদং তংসদিসতাৰসেন ৰুত্তং। ন <a name="M2.0300"></a> হি সো এৰ নিরযগ্গিৰণ্ণাদি তদা তস্স <a name="V2.0281"></a> আপাথং আগচ্ছতি। তত্থ <span class="bld">অগ্গিজালৰণ্ণাদিক</span>ন্তি <span class="bld">আদি</span>-সদ্দেন ৰেত্তরণীসিম্বলিঅসিপত্তৰনাদিৰণ্ণং সঙ্গণ্হাতি। <span class="bld">নরকাদীসূ</span>তি পন <span class="bld">আদি</span>-সদ্দেন পেততিরচ্ছানানং নিবদ্ধসঞ্চরণট্ঠানপরিযাপন্নৰণ্ণং। <span class="bld">মনোদ্বারে আপাথমাগচ্ছতী</span>তি কম্মবলেন উপট্ঠাপিতৰণ্ণাযতনং সুপিনং পস্সন্তস্স ৰিয, দিব্বচক্খুস্স ৰিয চ মনোদ্বারে এৰ গোচরভাৰং গচ্ছতি। একং আৰজ্জনং, পঞ্চ জৰনানি, দ্বে তদারম্মণানীতি তীণি ৰীথিচিত্তানি।</p>
<p class="bodytext"><span class="bld">রাগাদিহেতুভূতং হীনমারম্মণ</span>ন্তি অকুসলৰিপাকস্স আরম্মণং ভৰিতুং যুত্তং অনিট্ঠমারম্মণমাহ। তম্পি হি সঙ্কপ্পনৰসেন রাগস্সাপি হেতু হোতীতি। অকুসলৰিপাকজনককম্মসহজাতানং ৰা তংসদিসাসন্নচুতিজৰনচেতনাসহজাতানঞ্চ রাগাদীনং হেতুভাৰো এৰ হীনতা। তঞ্হি পচ্ছানুতাপজনককম্মানমারম্মণং কম্মৰসেন অনিট্ঠং অকুসলৰিপাকস্স আরম্মণং ভৰেয্য। অঞ্ঞথা চ ইট্ঠারম্মণে পৰত্তস্স অকুসলকম্মস্স ৰিপাকো অকুসলকম্মনিমিত্তারম্মণো ন ভৰেয্য। ন হি অকুসলৰিপাকো ইট্ঠারম্মণো ভৰিতুং অরহতীতি।</p>
<p class="bodytext">পঞ্চদ্বারে চ আপাথং আগচ্ছন্তং পচ্চুপ্পন্নং কম্মনিমিত্তং আসন্নকতকম্মারম্মণসন্ততিযং উপ্পন্নং, তংসদিসঞ্চ দট্ঠব্বং। অঞ্ঞথা তদেৰ পটিসন্ধিআরম্মণূপট্ঠাপকং, তদেৰ চ পটিসন্ধিজনকং ভৰেয্য। ন চ পটিসন্ধিযা উপচারভূতানি ৰিয, এতস্মিং তযা পৰত্তিতব্বন্তি পটিসন্ধিযা আরম্মণং অনুপ্পাদেন্তানি ৰিয চ পৰত্তানি চুতিআসন্নানি জৰনানি পটিসন্ধিজনকানি ভৰেয্যুং। ‘‘কতত্তা উপচিতত্তা’’তি (ধ॰ স॰ ৪৩১) হি ৰুত্তং। তদা চ তংসমানৰীথিযং ৰিয পৰত্তমানানি কথং কতূপচিতানি সিযুং? তদা ন অস্সাদিতানি। ন চ লোকিযানি লোকুত্তরানি ৰিয সমানৰীথিফলানি হোন্তি। ‘‘পুব্বে ৰাস্স তং কতং হোতি পাপকম্মং দুক্খৰেদনীযং, পচ্ছা ৰাস্স তং কতং হোতি পাপকম্মং দুক্খৰেদনীযং, মরণকালে ৰাস্স হোতি মিচ্ছাদিট্ঠি সমত্তা হোতি সমাদিন্না। তেন সো কাযস্স ভেদা পরং মরণা অপাযং দুগ্গতিং ৰিনিপাতং নিরযং উপপজ্জতী’’তিআদিনা (ম॰ নি॰ ৩.৩০৩) সুত্তে মরণকালে সমত্তায সমাদিন্নায মিচ্ছাদিট্ঠিযা, সম্মাদিট্ঠিযা চ সহজাতচেতনায পটিসন্ধিদানং ৰুত্তং, ন চ দুব্বলেহি পঞ্চদ্বারিকজৰনেহি মিচ্ছাদিট্ঠি, সম্মাদিট্ঠি <a name="M2.0301"></a> ৰা সমত্তা হোতি সমাদিন্না। তথা হি ৰুত্তং <span class="bld">সম্মোহৰিনোদনিযং</span> ‘‘সব্বম্পি হেতং কুসলাকুসলধম্মপটিৰিজাননাদিচৰনপরিযোসানং কিচ্চং মনোদ্বারিকচিত্তেনেৰ হোতি, ন পঞ্চদ্বারিকেনাতি <a name="V2.0282"></a> সব্বস্সপেতস্স কিচ্চস্স করণে সহজৰনকানি ৰীথিচিত্তানি পটিক্খিত্তানী’’তি (ৰিভ॰ অট্ঠ॰ ৭৬৬)।</p>
<p class="bodytext">তত্থ হি <span class="bld">ন কিঞ্চি ধম্মং পটিৰিজানাতী</span>তি ‘‘মনোপুব্বঙ্গমা ধম্মা’’তি (ধ॰ প॰ ১-২) এৰং ৰুত্তং একম্পি কুসলং ৰা অকুসলং ৰা ন পটিৰিজানাতীতি চ ৰুত্তং। যেসং পটিৰিভাৰনপ্পৰত্তিযা সুখং ৰা দুক্খং ৰা অন্বেতি, তেসং সা পৰত্তি পঞ্চদ্বারে পটিক্খিত্তা। কুসলাকুসলকম্মসমাদানঞ্চ তাদিসমেৰাতি। তদারম্মণানন্তরং পন চৰনং, তদনন্তরা চ উপপত্তি মনোদ্বারিকা এৰ হোতি, ন সহজৰনকৰীথিচিত্তপরিযাপন্নাতি ইমিনা অধিপ্পাযেন ইধ পঞ্চদ্বারিকতদারম্মণানন্তরা চুতি, তদনন্তরা পটিসন্ধি চ ৰুত্তাতি দট্ঠব্বা। তত্থ অৰসেসপঞ্চচিত্তক্খণাযুকে রূপাদিম্হি উপ্পন্নং পটিসন্ধিং সন্ধায ‘‘পচ্চুপ্পন্নারম্মণং উপপত্তিচিত্তং পচ্চুপ্পন্নারম্মণস্স ভৰঙ্গস্স অনন্তরপচ্চযেন পচ্চযো’’তি, অৰসেসএকচিত্তক্খণাযুকে চ উপ্পন্নং পটিসন্ধিং সন্ধায ‘‘পচ্চুপ্পন্নারম্মণং উপপত্তিচিত্তং অতীতারম্মণস্স ভৰঙ্গস্স অনন্তরপচ্চযেন পচ্চযো’’তি চ ৰুত্তন্তি ৰেদিতব্বং।</p>
<p class="bodytext"><a name="para624"></a><span class="paranum">৬২৪</span>. <span class="bld">কণ্হপক্খে সুক্কপক্খং ঠপেত্বা</span>তি এত্থ যথা পুব্বে ‘‘পাপকম্মং ৰা কম্মনিমিত্তং ৰা’’তি ৰুত্তে কণ্হপক্খে ‘‘অনৰজ্জকম্মং ৰা কম্মনিমিত্তং ৰা’’তি সুক্কপক্খো ৰুত্তো, এৰং ‘‘দুগ্গতিপরিযাপন্নং পটিসন্ধিচিত্তং, নরকাদীসু অগ্গিজালৰণ্ণাদিকং দুগ্গতিনিমিত্ত’’ন্তি চ ৰুত্তে কণ্হপক্খে ‘‘সুগতিপরিযাপন্নং পটিসন্ধিচিত্তং, মনুস্সলোকে রত্তকম্বলসদিসমাতুকুচ্ছিৰণ্ণসঙ্খাতং, দেৰলোকে ৰা উয্যানৰিমানকপ্পরুক্খাদিৰণ্ণসঙ্খাতং সুগতিনিমিত্ত’’ন্তি এৰং সুক্কপক্খং ঠপেত্বা সেসং সব্বং পুরিমনযেনেৰ ৰেদিতব্বং। <span class="bld">অতীতপচ্চুপ্পন্নারম্মণাযা</span>তি কম্মকম্মনিমিত্তৰসেন অতীতারম্মণায, মাতুকুচ্ছিৰণ্ণাদিসুগতিনিমিত্তৰসেন পচ্চুপ্পন্নারম্মণায।</p>
<p class="bodytext"><a name="para625"></a><span class="paranum">৬২৫</span>. <span class="bld">তঞ্চ খো</span>তি যদেতং ‘‘অনৰজ্জকম্মং ৰা কম্মনিমিত্তং ৰা’’তি অনিযমনং কতং, তঞ্চ খো। <span class="bld">কম্মনিমিত্তমেৰ আপাথমাগচ্ছতি</span> একন্ততো <a name="M2.0302"></a> অত্তনো কম্মারম্মণতায মহগ্গতৰিপাকস্স। <span class="bld">সুদ্ধায ৰা</span>তি মহগ্গতকম্মনিমিত্তারম্মণায <span class="bld">জৰনৰীথিযা,</span> তদারম্মণরহিতাযাতি অত্থো, সা পন জৰনৰীথি মহগ্গতৰিপাকস্স উপচারো ৰিয দট্ঠব্বা। কেচি পন তঞ্চ ৰীথিং মহগ্গতাৰসানং ৰদন্তি। <span class="bld">‘‘নৰত্তব্বারম্মণা ৰা’’</span>তি ইদং রূপাৰচরপটিসন্ধিং, আরুপ্পেসু <a name="V2.0283"></a> চ পঠমং, ততিযঞ্চ সন্ধায ৰুত্তং। দুতিযচতুত্থা পন অতীতারম্মণৰচনেনেৰ গহিতা।</p>
<p class="bodytext"><span class="bld">মাতুকুচ্ছিৰণ্ণসঙ্খাত</span>ন্তিআদিনা ৰণ্ণো এৰ গতিনিমিত্তভাৰেন আগতো। তত্থ সদ্দো তাৰ অনুপাদিন্নভাৰেন সুগতিপরিযাপন্নতায গতিনিমিত্তভাৰেন অট্ঠকথাসু নাগতোতি যুত্তমেতং, গন্ধাদীনং পন অনাগমনে কারণং ৰীমংসিতব্বং।</p>
<p class="bodytext"><span class="bld">অযং তাত তৰত্থায বুদ্ধপূজা করীযতী</span>তিআদীসু পুব্বচেতনাৰসেন পুঞ্ঞং হোতি। সব্বন্তিমজৰনে ৰত্তমানস্সাপীতি ৰদন্তি।</p>
<p class="bodytext"><a name="para626"></a><span class="paranum">৬২৬</span>. <span class="bld">‘‘এতেনানুসারেন আরুপ্পচুতিযাপি অনন্তরা পটিসন্ধি ৰেদিতব্বা’’</span>তি ইদং কস্মা ৰুত্তং, ননু ‘‘পথৰীকসিণজ্ঝানাদিৰসেন পটিলদ্ধমহগ্গতস্স সুগতিযং ঠিতস্সা’’তি এৰমাদিকে এৰ নযে অযম্পি পটিসন্ধি অৰরুদ্ধাতি? ন, তত্থ রূপাৰচরচুতিঅনন্তরায এৰ পটিসন্ধিযা ৰুত্তত্তা। তত্থ হি ‘‘পথৰীকসিণাদিকং ৰা নিমিত্তং মহগ্গতচিত্তং ৰা মনোদ্বারে আপাথং আগচ্ছতি, চক্খুসোতানং ৰা’’তিআদিনা তেন ৰচনেন রূপাৰচরচুতিযা এৰ অনন্তরা পটিসন্ধি ৰুত্তাতি ৰিঞ্ঞাযতি। অথাপি যথাসম্ভৰযোজনায অযম্পি পটিসন্ধি তত্থেৰ অৰরুদ্ধা, অরূপাৰচরচুতিঅনন্তরা পন রূপাৰচরপটিসন্ধি নত্থি। অরূপাৰচরে চ উপরূপরি চুতিযা অনন্তরা হেট্ঠিমা হেট্ঠিমা পটিসন্ধি নত্থীতি চতুত্থারুপ্পচুতিযা নৰত্তব্বারম্মণপটিসন্ধি নত্থি। তেন ততো তত্থেৰ অতীতারম্মণা, কামাৰচরে চ অতীতপচ্চুপ্পন্নারম্মণা পটিসন্ধি। ইতরাহি চ যথাসম্ভৰং অতীতনৰত্তব্বারম্মণা আরুপ্পপটিসন্ধি, অতীতপচ্চুপ্পন্নারম্মণা চ কামাৰচরপটিসন্ধি যোজেতব্বাতি ইমস্স ৰিসেসস্স দস্সনত্থং ৰিসুং উদ্ধরণং কতং।</p>
<p class="bodytext"><a name="para627"></a><span class="paranum">৬২৭</span>. এৰং আরম্মণৰসেন একৰিধায কামাৰচরসুগতিচুতিযা দুৰিধা দুগ্গতিপটিসন্ধি, দুগ্গতিচুতিযা দুৰিধা সুগতিপটিসন্ধি, কামাৰচরসুগতিচুতিযা দ্বিএকদ্বিপ্পকারানং কামরূপারূপানং ৰসেন পঞ্চৰিধা সুগতিপটিসন্ধি <a name="M2.0303"></a>, রূপাৰচরচুতিযা তথেৰ পঞ্চৰিধা, দুৰিধায আরুপ্পচুতিযা পচ্চেকং দ্বিন্নং দ্বিন্নং কামারুপ্পানং ৰসেন অট্ঠৰিধা চ পটিসন্ধি <a name="V2.0284"></a> দস্সিতা। দুগ্গতিচুতিযা পন একৰিধায দুগ্গতিপটিসন্ধি দুৰিধা ন দস্সিতা, তং দস্সেতুং <span class="bld">‘‘দুগ্গতিযং ঠিতস্স পনা’’</span>তিআদি ৰুত্তং। যথা ৰুত্তা পন –</p>
<p class="gatha1">দ্বে দ্বে পঞ্চাথ পঞ্চট্ঠ, দ্বে ভৰালম্বভেদতো।</p>
<p class="gathalast">চুতিযা তাদিসাযেতা, চতুৰীসতি সন্ধিযো॥ (ৰিভ॰ মূলটী॰ ২২৭)।</p>
<p class="bodytext"><a name="para628"></a><span class="paranum">৬২৮</span>. ‘‘কামাৰচরস্স কুসলস্স কম্মস্স কতত্তা’’তিআদিনা (ধ॰ স॰ ৪৩১) নানাক্খণিককম্মপচ্চযভাৰো হেট্ঠা দস্সিতপ্পকারোতি উপনিস্সযভাৰমেৰ দস্সেন্তো <span class="bld">‘‘ৰুত্তঞ্হেত’’</span>ন্তিআদিমাহ।</p>
<p class="bodytext">নিস্সযপচ্চযভূতেন রূপেন সহপৰত্তিযেৰেত্থ ৰিঞ্ঞাণস্স তেন <span class="bld">মিস্সিতা,</span> তদভাৰো <span class="bld">অমিস্সিতা</span>। যৰন্তি এত্থ সত্তা একজাতিসমন্বযেন অঞ্ঞমঞ্ঞমিস্সিতা হোন্তীতি <span class="bld">যোনিযো</span>। সুচরিতদুচ্চরিতৰসেন গন্তব্বা পাপুণিতব্বাতি <span class="bld">গতিযো</span>। তিট্ঠতি এত্থাতি ঠিতি, ৰিঞ্ঞাণস্স ঠিতি <span class="bld">ৰিঞ্ঞাণট্ঠিতি</span>। নানত্তকাযনানত্তসঞ্ঞীতিআদিআৰাসো এৰ সত্তেহি আৰসিতব্বতো <span class="bld">সত্তাৰাসো</span>। অসঞ্ঞসত্তাৰাসস্স ইধ অসম্ভৰতো <span class="bld">‘‘সত্তাৰাসৰসেন অট্ঠৰিধং হোতী’’</span>তি ৰুত্তং।</p>
<p class="bodytext"><a name="para629"></a><span class="paranum">৬২৯</span>. <span class="bld">অঞ্ঞত্র জাতিপণ্ডকপটিসন্ধিযা</span>তি এত্থ পঠমকপ্পিকপটিসন্ধিযাপীতি ৰত্তব্বং। সাপি হি ভাৰেন ৰিনাৰ উপ্পজ্জতীতি।</p>
<p class="bodytext"><span class="bld">ওমতো</span>তি অৰমতো, অৰকংসতোতি অত্থো। <span class="bld">আদিনা</span>তি ‘‘মিস্সং অমিস্স’’ন্তি এতস্মিং দুকে আদিম্হি ৰুত্তেন মিস্সৰিঞ্ঞাণেন। <span class="bld">ওমতো দ্বে ৰা তযো ৰা দসকা উপ্পজ্জন্তী</span>তি গব্ভসেয্যকানং ৰসেন ৰুত্তং। অঞ্ঞত্থ পন অনেকে কলাপা সহ উপ্পজ্জন্তি। ব্রহ্মত্তভাৰেপি হি অনেকগাৰুতপ্পমাণেন অনেকে কলাপা সহ উপ্পজ্জন্তীতি তিংসতো অধিকানেৰ রূপানি হোন্তি। তদহুজাতএল়কস্স লোমং <span class="bld">জাতিউণ্ণা</span>তি কেচি। হিমৰন্তপ্পদেসে জাতিমন্তএল়কলোমং <span class="bld">জাতিউণ্ণা</span>তি অপরে। গব্ভং ফালেত্বা গহিতএল়কলোমং <span class="bld">জাতিউণ্ণা</span>তি অঞ্ঞে। ইমাসু গতীসু ইমা যোনিযো সম্ভৰন্তি, ইমাসু ন সম্ভৰন্তীতি এৰং <span class="bld">যোনীনং গতিৰসেন সম্ভৰভেদো</span>।</p>
<p class="bodytext"><a name="para630"></a><span class="paranum">৬৩০</span>. <span class="bld">ভুম্মৰজ্জেসূ</span>তি <a name="M2.0304"></a> ভুম্মদেৰানং ৰজ্জনং যোনিৰিভাগং পতি তেসং মনুস্সসদিসত্তা। <span class="bld">যোনিযো</span> <a name="V2.0285"></a> <span class="bld">তিস্সো পুরিমিকা ন হোন্তী</span>তি যোনিত্তযপটিক্খেপেন পচ্ছিমা যোনি অনুঞ্ঞাতাতি অত্থতো আপন্নমেৰ হোতি। <span class="bld">গতিত্তযে</span>তি মনুস্সপেততিরচ্ছানসঞ্ঞিতে গতিত্তযে। তঞ্হি এত্থ পুব্বে অনামট্ঠং।</p>
<p class="bodytext">চ-সদ্দো অৰুত্তসমুচ্চযত্থোতি দস্সেতুং <span class="bld">‘‘চ-সদ্দেনা’’</span>তিআদি ৰুত্তং। কস্মা পন নিজ্ঝামতণ্হিকপেতেসু পুরিমিকা তিস্সো যোনিযো ন সন্তীতি? অসম্ভৰতো। তাসঞ্হি নিচ্চাতুরভাৰতো কামসেৰা নত্থীতি ন তা অণ্ডজাদযো হোন্তি। কুচ্ছিযং তাসং গব্ভো নাৰতিট্ঠতি জালসব্ভাৰতোতি কেচি। অগ্গিজালায সন্তপ্পমানসরীরা এতা নিব্বত্তন্তীতি অল্লট্ঠানেসু, পুপ্ফাদীসু চ সম্ভৰাভাৰতো সংসেদজতাপি তাসং নত্থেৰাতি ৰদন্তি। তেনাহ <span class="bld">‘‘ওপপাতিকা এৰ হি তে হোন্তী’’</span>তি।</p>
<p class="bodytext"><span class="bld">রূপীব্রহ্মেসু তাৰ ওপপাতিকযোনিকেসূ</span>তি ওপপাতিকযোনিকেহি রূপীব্রহ্মে নিদ্ধারেতি। <span class="bld">রূপীব্রহ্মেসূ</span>তি হি অধিকরণে ভুম্মং, ওপপাতিকেসূতি নিদ্ধারণে। তেন ‘‘ওপপাতিকযোনিকেসূ’’তি সামঞ্ঞতো ৰুত্তরাসিতো ‘‘রূপীব্রহ্মেসূ’’তি ৰিসেসেন তদেকদেসং নিদ্ধারেতি। <span class="bld">চক্খুসোতৰত্থুদসকানং, জীৰিতনৰকস্স চা</span>তি এত্থ কেচি ‘‘চক্খুসোতৰত্থুসত্তকানং, জীৰিতছক্কস্স চাতি চতুন্নং কলাপানং ৰসেন রূপভৰে পটিসন্ধিৰিঞ্ঞাণেন সহ সত্তৰীসতি রূপানি উপ্পজ্জন্তি, তত্থ গন্ধরসাহারানং পটিক্খিত্তত্তা’’তি কারণং ৰত্বা তং সমত্থেন্তা ‘‘পাল়িযঞ্হি ‘রূপধাতুযা উপপত্তিক্খণে ঠপেত্বা অঞ্ঞসত্তানং দেৰানং পঞ্চাযতনানি পাতুভৰন্তি, পঞ্চ ধাতুযো পাতুভৰন্তী’তি (ৰিভ॰ ১০১৫-১০১৬) ৰুত্তং, তথা ‘রূপধাতুযা ছ আযতনানি, নৰ ধাতুযো’তি সব্বসঙ্গহকৰসেন তত্থ ৰিজ্জমানাযতনধাতুযো দস্সেতুং ৰুত্তং। কথাৰত্থুম্হি চ ঘানাযতনাদীনং ৰিয গন্ধাযতনাদীনঞ্চ তত্থ ভাৰো পটিক্খিত্তো ‘অত্থি তত্থ ঘানাযতনন্তি? আমন্তা। অত্থি তত্থ গন্ধাযতনন্তি? ন হেৰং ৰত্তব্বে’তিআদিনা (কথা॰ ৫২০)। ন চ অফোট্ঠব্বাযতনানং পথৰীধাতুআদীনং ৰিয অগন্ধরসাযতনানং গন্ধরসানং তত্থ ভাৰো সক্কা ৰত্তুং, ফুসিতুং সক্কুণেয্যতাৰিনিমুত্তস্স পথৰীআদিসভাৰস্স ৰিয গন্ধরসাযতনভাৰৰিনিমুত্তস্স গন্ধরসসভাৰস্স <a name="M2.0305"></a> অভাৰা। যদি চ ঘানসম্ফস্সাদীনং কারণভাৰো নত্থীতি ‘আযতনানী’তি তে ন ৰুচ্চেয্যুং, ধাতুসদ্দো পন নিস্সত্তনিজ্জীৰৰাচকোতি ‘গন্ধধাতু রসধাতূ’তি অৰচনে কারণং নত্থি, ধম্মভাৰো চ তেসং একন্তেন ইচ্ছিতব্বো সভাৰধারণাদিলক্খণতো অঞ্ঞস্স অভাৰা। ধম্মানঞ্চ আযতনভাৰো একন্তিকো <a name="V2.0286"></a> <span class="bld">যমকে</span> ৰুত্তো ‘ধম্মো আযতনন্তি? আমন্তা’তি (যম॰ ১.আযতনযমক.১৩)। তস্মা তেসং গন্ধরসাযতনভাৰাভাৰেপি কোচি আযতনভাৰো ৰত্তব্বো। যদি চ ফোট্ঠব্বভাৰতো অঞ্ঞো পথৰীআদিভাৰো ৰিয গন্ধরসভাৰতো অঞ্ঞো তেসং কোচি সভাৰো সিযা, তেসং ধম্মাযতনসঙ্গহো। গন্ধরসভাৰে পন আযতনভাৰে চ সতি ‘গন্ধো চ সো আযতনঞ্চ গন্ধাযতনং, রসো চ সো আযতনঞ্চ রসাযতন’ন্তি ইদমাপন্নমেৰাতি গন্ধরসাযতনভাৰো চ ন সক্কা নিৰারেতুং। ‘তযো আহারা’তি চ ৰচনতো কবল়ীকারাহারস্স তত্থ অভাৰো ৰিঞ্ঞাযতি। তস্মা যথা পাল়িযা অৰিরোধো হোতি, তথা রূপগণনা কাতব্বা। এৰঞ্হি ধম্মতা ন ৰিলোমিতা হোতী’’তি ৰদন্তি।</p>
<p class="bodytext">এত্থ ৰুচ্চতে – রূপাৰচরসত্তানং ঘানজিব্হাযতনাভাৰতো ৰিজ্জমানাপি গন্ধরসা আযতনকিচ্চং ন করোন্তীতি তে অনামসিত্বা পাল়িযং ‘‘পঞ্চাযতনানি পাতুভৰন্তী’’তি (ৰিভ॰ ১০১৫), ‘‘ছ আযতনানী’’তি (ৰিভ॰ ৯৯২) চ আদি ৰুত্তং, ‘‘তযো আহারা’’তি চ অজ্ঝোহরিতব্বস্স আহারস্স অভাৰেন ওজট্ঠমকরূপসমুট্ঠাপনসঙ্খাতস্স আহারকিচ্চস্স অকরণতো, ন সব্বেন সব্বং গন্ধরসানং, ওজায চ অভাৰতো। ইতি ৰিসযিনো, কিচ্চস্স চ অভাৰেন ৰিসযো, কিচ্চৰা চ ধম্মো ন ৰুত্তো। যস্মিঞ্হি ভৰে ৰিসযী নত্থি, তস্মিং তংহেতুকো নিপ্পরিযাযেন ৰিসযস্স আযতনভাৰো নত্থীতি ৰিজ্জমানস্সাপি অৰচনং যথা তত্থেৰ রূপভৰে পথৰীতেজোৰাযোধাতূনং ফোট্ঠব্বাযতনভাৰেন। যস্স পন যত্থ ৰচনং, তস্স তত্থ ৰিসযীসব্ভাৰহেতুকো নিপ্পরিযাযেন আযতনভাৰো ৰুত্তো যথা তত্থেৰ রূপাযতনস্স।</p>
<p class="bodytext">যদি ৰিসযীসব্ভাৰহেতুকো ৰিসযস্স নিপ্পরিযাযেন আযতনভাৰো, কথমসঞ্ঞসত্তানং দ্বে আযতনানি পাতুভৰন্তীতি, অসঞ্ঞসত্তানঞ্হি <a name="M2.0306"></a> চক্খাযতনং নত্থি, অচক্খাযতনভাৰেন চ নেসং রূপাযতনং অঞ্ঞেসং অৰিসযোতি? নাযং ৰিরোধো। যেন অধিপ্পাযেন রূপধাতুযং সঞ্ঞীনং গন্ধাযতনাদীনং অৰচনং, তেন রূপাযতনস্সাপি অৰচনন্তি অসঞ্ঞীনং একং আযতনং ৰত্তব্বং। যথাসকঞ্হি ইন্দ্রিযগোচরভাৰাপেক্খায যেসং নিপ্পরিযাযেন আযতনভাৰো অত্থি, তেসু নিদ্দিসিযমানেসু তদভাৰতো রূপধাতুযং সঞ্ঞীনং গন্ধাদিকে ৰিসুং আযতনভাৰেন অৰত্বা ধম্মসভাৰানতিৰত্তনতো, মনোৰিঞ্ঞাণস্স চ ৰিসযভাৰূপগমনতো ধম্মাযতনন্তোগধে কত্বা <a name="V2.0287"></a> ‘‘পঞ্চাযতনানী’’তি <span class="bld">পাল়িযং</span> (ৰিভ॰ ১০১৫) ৰুত্তং। এতদত্থঞ্হি ‘‘ধম্মাযতন’’ন্তি সামঞ্ঞতো নামকরণং, পিট্ঠিৰট্টকানি ৰা তানি কত্বা ‘‘পঞ্চাযতনানী’’তি ৰুত্তং।</p>
<p class="bodytext">যেন চ পন অধিপ্পাযেন অসঞ্ঞীনং রূপাযতনং ৰুত্তং, তেন সঞ্ঞীনম্পি গন্ধাদীনং ৰিসুং গহণং কাতব্বন্তি ইমস্স নযস্স দস্সনত্থং ‘‘অসঞ্ঞসত্তানং দেৰানং দ্বে আযতনানি পাতুভৰন্তী’’তি (ৰিভ॰ ১০১৭) ৰুত্তং। অসতিপি হি তত্থ অত্তনো ইন্দ্রিযে রূপস্স ৰণ্ণাযতনসভাৰাতিক্কমো নত্থেৰাতি তং রূপাযতনন্ত্বেৰ ৰুচ্চতি। ইমিনা চ নযদস্সনেন গন্ধাদীনি তীণি পক্খিপিত্বা সঞ্ঞীনং অট্ঠ আযতনানি, অসঞ্ঞীনং পঞ্চাতি অযমত্থো দস্সিতো হোতি। এৰঞ্চেতং সম্পটিচ্ছিতব্বং, অঞ্ঞথা রূপলোকে ফুসিতুং অসক্কুণেয্যতায পথৰীআদীনং ব্রহ্মানং ৰচীঘোসো এৰ ন সিযা। ন হি পটিঘট্টনানিঘংসমন্তরেন সদ্দপ্পৰত্তি অত্থি, ন চ ফুসনসভাৰানং কত্থচি অফুসনভাৰতা সক্কা ৰিঞ্ঞাতুং, ফোট্ঠব্বাযতনসঙ্খাতস্স চ ভূতত্তযস্স অভাৰে রূপভৰে রূপাযতনাদীনম্পি সম্ভৰো এৰ ন সিযা। তস্মা ফুসিতুং সক্কুণেয্যতাযপি পথৰীআদীনং তত্থ কাযিন্দ্রিযাভাৰেন তেসং ফোট্ঠব্বভাৰো ন ৰুত্তো। এৰঞ্চ কত্বা রূপধাতুযং তেসং সপ্পটিঘৰচনঞ্চ সমত্থিতং হোতি। ৰুত্তঞ্হি ‘‘অসঞ্ঞসত্তানং অনিদস্সনসপ্পটিঘং একং মহাভূতং পটিচ্চ দ্বে মহাভূতা’’তিআদি (পট্ঠা॰ ২.২২.২০)।</p>
<p class="bodytext">পটিঘো চ নাম ভূতত্তযস্স কাযপ্পসাদং পতি তন্নিস্সযভূতঘট্টনাদ্বারেন অভিমুখভাৰো, ইধ পন তংসভাৰতা। সো চ ফুসিতুং অসক্কুণেয্যসভাৰস্স ঘট্টনায অভাৰতো নত্থি। যদি তত্থ অসতিপি ৰিসযিনি রূপাযতনং গহেত্বা ‘‘দ্বে আযতনানী’’তি ৰুত্তং, অথ কস্মা <a name="M2.0307"></a> গন্ধাযতনাদীনি গহেত্বা ‘‘পঞ্চাযতনানী’’তি ন ৰুত্তন্তি? নযদস্সনৰসেন দেসনা পৰত্তাতি ৰুত্তোৰাযমত্থো। অথ ৰা তত্থ রূপাযতনস্সেৰ ৰচনং কদাচি অঞ্ঞভূমিকানং পসাদস্স ৰিসযভাৰং সন্ধায, ন পন ইতরেসং অভাৰতো, নাপি পরিযাযেনপি আযতনভাৰাভাৰতো। অসঞ্ঞীনঞ্হি রূপাযতনং সমানতলৰাসীনং ৰেহপ্ফলানং, উপরিভূমিকানঞ্চ সুদ্ধাৰাসানং পসাদস্স ৰিসযভাৰং গচ্ছতি, ন পন গন্ধরসাতি তেসংযেৰ তত্থ অৰচনং যুত্তং। <span class="bld">কথাৰত্থুম্হি</span> চ নিপ্পরিযাযেন গন্ধাযতনাদীনং অত্থিভাৰং পটিজানন্তং সন্ধায পটিসেধো কতো।</p>
<p class="bodytext">যদিপি <a name="V2.0288"></a> চেতং ৰচনং তত্থ গন্ধাযতনাদীনং অভাৰৰিভাৰনং ন হোতি, অত্থিভাৰদীপনম্পি পন অঞ্ঞৰচনং নত্থেৰাতি? নযিদমেৰং, অট্ঠকথাসু তত্থ নেসং অত্থিভাৰস্স নিদ্ধারেত্বা ৰুত্তত্তা। যঞ্হি অট্ঠকথাৰচনং পাল়িযা ন ৰিরুজ্ঝতি, তং পাল়ি ৰিয পমাণভূতং অগরহিতায আচরিযপরম্পরায যাৰজ্জতনা আগতত্তা। তত্থ সিযা – যং পাল়িযা ন ৰিরুজ্ঝতি অট্ঠকথাৰচনং, তং পমাণং, ইদং পন ৰিরুজ্ঝতীতি? নযিদমেৰং, যথা ন ৰিরুজ্ঝতি, তথা পটিপাদিতত্তা। চক্খাদীনং আযতনানং, তন্নিস্সযানঞ্চ ৰিঞ্ঞাণানং সত্তসুঞ্ঞতাসন্দস্সনত্থং ভগৰতো ধাতুদেসনাতি আযতনভাৰেন ৰুত্তানংযেৰ ধাতুভাৰদীপনতো ধাতুভাৰস্সাপি তেসং অৰচনং যুজ্জতি এৰ। তস্মা যথা পাল়িযা অৰিরোধো হোতি, তথা চক্খুদসকাদিৰসেন ইধ রূপগণনা কতাতি ন এত্থ ধম্মতাৰিলোমনাসঙ্কায ওকাসোতি ৰেদিতব্বং।</p>
<p class="bodytext"><span class="bld">অঞ্ঞেসু সংসেদজওপপাতিকযোনিকেসূ</span>তি রূপীব্রহ্মে পন ঠপেত্বা অঞ্ঞেসু ওপপাতিকেসু, সংসেদজেসু চাতি এৰমেত্থ সম্বন্ধো ৰেদিতব্বো। ওপপাতিকৰিসেসনঞ্হেত্থ অঞ্ঞগ্গহণং, ন সংসেদজৰিসেসনং অসম্ভৰতো। সতি হি সম্ভৰে, ব্যভিচারে চ ৰিসেসনৰিসেসিতব্বতা হোতি। কামাৰচরদেৰেসু সব্বকালং পটিসন্ধিপৰত্তীসু যথাৰুত্তায সন্ততিযা রূপানং লব্ভনতো ৰুত্তং <span class="bld">‘‘তানি চ নিচ্চং দেৰেসূ’’</span>তি। ন হি তে কদাচিপি ৰিকলিন্দ্রিযা, অভাৰকা চ হোন্তীতি। চক্খু নেসং দসন্নং পূরণোতি কত্বা <span class="bld">চক্খুদসকো</span> নাম, অসাধারণেন ৰা চক্খুনা লক্খিতো দসকো <span class="bld">চক্খুদসকো। এৰং সেসা</span>তি যথা চক্খুদসকো ৰুত্তো, এৰং সেসাপি দসকা যোজেত্বা ৰেদিতব্বা। ‘‘সংসেদজূপপাতযোনীসু <a name="M2.0308"></a>, অৰকংসতো তিংসা’’তি সঙ্খেপেন ৰুত্তমত্থং ৰিৰরন্তো <span class="bld">‘‘অৰকংসতো পনা’’</span>তিআদিমাহ, তং পনেতং পাল়িযা ন সমেতি। ন হি পাল়িযং কামাৰচরানং সংসেদজোপপাতিকানং অঘানকানং উপপত্তি ৰুত্তা। <span class="bld">ধম্মহদযৰিভঙ্গে</span> হি ‘‘কামধাতুযা উপপত্তিক্খণে কস্সচি একাদসাযতনানি পাতুভৰন্তি, কস্সচি দসাযতনানি, কস্সচি অপরানি দসাযতনানি, কস্সচি নৰাযতনানি, কস্সচি সত্তাযতনানি পাতুভৰন্তী’’তি ৰুত্তং, ন ৰুত্তং ‘‘অট্ঠাযতনানি পাতুভৰন্তী’’তি (ৰিভ॰ ১০০৭)। যদি হি অঘানকস্সাপি উপপত্তি সিযা, তিক্খত্তুং ‘‘দসাযতনানি পাতুভৰন্তী’’তি ৰত্তব্বং সিযা, তিক্খত্তুঞ্চ ‘‘নৰাযতনানি পাতুভৰন্তী’’তি, ন চ তং ৰুত্তং।</p>
<p class="bodytext">তত্থ <span class="bld">উপপত্তিক্খণে</span>তি পটিসন্ধিক্খণে। <span class="bld">একাদসা</span>তি পরিপুণ্ণাযতনস্স সদ্দাযতনৰজ্জানি একাদস আযতনানি। <span class="bld">কস্সচি দসাযতনানী</span>তি অন্ধস্স চক্খাযতনৰজ্জানি। <span class="bld">অপরানি দসাযতনানী</span>তি <a name="V2.0289"></a> বধিরস্স সোতাযতনৰজ্জানি। <span class="bld">নৰাযতনানী</span>তি অন্ধবধিরস্স চক্খুসোতাযতনৰজ্জানি। <span class="bld">সত্তাযতনানী</span>তি গব্ভসেয্যকস্স রূপগন্ধরসকাযফোট্ঠব্বমনোধম্মাযতনৰসেন ৰুত্তং। যদি চক্খুসোতঘানৰিকলোপি উপ্পজ্জেয্য, তস্স অট্ঠেৰাযতনানি সিযুং, ন চ ৰুত্তং ‘‘অট্ঠাযতনানি পাতুভৰন্তী’’তি। তস্মা নত্থেৰ চক্খুসোতঘানৰিকলো। সতি চ অঘানকূপপত্তিযং পুনপি ‘‘কস্সচি অপরানিপি দসাযতনানি পাতুভৰন্তী’’তি ৰত্তব্বং সিযা। তথা চ সতি যথা অন্ধবধিরস্স ৰসেন ‘‘কস্সচি নৰাযতনানি পাতুভৰন্তী’’তি একৰারং ৰুত্তং, এৰং অন্ধাঘানকস্স, বধিরাঘানকস্স চ ৰসেন ‘‘কস্সচি অপরানি নৰাযতনানি, কস্সচি অপরানিপি নৰাযতনানি পাতুভৰন্তী’’তি ৰত্তব্বং সিযাতি অত্থো। এৰং ধাতুপাতুভাৰাদিপঞ্হানিপি ৰত্তব্বানীতি ৰদন্তি। এত্থ চ যথা ‘‘সত্ততি উক্কংসতোথ রূপানী’’তি পদং ‘‘সংসেদজূপপাতযোনীসূ’’তি এত্থ যোনিদ্বযৰসেন যোজীযতি, ন এৰং ‘‘অৰকংসতো তিংসা’’তি ইদং। ইদং পন সংসেদজযোনিৰসেনেৰ যোজেতব্বং। একযোগনিদ্দিট্ঠস্সাপি একদেসো সম্বন্ধং লভতীতি সংসেদজস্স জচ্চন্ধবধিরঅঘানকনপুংসকস্স জিব্হাকাযৰত্থুদসকানং ৰসেন তিংস রূপানি উপ্পজ্জন্তীতি ৰুত্তং, ন ওপপাতিকস্সাতি অযমেত্থ অট্ঠকথাযমধিপ্পাযো।</p>
<p class="bodytext">যে <a name="M2.0309"></a> পন ‘‘ওপপাতিকস্স জচ্চন্ধবধিরঅঘানকনপুংসকস্স জিব্হাকাযৰত্থুদসকানং ৰসেন তিংস রূপানি উপ্পজ্জন্তীতি মহাঅট্ঠকথাযং ৰুত্ত’’ন্তি ৰদন্তি, তং ন গহেতব্বং। সো হি পমাদপাঠো। এৰঞ্চ কত্বা <span class="bld">আযতনযমকৰণ্ণনাযং</span> ‘‘কামধাতুযং পন অঘানকো ওপপাতিকো নত্থি। যদি ভৰেয্য, ‘কস্সচি অট্ঠাযতনানি পাতুভৰন্তী’তি ৰদেয্যা’’তি (যম॰ অট্ঠ॰ আযতনযমক ১৮-২১) ৰুত্তং। অপরে পনাহু ‘‘কস্সচি একাদসাযতনানি পাতুভৰন্তীতি যাৰ ‘কস্সচি নৰাযতনানী’তি পাল়ি ওপপাতিকে সন্ধায ৰুত্তা। তস্মা পুব্বেনাপরং অট্ঠকথাযং অৰিরোধো সিদ্ধো। তথা চ যথাৰুত্তপাল়িযা অযমত্থৰণ্ণনা অঞ্ঞদত্থু সংসন্দতি সমেতিযেৰা’’তি। যং পনেকে ৰদন্তি ‘‘ওপপাতিকগ্গহণেন সংসেদজাপি সঙ্গয্হন্তি। তথা হি <span class="bld">ধম্মহদযৰিভঙ্গে</span> ‘কামধাতুযা উপপত্তিক্খণে কস্সচি একাদসাযতনানি পাতুভৰন্তী’তিআদীনং (ৰিভ॰ ১০০৭) <span class="bld">নিদ্দেসে</span> ‘ওপপাতিকানং পেতান’ন্তিআদিনা (ৰিভ॰ ১০০৯) ওপপাতিকগ্গহণমেৰ কতং, ন সংসেদজগ্গহণ’’ন্তি, তং পরিপুণ্ণাযতনানংযেৰ সংসেদজানং ওপপাতিকেসু সঙ্গহণৰসেন ৰুত্তন্তি ৰেদিতব্বং। তথা হি ৰুত্তং <span class="bld">অট্ঠকথাযং</span> ‘‘সংসেদজযোনিকা পরিপুণ্ণাযতনাপরিপুণ্ণাযতনভাৰেন ওপপাতিকসঙ্গহং কত্বা ৰুত্তা’’তি, পধানায <a name="V2.0290"></a> ৰা যোনিযা সব্বং পরিপুণ্ণাযতনযোনিং দস্সেতুং ‘‘ওপপাতিকানন্তি ৰুত্ত’’ন্তি চ, ইধ পন যোনিদ্বযং সরূপেনেৰ পকাসেতুং, সংসেদজযোনিৰসেনেৰ চ অৰকংসতো রূপপৰত্তিং দস্সেতুং ওপপাতিকযোনিযা ইতরং অসঙ্গহেত্বা ‘‘সংসেদজূপপাতযোনীসূ’’তি ৰুত্তং। তং সব্বং ৰীমংসিত্বা গহেতব্বং।</p>
<p class="bodytext"><span class="bld">উক্কংসাৰকংসানং পন অন্তরে</span>তি ‘‘সত্ততি, তিংসা’’তি এৰং ৰুত্তানং রূপস্স উক্কংসাৰকংসপরিচ্ছেদানং মজ্ঝে। <span class="bld">অনুরূপতো ৰিকপ্পো ৰেদিতব্বো</span>তি অপাযেসু অন্ধস্স ছ চক্খুদসকাভাৰতো, তথা বধিরস্স সোতদসকাভাৰতো, অন্ধবধিরস্স পন পঞ্চ চক্খুসোতদসকাভাৰতোতি এৰমাদিনা নযেন ৰেদিতব্বো। যং পনেত্থ ৰত্তব্বং, তং ৰুত্তমেৰাতি।</p>
<p class="bodytext"><a name="para631"></a><span class="paranum">৬৩১</span>. চুতিপটিসন্ধীনং খন্ধাদীহি অঞ্ঞমঞ্ঞসমানতা <span class="bld">অভেদো</span>। অসমানতা <span class="bld">ভেদো</span>।</p>
<p class="bodytext"><span class="bld">আরম্মণতোপি</span> <a name="M2.0310"></a> <span class="bld">অভিন্না</span>তি চতূসু আরুপ্পেসু ততো ততো চৰিত্বা তত্থ তত্থেৰ উপপজ্জন্তস্স ৰসেন ৰুত্তং। তথেৰ পন হেট্ঠা, রূপভৰে ৰা উপপত্তি নত্থি। অরূপভূমিতো চৰিত্বা হেট্ঠা উপপত্তি নাম কামভৰে এৰ, তত্থাপি তিহেতুকপটিসন্ধি এৰ। রূপভৰতো পন চুতো দুহেতুকোপি হোতীতি ৰদন্তি। <span class="bld">অমহগ্গতবহিদ্ধারম্মণায</span> চুতিযা অনন্তরা <span class="bld">মহগ্গতঅজ্ঝত্তারম্মণা</span> দুতিযচতুত্থারুপ্পপটিসন্ধি। এৰং নযমত্তস্স দস্সিতত্তা ৰুত্তং, অৰুত্তঞ্চ সব্বং সঙ্গহেত্বা আহ <span class="bld">‘‘অযং তাৰ অরূপভূমীসুযেৰ নযো’’</span>তি। রূপারূপাৰচরানং উপচারস্স বলৰতায ততো চৰিত্বা দুগ্গতিযং উপপত্তি নত্থীতি <span class="bld">‘‘একচ্চসুগতিচুতিযা’’</span>তি আহ। <span class="bld">একচ্চদুগ্গতিপটিসন্ধী</span>তি এত্থ একচ্চগ্গহণস্স পযোজনং মগ্গিতব্বং। অযং পনেত্থ অধিপ্পাযো সিযা – নানত্তকাযনানত্তসঞ্ঞীসু ৰুত্তা একচ্চে চ ৰিনিপাতিকা তিহেতুকাদিপটিসন্ধিকা, তেসং পটিসন্ধিং ৰিনিপাতিকভাৰেন ‘‘দুগ্গতিপটিসন্ধী’’তি গহেত্বা সব্বসুগতিচুতিযা চ সা পটিসন্ধি হোতি, ন একচ্চসুগতিচুতিযা এৰাতি তন্নিৰত্তনত্থং একচ্চদুগ্গতিগ্গহণং কতং। অপাযপটিসন্ধি এৰ হি একচ্চসুগতিচুতিযা হোতি, ন সব্বসুগতিচুতিযাতি। অথ ৰা দুগ্গতিপটিসন্ধি দুৰিধা একচ্চসুগতিচুতিযা অনন্তরা, দুগ্গতিচুতিযা চাতি। তত্থ পচ্ছিমং ৰজ্জেত্বা পুরিমংযেৰ গহেতুং ৰুত্তং <span class="bld">‘‘একচ্চদুগ্গতিপটিসন্ধী’’</span>তি। <span class="bld">অহেতুকচুতিযা সহেতুকপটিসন্ধী</span>তি দুহেতুকা চ তিহেতুকা চ যোজেতব্বা। মণ্ডূকদেৰপুত্তাদীনং ৰিয হি অহেতুকচুতিযা তিহেতুকপটিসন্ধিপি হোতীতি।</p>
<p class="bodytext"><span class="bld">তস্স</span> <a name="V2.0291"></a> <span class="bld">তস্স ৰিপরীততো চ যথাযোগং যোজেতব্ব</span>ন্তি ‘‘একচ্চসুগতিচুতিযা একচ্চদুগ্গতিপটিসন্ধী’’তিআদীসু ভেদৰিসেসেসু ‘‘একচ্চদুগ্গতিচুতিযা একচ্চদুগ্গতিপটিসন্ধী’’তিআদিনা যং যং যুজ্জতি, তং তং যোজেতব্বন্তি অত্থো। যুজ্জমানমত্তাপেক্খনৰসেন নপুংসকনিদ্দেসো কতো। <span class="bld">যোজেতব্ব</span>ন্তি ৰা ভাৰত্থতা দট্ঠব্বা। ‘‘অমহগ্গতবহিদ্ধারম্মণায মহগ্গতঅজ্ঝত্তারম্মণা’’তিআদীসু পন ৰিপরীতযোজনা ন কাতব্বা। ন হি মহগ্গতঅজ্ঝত্তারম্মণায চুতিযা অরূপভূমীসু অমহগ্গতবহিদ্ধারম্মণা পটিসন্ধি অত্থি। ‘‘চতুক্খন্ধায আরুপ্পচুতিযা অনন্তরা পঞ্চক্খন্ধা কামাৰচরপটিসন্ধী’’তি এতস্স ৰিপরিযাযো সযমেৰ যোজিতো। ‘‘অতীতারম্মণায চুতিযা পচ্চুপ্পন্নারম্মণা পটিসন্ধী’’তি <a name="M2.0311"></a> এতস্স চ ৰিপরিযাযো নত্থি এৰ। ভেদৰিসেসো এৰ চ এৰং ৰিত্থারেন দস্সিতো, অভেদৰিসেসো পন একেকস্মিং ভেদে তত্থ তত্থেৰ চুতিপটিসন্ধিযোজনাৰসেন ৰেদিতব্বো ‘‘পঞ্চক্খন্ধায কামাৰচরচুতিযা পঞ্চক্খন্ধা কামাৰচরা…পে॰… অৰিতক্কঅৰিচারায অৰিতক্কাৰিচারা’’তি। চতুক্খন্ধায পন চতুক্খন্ধা সযমেৰ যোজিতা। এতেনেৰ নযেন সক্কা ৰিঞ্ঞাতুন্তি পঞ্চক্খন্ধাদীসু অভেদৰিসেসো ন দস্সিতোতি।</p>
<p class="bodytext"><a name="para632"></a><span class="paranum">৬৩২</span>. <span class="bld">ইতী</span>তি এৰং ৰুত্তপ্পকারেন। এতং ৰিঞ্ঞাণং অৰিজ্জাদিসহকারিকারণসহিতস্স সঙ্খারস্স ৰসেন <span class="bld">লদ্ধপ্পচ্চযং</span>। বাহিরককপ্পিতস্স অধিপতিট্ঠনকস্স অভাৰতো <span class="bld">রূপারূপধম্মমত্তং</span>। তেনাহ <span class="bld">‘‘ন সত্তো ন জীৰো’’</span>তি। <span class="bld">উপেতীতি ৰুচ্চতি</span> তথাৰোহারমত্তং, অত্থতো পন পচ্চযসামগ্গিযা ভৰন্তরভাৰেন উপ্পজ্জনমত্তন্তি অধিপ্পাযো। তেনাহ <span class="bld">‘‘তস্স চা’’</span>তিআদি। <span class="bld">ততো হেতুং ৰিনা</span>তি তত্থ হেতুং ৰিনা। <span class="bld">মনুস্সচুতিপটিসন্ধিক্কমেনা</span>তি মনুস্সচুতিতো মনুস্সপটিসন্ধিক্কমেন। এৰঞ্হি পাকটগ্গহণং উভযৰিসেসনং হোতি। পাকটতা চেত্থ তদাসন্নক্খন্ধৰসেন ৰেদিতব্বা ‘‘চৰমানে উপপজ্জমানে’’তিআদীসু (দী॰ নি॰ ১.২৪৭) ৰিয। <span class="bld">মনুস্সচুতিপটিসন্ধিক্কমেনা</span>তি ৰা মনুস্সচুতিতো যস্স কস্সচি পটিসন্ধিক্কমেন। তথা হি ৰক্খতি ‘‘নিস্সযং অস্সাদযমানং ৰা অনাস্সাদযমানং ৰা’’তি (ৰিসুদ্ধি॰ ২.৬৩২)।</p>
<p class="bodytext"><span class="bld">সরসেনা</span>তি সভাৰেন, পরিক্খীণাযুসঙ্খারতাযাতি অত্থো। <span class="bld">উপক্কমেনা</span>তি অত্তনা, পরেন ৰা কতেন সীসচ্ছেদনাদিউপক্কমেন। সব্বেসং অঙ্গপচ্চঙ্গসন্ধীনং বন্ধনানি <span class="bld">সব্বঙ্গপচ্চঙ্গসন্ধিবন্ধনানি,</span> তেসং <span class="bld">ছেদকানং। সন্নিপাত</span>ন্তি পতনং পৰত্তি। হদযপ্পদেসোপি অনুক্কমেন <a name="V2.0292"></a> সুস্সিত্বা অপ্পাৰসেসো হোতি, পগেৰ কাযোতি আহ <span class="bld">‘‘কমেন উপসুস্সমানে সরীরে’’</span>তি। তেনেৰাহ ‘‘তঙ্খণাৰসেসহদযৰত্থুসন্নিস্সিত’’ন্তি। <span class="bld">‘‘নিরুদ্ধেসু চক্খাদীসূ’’</span>তি ইদং গব্ভসেয্যকানং আযতনানং অনুপুব্বুপ্পত্তি ৰিয নিরোধোপি অনুপুব্বতো হোতীতি অধিপ্পাযেন ৰুত্তং, অতিমন্দভাৰূপগমনতং ৰা সন্ধায <span class="bld">‘‘নিরুদ্ধেসূ’’</span>তি ৰুত্তং, ন অনৰসেসনিরোধং। পঞ্চদ্বারিকৰিঞ্ঞাণানন্তরম্পি হি পুব্বে চুতি দস্সিতা। <span class="bld">যমকে</span> চ ‘‘যস্স চক্খাযতনং নিরুজ্ঝতি, তস্স মনাযতনং নিরুজ্ঝতীতি? আমন্তা। যস্স <a name="M2.0312"></a> ৰা পন মনাযতনং নিরুজ্ঝতি, তস্স চক্খাযতনং নিরুজ্ঝতীতি? সচিত্তকানং অচক্খুকানং চৰন্তানং তেসং মনাযতনং নিরুজ্ঝতি, নো চ তেসং চক্খাযতনং নিরুজ্ঝতি। সচক্খুকানং চৰন্তানং তেসং মনাযতনঞ্চ নিরুজ্ঝতি, চক্খাযতনঞ্চ নিরুজ্ঝতী’’তিআদিনা (যম॰ ১.আযতনযমক.১২০) চক্খাযতনাদীনং চুতিচিত্তেন সহ নিরোধো ৰুত্তোতি।</p>
<p class="bodytext"><span class="bld">হদযৰত্থুমত্তে</span>তি হদযৰত্থুপদেসমত্তে। ন হি হদযৰত্থুং নিস্সায কাযিন্দ্রিযং পৰত্ততি। হদযৰত্থুপি তদা আতপে পক্খিত্তহরিততালপণ্ণং ৰিয অপ্পাৰসেসং হোতীতি <span class="bld">‘‘তঙ্খণাৰসেসহদযৰত্থুসন্নিস্সিত’’</span>ন্তি ৰুত্তন্তি ৰদন্তি। ইতরৰত্থূনং পন সকিচ্চাসমত্থতায কেৰলং হদযৰত্থুসন্নিস্সিতমেৰ, তদা ৰিঞ্ঞাণং হোতীতি ৰুত্তং <span class="bld">‘‘তঙ্খণাৰসেসহদযৰত্থুসন্নিস্সিত’’</span>ন্তি। মাতুঘাতাদি, মহগ্গতমঞ্ঞং ৰা তাদিসং <span class="bld">গরুকং</span> নাম। <span class="bld">সমাসেৰিতং</span> অভিণ্হসো কতং। <span class="bld">আসন্নং</span> মরণকালে কতং, যদা তদা ৰা কতম্পি পরিব্যত্তং হুত্বা অনুস্সরিতং। <span class="bld">পুব্বকতং</span> অপরাপরিযাযৰেদনীযং। লদ্ধো অৰসেসো অৰিজ্জাদিকো ৰিঞ্ঞাণস্স পচ্চযো এতেনাতি <span class="bld">লদ্ধাৰসেসপচ্চযো,</span> সঙ্খারো। এতেন ৰিপচ্চিতুং কতোকাসং যথূপচিতং কুসলাকুসলচেতনমাহ। <span class="bld">কম্মনিমিত্তং</span> নাম যং ৰত্থুং আরম্মণং কত্বা আযূহনকালে কম্মং আযূহতি, তং। অতীতে কপ্পকোটিসতসহস্সমত্থকেপি হি কম্মে কতে ৰিপচ্চনকালে আগন্ত্বা কম্মং ৰা কম্মনিমিত্তং ৰা উপতিট্ঠতি। <span class="bld">গতিনিমিত্তং</span> নাম নিব্বত্তনকওকাসে একো ৰণ্ণো। সো চ নিরযে নিব্বত্তনারহস্স ‘‘অগ্গিজালৰণ্ণাদিকো’’তিআদিনা হেট্ঠা ৰুত্তোযেৰ। <span class="bld">অৰিজ্জাপটিচ্ছাদিতাদীনৰে তস্মিং</span> কম্মাদিৰিসযে পটিসন্ধিৰিঞ্ঞাণস্স আরম্মণভাৰেন উপ্পত্তিট্ঠানভূতে।</p>
<p class="bodytext">তণ্হায অপ্পহীনত্তা এৰ, পুরিমুপ্পন্নায চ সন্ততিযা তথাপরিণতত্তা পটিসন্ধিট্ঠানাভিমুখং ৰিঞ্ঞাণং নিন্নপোণপব্ভারং হুত্বা পৰত্ততীতি আহ <span class="bld">‘‘তণ্হা নামেতী’’</span>তি। <span class="bld">সহজাতসঙ্খারা</span>তি <a name="V2.0293"></a> চুতিআসন্নজৰনৰিঞ্ঞাণসহজাতা চেতনা, সব্বেপি ৰা ফস্সাদযো। তস্মিং পটিসন্ধিট্ঠানে কম্মাদিৰিসযে ৰিঞ্ঞাণং <span class="bld">খিপন্তি</span>। খিপন্তা ৰিয তস্মিং ৰিসযে পটিসন্ধিৰসেন ৰিঞ্ঞাণপতিট্ঠানস্স হেতুভাৰেন পৰত্তন্তীতি অত্থো। <span class="bld">ত</span>ন্তি তং ৰিঞ্ঞাণং। চুতিপটিসন্ধিতদাসন্নৰিঞ্ঞাণানং <span class="bld">সন্ততিৰসেন</span> ৰিঞ্ঞাণন্তি উপনীতেকত্তং <a name="M2.0313"></a>। <span class="bld">তণ্হায নামিযমানং…পে॰… পৰত্ততী</span>তি নমনখিপনপুরিমনিস্সযজহনঅপরনিস্সযস্সাদননিস্সযরহিতপৰত্তনানি সন্ততিৰসেন তস্সেৰেকস্স ৰিঞ্ঞাণস্স হোন্তি, ন অঞ্ঞস্সাতি দস্সেতি। <span class="bld">সন্ততিৰসেনা</span>তি চ ৰদন্তো ‘‘তদেৰিদং ৰিঞ্ঞাণং সন্ধাৰতি সংসরতি অনঞ্ঞ’’ন্তি (ম॰ নি॰ ১.৩৯৬) ইমঞ্চ মিচ্ছাগাহং পটিক্খিপতি। সতি হি নানত্তনযে সন্ততিৰসেন একত্তনযো হোতীতি। এত্থ চ ওরিমতীররুক্খৰিনিবদ্ধরজ্জু ৰিয পুরিমভৰত্তভাৰৰিনিবদ্ধং কম্মাদিআরম্মণং দট্ঠব্বং, পুরিসো ৰিয ৰিঞ্ঞাণং, তস্স মাতিকাতিক্কমনিচ্ছা ৰিয তণ্হা, অতিক্কমনপযোগো ৰিয খিপনকসঙ্খারা, যথা চ সো পুরিসো পরতীরে পতিট্ঠহমানো পরতীররুক্খৰিনিবদ্ধং কিঞ্চি অস্সাদযমানো ৰা অনস্সাদযমানো ৰা কেৰলং পথৰিযং সকবলপযোগেহেৰ পতিট্ঠাতি, এৰমিদম্পি ভৰন্তরত্তভাৰৰিনিবদ্ধং হদযৰত্থুসঙ্খাতং নিস্সযং পঞ্চৰোকারভৰে অস্সাদযমানং, চতুৰোকারভৰে অনস্সাদযমানং ৰা কেৰলং আরম্মণসম্পযুত্তকম্মেহেৰ পৰত্ততি। তত্থ <span class="bld">অস্সাদযমান</span>ন্তি পাপুণন্তং, পটিলভমানন্তি অত্থো।</p>
<p class="bodytext"><span class="bld">ভৰন্তরাদিপটিসন্ধানতো</span>তি ভৰন্তরস্স অঞ্ঞভৰস্স আদিপটিসন্ধানভাৰতো। ভৰন্তরাদযো ৰা ভৰযোনিগতিৰিঞ্ঞাণট্ঠিতিসত্তাৰাসন্তরানি, তেসং পটিসন্ধানতোতি অত্থো। তদেতং ৰিঞ্ঞাণং নাপি ইধাগতং ইমস্মিংযেৰ ভৰে উপ্পন্নত্তা। <span class="bld">কম্ম</span>ন্তি পটিসন্ধিজনকং কম্মং। <span class="bld">সঙ্খারা</span>তি চুতিআসন্নজৰনৰিঞ্ঞাণসহগতা খিপনকসঙ্খারা। <span class="bld">নতী</span>তি নমনৰসেন পৰত্ততণ্হা। <span class="bld">ৰিসযো</span> কম্মাদি।</p>
<p class="bodytext"><a name="para633"></a><span class="paranum">৬৩৩</span>. সদ্দপটিঘোসাদীনং সতিপি পচ্চযপচ্চযুপ্পন্নভাৰে সন্তানবন্ধো ন পাকটোতি তেসং একত্তনানত্তভাৰং অনামসিত্বা অনাগমনাতীতহেতুসমুপ্পাদমেৰ দস্সেন্তো <span class="bld">‘‘এত্থ চা’’</span>তিআদিমাহ। <span class="bld">সদ্দাদিহেতুকা</span>তি এত্থ <span class="bld">পটিঘোসো</span> সদ্দহেতুকো। <span class="bld">পদীপো</span> পদীপন্তরাদিহেতুকো। <span class="bld">মুদ্দা</span> লঞ্ছনহেতুকা। <span class="bld">ছাযা</span> আদাসাদিঅভিমুখমুখাদিহেতুকা। <span class="bld">হোন্তি অঞ্ঞত্র অগন্ত্বা</span>তি সদ্দাদিপচ্চযদেসং অনুপগন্ত্বা সদ্দাদিহেতুকা হোন্তি ততো পুব্বে অভাৰা। এৰং ইদম্পি পটিসন্ধিৰিঞ্ঞাণং ন হেতুদেসং গন্ত্বা তংহেতুকং হোতি ততো পুব্বে অভাৰা। তস্মা ন ইদং হেতুদেসতো <a name="V2.0294"></a> পুরিমভৰতো ইধাগতং পটিঘোসাদযো ৰিয সদ্দাদিদেসতো, নাপি তত্থ হেতুনা ৰিনা উপ্পন্নং সদ্দাদীহি ৰিনা <a name="M2.0314"></a> পটিঘোসাদযো ৰিযাতি অত্থো। অথ ৰা <span class="bld">হোন্তি অঞ্ঞত্র অগন্ত্বা</span>তি পুব্বে পচ্চযদেসে সন্নিহিতা হুত্বা ততো অঞ্ঞত্র গন্ত্বা তপ্পচ্চযা ন হোন্তি উপ্পত্তিতো পুব্বে অভাৰা, নাপি সদ্দাদিপচ্চযা ন হোন্তি, এৰং ইদম্পীতি ৰুত্তনযেনেৰ যোজেতব্বং।</p>
<p class="bodytext"><span class="bld">নত্থি একতা</span> একসন্তানেকত্তেপি অঞ্ঞস্সেৰ ৰিঞ্ঞাণস্স পাতুভৰনতো। <span class="bld">নাপি নানতা</span> সন্তানবন্ধতো পদীপো ৰিয। খণিকায হি পদীপজালায সন্তানেকত্তং উপাদায সো এৰাতি ৰুচ্চতি, অত্থকিচ্চঞ্চ সাধেতি, এৰমিধাপি দট্ঠব্বং। <span class="bld">‘‘যদি হী’’</span>তিআদিনা সন্তানবন্ধে একন্তং একতায, নানতায চ অগ্গহেতব্বতং, গহণে চ দোসং দস্সেতি। <span class="bld">এস নযো</span>তি অতিদেসেন বীজঙ্কুরাদীসু সব্বহেতুহেতুসমুপ্পন্নেসু যথাসম্ভৰং যোজনা কাতব্বাতি দস্সেতি। ইধাপি হি হেতুহেতুসমুপ্পন্নৰিঞ্ঞাণানং একন্তমেকত্তে সতি ন মনুস্সগতিতো দেৰগতি সম্ভূতা সিযা। একন্তনানত্তে ন কম্মৰতো ফলং সিযা, ততো ‘‘রত্তস্স বীজং রত্তস্স ফল’’ন্তিআদিকস্স ৰিয ‘‘ভূতপুব্বাহং, ভন্তে, রোহিতস্সো নাম ইসি অহোসি’’ন্তিআদিকস্স (সং॰ নি॰ ১.১০৭) ৰোহারস্স লোপো সিযা, তস্মা এত্থ সন্তানবন্ধেসু হেতুহেতুসমুপ্পন্নেসু ন একন্তমেকতা ৰা নানতা ৰা উপগন্তব্বা ন গহেতব্বা। এত্থ চ একন্তএকতাপটিসেধেন ‘‘সযংকতং সুখং দুক্খ’’ন্তি (ৰিভ॰ মূলটী॰ ২২৭) ইমং দিট্ঠিং নিৰারেতি, একন্তনানতাপটিসেধেন ‘‘পরংকতং সুখং দুক্খ’’ন্তি (ৰিভ॰ মূলটী॰ ২২৭), হেতুহেতুসমুপ্পন্নতাৰচনেন ‘‘অধিচ্চসমুপ্পন্ন’’ন্তি (ৰিভ॰ মূলটী॰ ২২৭) ইমং দিট্ঠিং নিৰারেতি।</p>
<p class="bodytext"><a name="para634"></a><span class="paranum">৬৩৪</span>. <span class="bld">তত্থা</span>তি ফলুপ্পত্তিট্ঠানে। <span class="bld">অঞ্ঞস্সা</span>তি যেন তং কম্মং কতং, ততো অঞ্ঞস্স। <span class="bld">অঞ্ঞতো</span>তি যং তং কম্মং নিব্বত্তিতং, ততো অঞ্ঞতো। ‘‘ধম্মমত্তং ভৰন্তরমুপেতী’’তি (ৰিসুদ্ধি॰ ২.৬৩২; ৰিভ॰ অট্ঠ॰ ২২৭; মহানি॰ অট্ঠ॰ ২৭; পটি॰ ম॰ অট্ঠ॰ ১.১.১০৫) ৰুত্তত্তা ফলস্স <span class="bld">উপভুঞ্জকে চ অসতি কস্স তং ফলং সিযা</span>তি অনুযুঞ্জেতি। <span class="bld">তত্রা</span>তি তস্মিং যথাৰুত্তে অনুযোগে।</p>
<p class="bodytext"><span class="bld">তত্থা</span>তি একসন্তানে। যস্মিং ধম্মপুঞ্জে কম্মং নিব্বত্তং, তস্সেৰ সন্তানেতি অত্থো। <span class="bld">এতস্স অত্থস্সা</span>তি হেতুফলানং অত্থতো অঞ্ঞত্তেপি তেনেৰ <a name="M2.0315"></a> হেতুফলভাৰেন সম্বন্ধত্তা তং ফলং ‘‘অঞ্ঞস্স, অঞ্ঞতো’’তি ৰা ন ৰত্তব্বন্তি এতস্স অত্থস্স। চতুমধুরঅলত্তকরসাদিভাৰনা অম্বমাতুলুঙ্গাদিবীজানং <a name="V2.0295"></a> <span class="bld">অভিসঙ্খারো</span>। এত্থ চ অভিসঙ্খতং বীজং ৰিয কম্মৰা সত্তো, অভিসঙ্খারো ৰিয কম্মং, বীজস্স অঙ্কুরাদিপ্পবন্ধো ৰিয সত্তস্স পটিসন্ধিৰিঞ্ঞাণাদিপ্পবন্ধো। তত্থুপ্পন্নস্স মধুরস্স রত্তকেসরস্স ৰা ফলস্স ৰা তস্সেৰ বীজস্স, ততো এৰ চ অভিসঙ্খারতো ভাৰো ৰিয কম্মকারকস্সেৰ সত্তস্স, তংকম্মতো এৰ চ ফলস্স ভাৰো ৰেদিতব্বো। বালসরীরে কতং ৰিজ্জাপরিযাপুণনং, সিপ্পসিক্খনং, ওসধপ্পযোগো চ ন ৰুড্ঢসরীরং গচ্ছন্তি। অথ চ তন্নিমিত্তং ৰিজ্জাপাটৰং সিপ্পজাননং, অনামযতা চ ৰুড্ঢসরীরে হোন্তি, ন চ তানি অঞ্ঞস্স হোন্তি তংসন্ততিপরিযাপন্নে এৰ ৰুড্ঢসরীরে উপ্পজ্জনতো, ন চ যথাপযুত্তেন ৰিজ্জাপরিযাপুণনাদিনা ৰিনা তানি অঞ্ঞতো হোন্তি তদভাৰে অভাৰতো, এৰং ইধাপি সন্তানে যং ফলং, এতং নাঞ্ঞস্স। ন চ অঞ্ঞতোতি যোজেতব্বং। এতেন চ সঙ্খারাভাৰে ফলাভাৰমেৰ দস্সেতি, ন অঞ্ঞপচ্চযনিৰারণং করোতি।</p>
<p class="bodytext">যম্পি ৰুত্তং, তত্থ ৰদামাতি ৰচনসেসো। তত্থ ৰা উপভুঞ্জকে অসতি সিদ্ধা ভুঞ্জকসম্মুতীতি সম্বন্ধো। ফলতীতি সম্মুতি <span class="bld">ফলতিসম্মুতি</span>।</p>
<p class="bodytext"><span class="bld">রুক্খসঙ্খাতানং ধম্মান</span>ন্তি রুক্খপঞ্ঞত্তিযা উপাদানভূতানং ভূতুপাদাযধম্মানং। <span class="bld">তস্মা</span>তি যস্মা যথা খন্ধসন্তানে কুসলাকুসলচেতনুপ্পত্তিযং ‘‘পুঞ্ঞং করোতি, পাপং করোতী’’তি কত্তুৰোহারো, এৰং তস্স ফলুপ্পত্তিযং ‘‘সুখং অনুভৰতি, দুক্খং অনুভৰতী’’তি উপভুঞ্জকৰোহারো, তস্মা ন এত্থ খন্ধৰিনিমুত্তেন অঞ্ঞেন উপভুঞ্জকেন নাম কোচি অত্থো অত্থীতি।</p>
<p class="bodytext"><a name="para635"></a><span class="paranum">৬৩৫</span>. <span class="bld">এৰং সন্তেপী</span>তি অসঙ্কন্তিপাতুভাৰে তত্থ চ যথাৰুত্তদোসপরিহরণে সতি, সিদ্ধেতি অত্থো। <span class="bld">পৰত্তিক্খণেযেৰা</span>তি সঙ্খারানং পৰত্তমানক্খণে এৰ। <span class="bld">পৰত্তিতো পুব্বে</span>তি কম্মাযূহনক্খণতো পুব্বে, অৰিজ্জমানতায সমানত্তা এৰং ৰুত্তং। <span class="bld">পচ্ছা চা</span>তি ৰিপচ্চনপ্পপত্তিতো পচ্ছা চ।</p>
<p class="bodytext">অৰিপক্কৰিপাকা কতত্তা চে পচ্চযা, ৰিপক্কৰিপাকানম্পি কতত্তং সমানন্তি তেসম্পি ফলাৰহতা সিযাতি আসঙ্কানিৰত্তনত্থং আহ <span class="bld">‘‘ন চ নিচ্চং ফলাৰহা’’</span>তি।</p>
<p class="bodytext"><span class="bld">‘‘ন</span> <a name="M2.0316"></a> <a name="V2.0296"></a> <span class="bld">ৰিজ্জমানত্তা অৰিজ্জমানত্তা ৰা’’</span>তি এতেন ৰিজ্জমানত্তং, অৰিজ্জমানত্তঞ্চ নিস্সায ৰুত্তদোসে পরিহরতি। তস্সা পাটিভোগকিরিযায, ভণ্ডকীণনকিরিযায, ইণগ্গহণকিরিযায ৰা করণমত্তং <span class="bld">তংকিরিযাকরণমত্তং,</span> তদেৰ <span class="bld">তদত্থনিয্যাতনে</span> পটিভণ্ডদানে, ইণদানে চ পচ্চযো হোতি, অফলিতনিয্যাতনাদিফলন্তি অত্থো।</p>
<p class="bodytext"><a name="para636"></a><span class="paranum">৬৩৬</span>. <span class="bld">সম্মোহৰিঘাতত্থ</span>ন্তি বাত্তিংসায ৰিঞ্ঞাণেসু যথাৰুত্তসঙ্খারানং পটিসন্ধিযং, পৰত্তিযঞ্চ পচ্চযভাৰে ৰিভজ্জ অৰিভাৰিতে পৰত্তনকসম্মোহস্স অপনযনত্থং।</p>
<p class="bodytext"><span class="bld">পুঞ্ঞাভিসঙ্খারে</span>তি নিদ্ধারণে ভুম্মং। <span class="bld">অৰিসেসেনা</span>তি ‘‘তিহেতুকো তিহেতুকস্সা’’তিআদিকং ভেদং অকত্বা সামঞ্ঞতো, পিণ্ডৰসেনাতি অত্থো। সব্বত্থ উপনিস্সযপচ্চযো বলৰকম্মস্স ৰসেন যোজেতব্বো। ‘‘দুব্বলঞ্হি কম্মং উপনিস্সযপচ্চযো ন হোতী’’তি <span class="bld">পট্ঠানসংৰণ্ণনায</span> দস্সিতমেতং। <span class="bld">রূপাৰচরপঞ্চকুসলচেতনাভেদো</span>তি ‘‘ঠপেত্বা অভিঞ্ঞাপ্পত্ত’’ন্তি ৰিসেসেত্বা ৰত্তব্বং, ন ৰা ৰত্তব্বং ৰিপাকস্স পচ্চযভাৰকথায অৰিপাকারহস্স পসঙ্গাভাৰতো। অভিঞ্ঞাচেতনায হি অৰিপাকতা হেট্ঠা ৰিভাৰিতা এৰ। <span class="bld">অৰিসেসেন পনা</span>তি এত্থাপি এসেৰ নযো। পঞ্চন্নং ৰিপাকৰিঞ্ঞাণানন্তি আনেত্বা সম্বন্ধিতব্বং।</p>
<p class="bodytext"><span class="bld">পঞ্চন্ন</span>ন্তি চক্খুসোতৰিঞ্ঞাণানং, সম্পটিচ্ছনমনোধাতুযা, দ্বিন্নং সন্তীরণমনোৰিঞ্ঞাণধাতূনঞ্চাতি এতেসং পঞ্চন্নং। <span class="bld">তথেৰা</span>তি দ্বেধা এৰ। কথং পন ইট্ঠারম্মণেযেৰ পৰত্তনকানি কুসলৰিপাকৰিঞ্ঞাণানি দুগ্গতিযং পৰত্তন্তীতি আহ <span class="bld">‘‘নিরযে মহামোগ্গল্লানত্থেরস্সা’’</span>তিআদি। থেরো হি তত্থ ইদ্ধিযা ৰস্সং নিম্মিনিত্বা কতিপযং ৰেলং নিরযগ্গিং ৰূপসমেত্বা তেসং ধম্মং দেসেতি।</p>
<p class="bodytext"><span class="bld">স্বেৰ</span> কামাৰচরো পুঞ্ঞাভিসঙ্খারো। <span class="bld">অৰিসেসেন পন পুঞ্ঞাভিসঙ্খারো</span>তি কামাৰচরং, রূপাৰচরঞ্চাতি দুৰিধম্পি পুঞ্ঞাভিসঙ্খারং একজ্ঝং সঙ্গণ্হাতি।</p>
<p class="bodytext"><span class="bld">দ্বাদসাকুসলচেতনাভেদো</span>তি এত্থ উদ্ধচ্চসহগতচেতনায গহণে কারণং ন দিস্সতি, ৰিচারেতব্বমেতং। একস্স ৰিঞ্ঞাণস্স তথেৰ <a name="M2.0317"></a> পচ্চযো পটিসন্ধিযং, নো পৰত্তেতি একস্সেৰ পচ্চযভাৰনিযমো পটিসন্ধিযং, নো পৰত্তে। পৰত্তে হি সত্তন্নম্পি পচ্চযোতি অধিপ্পাযো।</p>
<p class="bodytext"><span class="bld">রূপভৰে</span> <a name="V2.0297"></a> <span class="bld">চতুন্ন</span>ন্তি অকুসলৰিপাকানং চক্খুসোতৰিঞ্ঞাণসম্পটিচ্ছনসন্তীরণানং। তানি পন একন্ততো অনিট্ঠারম্মণানি, রূপভৰে চ কথং অনিট্ঠারম্মণসমাযোগোতি আহ <span class="bld">‘‘সো চ খো’’</span>তিআদি। <span class="bld">‘‘তথা কামাৰচরদেৰলোকেপি অনিট্ঠরূপাদযো নত্থী’’</span>তি ইদং যেভুয্যৰসেন ৰুত্তং। বহুলঞ্হি তেসং ইট্ঠা এৰ রূপাদযো উপট্ঠহন্তি, কদাচি অনিট্ঠং। দেৰানঞ্হি কেসঞ্চিদেৰ পুব্বনিমিত্তপাতুভাৰকালাদীসু মিলাতমালাদিঅনিট্ঠারম্মণসমাযোগো হোতীতি।</p>
<p class="bodytext"><a name="para637"></a><span class="paranum">৬৩৭</span>. যত্থ ৰিত্থারপ্পকাসনং কতং, ততো ভৰতো পট্ঠায মুখমত্তপ্পকাসনং কাতুকামো আহ <span class="bld">‘‘আদিতো পট্ঠাযা’’</span>তি। তেনেৰ ‘‘দ্বীসু ভৰেসূ’’তিআদি ৰুত্তং। মনুস্সাপি কেচি অণ্ডজা, সংসেদজা চ হোন্তীতি তদপেক্খায <span class="bld">‘‘চতূসু যোনীসূ’’</span>তি ৰুত্তং। একত্তকাযএকত্তসঞ্ঞিতাসামঞ্ঞেন চতুত্থঝানভূমিকাপি অসঞ্ঞারুপ্পৰজ্জা চতুত্থিংযেৰ ৰিঞ্ঞাণট্ঠিতিং ভজন্তি। <span class="bld">এস</span> পুঞ্ঞাভিসঙ্খারো। <span class="bld">ৰুত্তনযেনেৰা</span>তি ‘‘নানাক্খণিককম্মপচ্চযেন চেৰ উপনিস্সযপচ্চযেন চা’’তি ৰুত্তনযেনেৰ। <span class="bld">যথাসম্ভৰ</span>ন্তি একৰীসতিকামাৰচররূপাৰচরকুসলৰিপাকেসু চুদ্দসন্নং পটিসন্ধিযং, পৰত্তে চ, সত্তন্নং পৰত্তে এৰাতি অযং যথাসম্ভৰো।</p>
<p class="bodytext"><span class="bld">তাদিসেযেৰা</span>তি নানত্তকাযএকত্তসঞ্ঞীসঙ্খাতেযেৰ।</p>
<p class="bodytext"><span class="bld">চতুন্নং ৰিঞ্ঞাণান</span>ন্তি ভৰাদযো অপেক্খিত্বা ৰুত্তং। চতূসু অন্তোগধানং পন তিণ্ণং ৰিঞ্ঞাণানং তীসু ৰিঞ্ঞাণট্ঠিতীসু পচ্চযভাৰো যোজেতব্বো। অৰিঞ্ঞাণকে সত্তাৰাসে সঙ্খারপচ্চযা ৰিঞ্ঞাণে অলব্ভমানেপি তস্স সঙ্খারহেতুকত্তং লব্ভতেৰ। তথা হি তত্থ পুঞ্ঞাভিসঙ্খারো কটত্তারূপানং নানাক্খণিককম্মপচ্চযেন পচ্চযো হোতি। এতস্মিঞ্চ মুখমত্তপ্পকাসনে পুঞ্ঞাভিসঙ্খারাদীনং দুগ্গতিআদীসু পৰত্তিযং কুসলৰিপাকাদিৰিঞ্ঞাণানং পচ্চযভাৰো ভৰেসু ৰুত্তনযেনেৰ ৰিঞ্ঞাযতীতি ন ৰুত্তোতি ৰেদিতব্বো।</p>
<p class="subhead">ৰিঞ্ঞাণপচ্চযানামরূপপদৰিত্থারকথাৰণ্ণনা</p>
<p class="bodytext"><a name="para638"></a><span class="paranum">৬৩৮</span>. <span class="bld">ৰিভাগা</span> <a name="M2.0318"></a> <span class="bld">নামরূপান</span>ন্তি নামস্স, রূপস্স চ পভেদতো।</p>
<p class="bodytext">তত্থ নামস্স তাৰ পভেদং দস্সেন্তেন কামং ৰিঞ্ঞাণম্পি নামমেৰ, পচ্চযপচ্চযুপ্পন্নে পন অসঙ্করতো <a name="V2.0298"></a> দস্সেতুং <span class="bld">‘‘আরম্মণাভিমুখং নমনতো ৰেদনাদযো তযো খন্ধা’’</span>তি ৰুত্তং। নিব্বানস্স পনেত্থ পৰত্তিকথাযং অপ্পচ্চযত্তা, নমনট্ঠাভাৰতো চ পসঙ্গো এৰ নত্থি। নামনট্ঠেন হি তং নামং, ন নমনট্ঠেন। <span class="bld">তেসং</span> নামরূপানং সুখাদিৰসেন, পথৰীআদিৰসেন চ <span class="bld">ৰিভাগো</span>।</p>
<p class="bodytext"><span class="bld">একং সত্তাৰাস</span>ন্তি অসঞ্ঞসত্তাৰাসং। পুরিমেসু চতূসু, অসঞ্ঞসত্তাৰাসে চাতি <span class="bld">পঞ্চসু</span>।</p>
<p class="bodytext">গব্ভসেয্যগ্গহণেন জলাবুজা গহিতাতি <span class="bld">‘‘অণ্ডজানঞ্চা’’</span>তি ৰুত্তং। অণ্ডজানঞ্চ অভাৰকানন্তি যোজেতব্বং। <span class="bld">সন্ততিসীসানী</span>তি কলাপসন্তানমূলানি। যদিপি ৰিকাররূপানি পটিসন্ধিক্খণে ন সন্তি, লক্খণপরিচ্ছেদরূপানি পন সন্তীতি তানি পরমত্থতো অপরিনিপ্ফন্নানীতি ৰজ্জেন্তো আহ <span class="bld">‘‘রূপরূপতো’’</span>তি। ফস্সাদিকে সঙ্খারক্খন্ধভাৰেন একত্তং নেত্বা <span class="bld">‘‘তেৰীসতি ধম্মা’’</span>তি ৰুত্তং। <span class="bld">অপনেত্বা</span>তি কলাপন্তরগতে পথৰীআদিকে সমানলক্খণতায অগ্গহেত্বা।</p>
<p class="bodytext"><span class="bld">তেস</span>ন্তি ব্রহ্মকাযিকাদীনং। <span class="bld">ৰিত্থারেনা</span>তি চতূসুপি সন্ততিসীসেসু রূপানং অসঙ্খিপনেন।</p>
<p class="bodytext"><span class="bld">কামভৰে পন যস্মা সেসওপপাতিকান</span>ন্তি এত্থ কিঞ্চাপি কামভৰে ওপপাতিকা ৰুত্তা ন সন্তি, যেন সেসগ্গহণং সাত্থকং ভৰেয্য, অণ্ডজগব্ভসেয্যকেহি পন ওপপাতিকসংসেদজা সেসা হোন্তীতি সেসগ্গহণং কতন্তি ৰেদিতব্বং। অথ ৰা ব্রহ্মকাযিকাদিকেহি ওপপাতিকেহি ৰুত্তেহি সেসে সন্ধায <span class="bld">‘‘সেসওপপাতিকান’’</span>ন্তি আহ। তে পন অরূপিনোপি সন্তীতি <span class="bld">‘‘কামভৰে’’</span>তি ৰুত্তং। অপরিপুণ্ণাযতনানং পন নামরূপং যথাসম্ভৰং রূপমিস্সকৰিঞ্ঞাণনিদ্দেসে ৰুত্তনযেন সক্কা ধম্মগণনতো ৰিঞ্ঞাতুন্তি ন ৰুত্তন্তি দট্ঠব্বং।</p>
<p class="bodytext"><span class="bld">পটিসন্ধিচিত্তেন সহ পৰত্তউতুতো</span>তি পটিসন্ধিচিত্তেন সহ উপ্পন্নরূপেসু তেজোধাতুতো। হদযৰত্থুনো তঙ্খণুপ্পন্নত্তা পটিসন্ধিচিত্তস্স <span class="bld">ৰত্থুদুব্বলতা</span>। তেসং অজ্ঝোহরিতাহারেন অনুগতে সরীরে <a name="M2.0319"></a> আহারসমুট্ঠানং সুট্ঠদ্ধকন্তি সম্বন্ধো। <span class="bld">নরো</span>তি তেনেৰ মাতুকুচ্ছিগতভাৰেন তিরোক্খো। অৰকংসতো দ্বে অট্ঠকানেৰ উতুচিত্তসমুট্ঠানানি হোন্তীতি সসদ্দকালং সন্ধায <span class="bld">‘‘উক্কংসতো দ্বিন্নং নৰকান’’</span>ন্তি ৰুত্তং। <span class="bld">পুব্বে</span>তি যং পুব্বে সন্ততিদ্বযাদিকং সত্তকপরিযোসানং রূপং ইধ ৰুত্তং, তং একেকস্স <a name="V2.0299"></a> চিত্তস্স তীসু তীসু খণেসু উপ্পজ্জমানমেৰ ৰুত্তন্তি কত্বা আহ <span class="bld">‘‘পুব্বে…পে॰… সত্ততিৰিধ’’</span>ন্তি। <span class="bld">দুৰিধম্পি ত</span>ন্তি উতুসমুট্ঠানং, চিত্তসমুট্ঠানঞ্চাতি দুৰিধম্পি তং সদ্দং।</p>
<p class="bodytext"><span class="bld">সণ্ঠাতু</span>ন্তি অদ্ধনিযভাৰেন ঠাতুং, অত্তনো পন খণমত্তং তিট্ঠতেৰ। <span class="bld">চতুদ্দিসা ৰৰত্থাপিতা</span>তি অঞ্ঞমঞ্ঞং সংসট্ঠসীসা মূলেন চতূসু দিসাসু ৰৰত্থাপিতা। অঞ্ঞমঞ্ঞং আলিঙ্গেত্বা ঠিতা <span class="bld">ভিন্নৰাহনিকা ৰিয</span> চ।</p>
<p class="bodytext"><a name="para639"></a><span class="paranum">৬৩৯</span>. <span class="bld">পঞ্চৰোকারভৰে চ পৰত্তিয</span>ন্তি রূপাজনককম্মজপঞ্চৰিঞ্ঞাণপ্পৰত্তিকালং, সহজাতৰিঞ্ঞাণপচ্চযঞ্চ সন্ধাযাহ। তদা হি ততো নামমেৰ হোতীতি। কম্মৰিঞ্ঞাণপচ্চযা পন তদাপি উভযং হোতীতি সক্কা ৰত্তুং, পচ্ছাজাতৰিঞ্ঞাণপচ্চযা চ রূপং উপত্থদ্ধং হোতীতি। <span class="bld">অসঞ্ঞেসূ</span>তিআদি কম্মৰিঞ্ঞাণপচ্চযং সন্ধায ৰুত্তং। <span class="bld">পঞ্চৰোকারভৰে চ পৰত্তিয</span>ন্তি ভৰঙ্গাদিজনককম্মতো অঞ্ঞেন রূপুপ্পত্তিকালং, নিরোধসমাপত্তিকালং, ভৰঙ্গাদিউপ্পত্তিকালতো অঞ্ঞকালঞ্চ সন্ধায ৰুত্তন্তি যুত্তং। ভৰঙ্গাদিউপ্পত্তিকালে হি তংজনকেন কম্মুনা উপ্পজ্জমানং রূপং, সো চ ৰিপাকো কম্মৰিঞ্ঞাণপচ্চযো হোতীতি সক্কা ৰত্তুং। সহজাতৰিঞ্ঞাণপচ্চযানপেক্খম্পি হি পৰত্তিযং কম্মেন পৰত্তমানং রূপং, নামঞ্চ ন কম্মৰিঞ্ঞাণানপেক্খং হোতীতি। <span class="bld">সব্বত্থা</span>তি পটিসন্ধিযং, পৰত্তে চ। সহজাতৰিঞ্ঞাণপচ্চযা নামরূপং, কম্মৰিঞ্ঞাণপচ্চযা নামরূপঞ্চ যথাসম্ভৰং যোজেতব্বং। <span class="bld">নামঞ্চ রূপঞ্চ নামরূপঞ্চা</span>তি এত্থ নামরূপসদ্দো অত্তনো একদেসেন নামসদ্দেন নামসদ্দস্স সরূপো, রূপসদ্দেন চ রূপসদ্দস্স, তস্মা সরূপানং একসেসোতি <span class="bld">একদেসসরূপেকসেসো,</span> নামরূপসদ্দস্স ঠানং ইতরেসঞ্চ নামরূপসদ্দানং অদস্সনন্তি অত্থো।</p>
<p class="bodytext">ৰিপাকতো অঞ্ঞং <span class="bld">অৰিপাকং</span>। যতো দ্বিধা মতং, ততো যুত্তমেৰ ইদন্তি যোজেতব্বং।</p>
<p class="bodytext"><span class="bld">কুসলাদিচিত্তক্খণে</span>তি <a name="M2.0320"></a> <span class="bld">আদি</span>-সদ্দেন অকুসলকিরিযচিত্তক্খণে ৰিয ৰিপাকচিত্তক্খণেপি ৰিপাকাজনককম্মসমুট্ঠানং সঙ্গহিতন্তি ৰেদিতব্বং। ৰিপাকচিত্তক্খণে পন অভিসঙ্খারৰিঞ্ঞাণপচ্চযা পুব্বে ৰুত্তনযেন উভযঞ্চ লব্ভতীতি তাদিসৰিপাকচিত্তক্খণৰজ্জনত্থং <span class="bld">‘‘কুসলাদিচিত্তক্খণে’’</span>তি ৰুত্তং।</p>
<p class="bodytext"><a name="para640"></a><span class="paranum">৬৪০</span>. <span class="bld">সুত্তন্তিকপরিযাযতো</span>তি <a name="V2.0300"></a> পট্ঠানে রূপানং উপনিস্সযপচ্চযস্স অৰুত্তত্তা ৰুত্তং। সুত্তন্তে পন যস্মিং সতি যং হোতি, অসতি চ ন হোতি, সো তস্স উপনিস্সযো নিদানং হেতু পভৰোতি কত্বা ‘‘ৰিঞ্ঞাণূপনিসং নামরূপ’’ন্তি রূপস্স চ ৰিঞ্ঞাণূপনিস্সযতা ৰুত্তা। ৰনপত্থপরিযাযে চ ৰনপত্থগামনিগমনগরজনপদপুগ্গলূপনিস্সযো ইরিযাপথৰিহারো, ততো চ চীৰরাদীনং জীৰিতপরিক্খারানং কসিরেন, অপ্পকসিরেন চ সমুদাগমনং ৰুত্তং, ন চ ৰনপত্থাদযো আরম্মণূপনিস্সযাদিভাৰং ইরিযাপথানং, চীৰরাদিসমুদাগমনস্স চ ভজন্তি। তস্মা ৰিনা অভাৰো এৰ সুত্তন্তিকপরিযাযতো উপনিস্সযভাৰো দট্ঠব্বো। নামস্স অভিসঙ্খারৰিঞ্ঞাণং কম্মারম্মণপটিসন্ধিআদিকালে আরম্মণপচ্চযোৰ হোতীতি ৰত্তব্বমেৰ নত্থীতি রূপস্সেৰ সুত্তন্তিকপরিযাযতো একধাৰ পচ্চযভাৰো ৰুত্তো। সসংসযস্স হি রূপস্সেতং পচ্চযো হোতীতি ৰুত্তে নামস্স হোতীতি ৰত্তব্বমেৰ নত্থীতি।</p>
<p class="bodytext">পৰত্তস্স পাকটত্তা অপাকটং পটিসন্ধিং গহেত্বা পুচ্ছতি <span class="bld">‘‘কথং পনেত’’</span>ন্তিআদিনা। সুত্ততো নামং, যুত্তিতো রূপং ৰিঞ্ঞাণপচ্চযা হোতীতি জানিতব্বং।</p>
<p class="bodytext">যুত্তিতো সাধেত্বা সুত্তেন তং দল়্হং করোন্তো <span class="bld">‘‘কম্মসমুট্ঠানস্সাপি হী’’</span>তিআদিমাহ। <span class="bld">চিত্তসমুট্ঠানস্সেৰা</span>তি চিত্তসমুট্ঠানস্স ৰিয। এত্থ চ ‘‘ৰিঞ্ঞাণপচ্চযা নামরূপ’’ন্তি (ম॰ নি॰ ৩.১২৬; সং॰ নি॰ ২.১, ৩৯; মহাৰ॰ ১; উদা॰ ১) ভাসমানেন ভগৰতা যস্মা উপপরিক্খমানানং পণ্ডিতানং পরমত্থতো নামরূপমত্তমেৰ পৰত্তমানং দিস্সতি, ন সত্তো, ন জীৰো, তস্মা কেনচি অপ্পটিৰত্তিযং অনুত্তরং ধম্মচক্কং পৰত্তিতং হোতি। সুঞ্ঞতপ্পকাসনঞ্হি ধম্মচক্কপ্পৰত্তনন্তি। অথ ৰা নামরূপমত্ততাৰচনেন পৰত্তিযা দুক্খসচ্চমত্ততা ৰুত্তা। দুক্খসচ্চপ্পকাসনেন চ তস্স সমুদযো, তস্স চ নিরোধো, নিরোধগামিনিপটিপদা চ <a name="M2.0321"></a> পকাসিতা এৰ হোতি। অহেতুকস্স দুক্খস্স, হেতুনিরোধা অনিরুজ্ঝনকস্স চ অভাৰা, নিরোধস্স চ উপাযেন ৰিনা অনধিগন্তব্বত্তাতি চতুসচ্চপ্পকাসনং ধম্মচক্কপ্পৰত্তনং নিদ্ধারেতব্বং।</p>
<p class="subhead">নামরূপপচ্চযাসল়াযতনপদৰিত্থারকথাৰণ্ণনা</p>
<p class="bodytext"><a name="para641"></a><span class="paranum">৬৪১</span>. <span class="bld">ত</span>ন্তি <a name="V2.0301"></a> নামরূপং। <span class="bld">তস্সা</span>তি সল়াযতনস্স। <span class="bld">তাদিসস্সেৰা</span>তি কতেকসেসস্সেৰ।</p>
<p class="bodytext">ইধাপি <span class="bld">নাম</span>ন্তি খন্ধত্তযস্সেৰ গহণে কারণং ৰুত্তনযমেৰ। <span class="bld">নিযমতো</span>তি ইদঞ্চ চতুন্নং ভূতানং, ছন্নং ৰত্থূনং, জীৰিতস্স চ যথাসম্ভৰং সহজাতনিস্সযপুরেজাতইন্দ্রিযাদিনা সল়াযতনস্স পৰত্তমানস্স একন্তেন পচ্চযভাৰং সন্ধায ৰুত্তং। রূপাযতনাদীনং পন সহজাতনিস্সযানুপালনভাৰো নত্থীতি অগ্গহণং ৰেদিতব্বং। আরম্মণারম্মণপুরেজাতাদিভাৰো চ তেসং ন সসন্ততিপরিযাপন্নানমেৰ, ন চ চক্খাদীনং ৰিয একপ্পহারেনেৰাতি অনিযমতো পচ্চযভাৰো। <span class="bld">নিযমতো…পে॰… জীৰিতিন্দ্রিযন্তি এৰ</span>ন্তি এত্থ <span class="bld">এৰং</span>-সদ্দেন ৰা রূপাযতনাদীনম্পি সঙ্গহো দট্ঠব্বো। <span class="bld">ছট্ঠাযতনঞ্চ সল়াযতনঞ্চ সল়াযতন</span>ন্তি এত্থ যদিপি ছট্ঠাযতনসল়াযতনসদ্দানং সদ্দতো সরূপতা নত্থি, অত্থতো পন সল়াযতনেকদেসোৰ ছট্ঠাযতনন্তি একদেসসরূপতা অত্থীতি একদেসসরূপেকসেসো কতোতি ৰেদিতব্বো। অত্থতোপি হি সরূপানং একদেসসরূপেকসেসং ইচ্ছন্তি ‘‘ৰঙ্কো চ কুটিলো চ কুটিলা’’তি। তস্মা অত্থতো একদেসসরূপানঞ্চ একসেসেন ভৰিতব্বন্তি।</p>
<p class="bodytext">অথ ৰা ছট্ঠাযতনঞ্চ মনাযতনঞ্চ ছট্ঠাযতনন্তি ৰা মনাযতনন্তি ৰা ছট্ঠাযতনঞ্চ ছট্ঠাযতনঞ্চ ছট্ঠাযতনন্তি ৰা মনাযতনঞ্চ মনাযতনঞ্চ মনাযতনন্তি ৰা একসেসং কত্বা চক্খাদীহি সদ্ধিং ‘‘সল়াযতন’’ন্তি ৰুত্তন্তি তমেৰ একসেসং নামমত্তপচ্চযস্স, নামরূপপচ্চযস্স চ মনাযতনস্স ৰসেন কতং অত্থতো দস্সেন্তো আহ <span class="bld">‘‘ছট্ঠাযতনঞ্চ সল়াযতনঞ্চ সল়াযতনন্তি এৰং কতেকসেসস্সা’’</span>তি। যথাৰুত্তোপি হি একসেসো অত্থতো ছট্ঠাযতনঞ্চ সল়াযতনঞ্চাতি এৰং কতো নাম <a name="M2.0322"></a> হোতীতি। সব্বত্থ চ একসেসে কতে একৰচননিদ্দেসো কতেকসেসানং সল়াযতনাদিসদ্দৰচনীযতাসামঞ্ঞৰসেন কতোতি দট্ঠব্বো।</p>
<p class="bodytext"><span class="bld">‘‘ন অঞ্ঞথা’’</span>তি এতেন তস্স তস্স নামস্স, রূপস্স চ অভাৰে তং তং আযতনং ন হোতীতি ব্যতিরেকং ৰিভাৰেতি।</p>
<p class="bodytext"><span class="bld">য</span>ন্তি <a name="V2.0302"></a> যং যং নামং, রূপঞ্চ। <span class="bld">যস্সা</span>তি যস্স যস্স আযতনস্স। <span class="bld">যথা</span>তি সহজাতাদিনা যেন যেন পকারেন। <span class="bld">নেয্য</span>ন্তি ঞেয্যং।</p>
<p class="bodytext"><span class="bld">তস্স ৰসেনা</span>তি তস্স হেতুআদিপচ্চযস্স ৰসেন। <span class="bld">উক্কংসাৰকংসো</span>তি এত্থ সত্তধা পচ্চযভাৰতো উক্কংসো অট্ঠধা পচ্চযভাৰো, ততো নৰধা, ততো দসধাতি অযং উক্কংসো। অৰকংসো পন দসধা পচ্চযভাৰতো নৰধা পচ্চযভাৰো, ততো অট্ঠধা, ততো সত্তধাতি এৰং ৰেদিতব্বো, ন পন সত্তধা পচ্চযভাৰতো এৰ দ্বেপি উক্কংসাৰকংসা যোজেতব্বা, ততো অৰকংসাভাৰতোতি।</p>
<p class="bodytext">ৰিপাকং নামন্তি সম্বন্ধো। <span class="bld">ৰুত্তনযেনেৰা</span>তি সহজাতাদিৰসেন, সত্তধা, হেতুআদিৰসেন চ। <span class="bld">ইতর</span>ন্তি অৰিপাকং নামং।</p>
<p class="bodytext"><span class="bld">‘‘হদযৰত্থুনো সহাযং হুত্বা’’</span>তি এতেন অরূপে ৰিয অসহাযং নামং ন হোতি, হদযৰত্থু চ নামেন সহ ছট্ঠাযতনস্স পচ্চযো হোতীতি এত্তকমেৰ দস্সেতি, ন পন যথা হদযৰত্থু পচ্চযো হোতি, তথা নামম্পীতি অযমত্থো অধিপ্পেতো। ৰত্থু হি নামস্স ৰিপ্পযুত্তপচ্চযো হোতি, ন নামং। নামঞ্চ ৰিপাকহেতাদিপচ্চযো হোতি, ন ৰত্থূতি। পৰত্তে অরূপধম্মা কম্মজরূপস্স ঠিতিপ্পত্তস্সেৰ পচ্চযা হোন্তি, ন উপ্পজ্জমানস্সাতি ৰিপ্পযুত্তঅত্থিঅৰিগতা চ পচ্ছাজাতৰিপ্পযুত্তাদযো এৰ চক্খাদীনং যোজেতব্বা।</p>
<p class="bodytext">‘‘তত্থেৰা’’তি ইমিনা ‘‘পৰত্তে’’তি ইদং পচ্চামট্ঠন্তি আহ <span class="bld">‘‘তত্থেৰ হি পৰত্তে’’</span>তি। ‘‘পঞ্চৰোকারভৰে’’তি পন ইদং ‘‘পঞ্চন্ন’’ন্তি ইমিনা দীপিতমেৰাতি। পৰত্তিযং চক্খাযতনাদিকস্স নামং ৰিপাকপচ্চযো ন হোতি, অত্তনা জনিতরূপস্সেৰ হোতি। পটিসন্ধিযং পন কম্মসমুট্ঠানং চিত্তসমুট্ঠানসদিসং, তস্মা ৰত্থুনোপি ৰিপাকপচ্চযো হোতিযেৰ।</p>
<p class="bodytext"><span class="bld">রূপতো</span>তি <a name="M2.0323"></a> রূপেসু। <span class="bld">যং যং আযতনং উপ্পজ্জতী</span>তি পটিসন্ধিযং অণ্ডজজলাবুজানং পঞ্চসু আযতনেসু কাযাযতনমেৰ উপ্পজ্জতি। ইতরেসং যথারহং ইতরানিপি।</p>
<p class="bodytext"><span class="bld">অৰসেসমনাযতনস্সা</span>তি এত্থ ‘‘পঞ্চক্খন্ধভৰে পনা’’তি এতস্স অনুৰত্তমানত্তা পঞ্চৰোকারভৰে <a name="V2.0303"></a> এৰ পৰত্তমানং পঞ্চৰিঞ্ঞাণেহি অৰসেসং মনাযতনং ৰুত্তন্তি দট্ঠব্বং। নামরূপস্স সহজাতাদিসাধারণপচ্চযভাৰো, সম্পযুত্তাদিঅসাধারণপচ্চযভাৰো চ যথাসম্ভৰং যোজেতব্বো। ‘‘রূপপচ্চযা পঞ্চাযতনানী’’তি অযম্পি নযো লব্ভতি নিরোধসমাপন্নানং ৰসেন, সো পন অপচুরভাৰতো যেভুয্যেন চ পটিসন্ধিযং পচ্চযভূতস্সেৰ নামরূপস্স পৰত্তিযং পচ্চযভাৰো ৰিভাৰিতোতি ন দস্সিতোতি ৰেদিতব্বং।</p>
<p class="subhead">সল়াযতনপচ্চযাফস্সপদৰিত্থারকথাৰণ্ণনা</p>
<p class="bodytext"><a name="para642"></a><span class="paranum">৬৪২</span>. বাৰীসতিযা লোকিযৰিপাকৰিঞ্ঞাণেহি সম্পযুত্তা <span class="bld">বাৰীসতিলোকিযৰিঞ্ঞাণসম্পযুত্তা</span>। ততো এৰ <span class="bld">বাৰীসতি</span>।</p>
<p class="bodytext"><span class="bld">তত্থা</span>তি তস্মিং সল়াযতনে, তেসু ছসু আযতনেসূতি অত্থো। <span class="bld">অজ্ঝত্ত</span>ন্তি সসন্ততিপরিযাপন্নমেৰ গণ্হাতি। তঞ্হি সসন্ততিপরিযাপন্নকম্মনিব্বত্তং তাদিসস্স ফস্সস্স পচ্চযো হোতি। রূপাদীনি, পন বহিদ্ধা অনুপাদিন্নানি চ ফস্সস্স আরম্মণং হোন্তি, ন তানি চক্খাদীনি ৰিয সসন্ততিপরিযাপন্নকম্মকিলেসনিমিত্তপ্পৰত্তিভাৰেন ফস্সস্স পচ্চযা হোন্তীতি পঠমাচরিযৰাদে ন গহিতানি, দুতিযাচরিযৰাদে পন যথা তথা ৰা পচ্চযভাৰে সতি ন সক্কা ৰজ্জেতুন্তি গহিতানি।</p>
<p class="bodytext"><span class="bld">তত্থা</span>তি সল়াযতনপচ্চযা ফস্সপদে। যে তাৰ আচরিযা মহাৰিহারৰাসিনোৰ যথা ৰিঞ্ঞাণং, এৰং নামরূপং, সল়াযতনং, ফস্সং, ৰেদনঞ্চ পচ্চযং, পচ্চযুপ্পন্নঞ্চ সসন্ততিপরিযাপন্নং দীপেন্তা ৰিপাকমেৰ ইচ্ছন্তি। ‘‘ছট্ঠাযতনপচ্চযা ফস্সো’’তি <span class="bld">অভিধম্মভাজনীয</span>পাল়ি (ৰিভ॰ ২৪৩) আরুপ্পং সন্ধায ৰুত্তাতি <span class="bld">‘‘ছট্ঠাযতনপচ্চযা ফস্সোতি পাল়িঅনুসারতো’’</span>তি ৰুত্তং।</p>
<p class="bodytext">সব্বে ফস্সা ন সম্ভোন্তীতি যোজনা। যদি সব্বাযতনেহি একো ফস্সো সম্ভৰেয্য, ‘‘সল়াযতনপচ্চযা ফস্সো’’তি একস্স ৰচনং যুজ্জেয্য <a name="M2.0324"></a>, অথাপি একম্হা আযতনা সব্বে ফস্সা সম্ভৰেয্যুং, তথাপি সব্বাযতনেহি সব্বফস্সসম্ভৰতো আযতনভেদেন ফস্সভেদো নত্থীতি তদভেদৰসেন একস্স ৰচনং যুজ্জেয্য, তথা পন অসম্ভৰতো ন যুত্তন্তি চোদেতি <span class="bld">‘‘ন সব্বাযতনেহী’’</span>তিআদিনা <a name="V2.0304"></a>। অঞ্ঞস্সাপি ৰা অসম্ভৰন্তস্স ৰিধানস্স বোধনত্থমেতং ৰুত্তং <span class="bld">‘‘নাপি একম্হা আযতনা সব্বে ফস্সা’’</span>তি। ‘‘ন সব্বাযতনেহি একো ফস্সো সম্ভোতী’’তি ইদমেৰ পন একফস্সৰচনস্সাযুত্তত্তদীপকং কারণন্তি ৰেদিতব্বং। নিদস্সনৰসেন ৰা এতং ৰুত্তং। নাপি একম্হা আযতনা সব্বে ফস্সা সম্ভোন্তি, এৰং ন সব্বাযতনেহি একো ফস্সো সম্ভোতি। তস্মা একস্স ৰচনং অযুত্তন্তি। পরিহারং পন অনেকাযতনেহি একফস্সস্স সম্ভৰতোতি দস্সেন্তো <span class="bld">‘‘তত্রিদং ৰিস্সজ্জন’’</span>ন্তিআদিমাহ। <span class="bld">অৰসেসসম্পযুত্তধম্মাযতনা</span> ফস্সৰজ্জিতা তংসম্পযুত্তচেতসিকা ধম্মা।</p>
<p class="bodytext">একোপি অনেকাযতনপ্পভৰো <span class="bld">একোপনেকাযতনপ্পভৰো</span>।</p>
<p class="bodytext">ছধা পচ্চযত্তে পঞ্চ ৰিভাৰযে, একং নৰধা পচ্চযত্তে, বাহিরানি ছ আযতনানি আরম্মণাদিনা যথাসম্ভৰং পচ্চযত্তে ৰিভাৰযেতি সম্বন্ধো।</p>
<p class="bodytext"><span class="bld">অনেকভেদস্সা</span>তি কুসলৰিপাকাদিপঞ্চদ্বারাদিৰসেন অনেকৰিধস্স দ্বিপঞ্চৰিঞ্ঞাণসম্পযুত্তৰজ্জস্স ৰিপাকফস্সস্স। <span class="bld">তানি চা</span>তি রূপাযতনাদীনি। ‘‘মনো চ নেসং গোচরৰিসযং পচ্চনুভোতী’’তি (ম॰ নি॰ ১.৪৫৫) হি ৰুত্তং। <span class="bld">তথা চা</span>তি পচ্চুপ্পন্নানি রূপাদীনি পচ্চুপ্পন্নঞ্চ ধম্মাযতনপরিযাপন্নং রূপরূপং সন্ধায ৰুত্তং। <span class="bld">আরম্মণপচ্চযমত্তেনা</span>তি তং সব্বং অপচ্চুপ্পন্নং, অঞ্ঞঞ্চ ধম্মাযতনং সন্ধায ৰুত্তং।</p>
<p class="subhead">ফস্সপচ্চযাৰেদনাপদৰিত্থারকথাৰণ্ণনা</p>
<p class="bodytext"><a name="para643"></a><span class="paranum">৬৪৩</span>. <span class="bld">দ্বারতো সল়েৰা</span>তি পভৰসামঞ্ঞতো একৰিধাপি উপ্পত্তিদ্বারতো ছ এৰ হোন্তীতি ছল়েৰ ৰেদনা ৰুত্তা।</p>
<p class="bodytext">চিত্তভেদেন একূননৰুতিৰিধাপি ইধাধিপ্পেতা এৰ দস্সেতুং <span class="bld">‘‘ৰেদনাসু পনা’’</span>তিআদি ৰুত্তং। ‘‘সেসান’’ন্তি এত্থ সম্পটিচ্ছনসম্পযুত্তায চক্খুসম্ফস্সাদযো পঞ্চ যদিপি অনন্তরাদীহি পচ্চযা হোন্তি, অনন্তরাদীনং পন <a name="M2.0325"></a> উপনিস্সযে অন্তোগধত্তা সন্তীরণতদারম্মণানঞ্চ সাধারণস্স তস্স ৰসেন <span class="bld">‘‘একধা’’</span>তি ৰুত্তং। একেকস্মিং দ্বারে হি চক্খুদ্বারাদীসু উপ্পন্নচক্খুৰিঞ্ঞাণাদীহি <a name="V2.0305"></a> সহজাতা ফস্সা সকসকৰীথীসু সম্পটিচ্ছনাদীহি সম্পযুত্তৰেদনানং, মনোদ্বারে তদারম্মণৰসেনেৰ পৰত্তানং তেভূমকৰিপাকৰেদনানম্পি সহজাতমনোসম্ফস্সসঙ্খাতো সো ফস্সো অট্ঠধা পচ্চযো হোতীতি যোজেতব্বং।</p>
<p class="bodytext">রূপারূপাৰচরৰিপাকৰেদনা পটিসন্ধিআদিৰসেনেৰ পৰত্তন্তি, কামাৰচরাপি একচ্চাতি <span class="bld">‘‘তেভূমকৰিপাকৰেদনানম্পী’’</span>তি ৰুত্তং। তাসম্পি হি সহজাতমনোসম্ফস্সো অট্ঠধাৰ পচ্চযো হোতি। পচ্চযং অনুপাদিন্নম্পি কেচি ইচ্ছন্তীতি <span class="bld">‘‘যা পনা’’</span>তিআদিনা মনোদ্বারাৰজ্জনসম্পযুত্তফস্সস্স পচ্চযভাৰো ৰুত্তো। তঞ্চ মুখমত্তদস্সনং দট্ঠব্বং। এতেন নযেন সব্বস্স অনন্তরস্স, অনানন্তরস্স চ ফস্সস্স তস্সা তস্সা ৰিপাকৰেদনায উপনিস্সযতা যোজেতব্বাতি।</p>
<p class="subhead">ৰেদনাপচ্চযাতণ্হাপদৰিত্থারকথাৰণ্ণনা</p>
<p class="bodytext"><a name="para644"></a><span class="paranum">৬৪৪</span>. <span class="bld">ইধা</span>তি ইমস্মিং লোকে, ইমস্মিং ৰা সাসনে ছ তণ্হা দীপিতা। <span class="bld">ইধা</span>তি ৰা ইমস্মিং ৰেদনাপচ্চযা তণ্হাপদে। <span class="bld">তত্থা</span>তি তাসু ছসু তণ্হাসু।</p>
<p class="bodytext">একেকায সস্সতদিট্ঠিসহগতায, উচ্ছেদদিট্ঠিসহগতায চ তণ্হায তদভিনন্দনানুগুণো রূপাদীসু পৰত্তিআকারো, কেৰলং কামস্সাদৰসেন পৰত্তিযা ৰিসিট্ঠাকারত্তা ৰুত্তপ্পৰত্তিআকারতো তণ্হায তিৰিধতা।</p>
<p class="bodytext"><span class="bld">মমত্তেনা</span>তি সম্পিযাযনেন, অস্সাদনতণ্হায ইচ্চেৰ ৰুত্তং হোতি। তত্থ পুত্তো ৰিয ৰেদনা দট্ঠব্বা, খীরাদযো ৰিয ৰেদনায পচ্চযভূতা রূপাদযো, খীরাদিদাযিকা ধাতি ৰিয রূপাদিছল়ারম্মণদাযকা চিত্তকারাদযো ছ। তত্থ সুখসম্ফস্সৰত্থদাযকো তন্তৰাযো, ৰেজ্জো রসাযতনোজাৰসেন, তদুপত্থম্ভিতজীৰিতৰসেন চ ধম্মারম্মণস্স দাযকোতি দট্ঠব্বো। <span class="bld">সব্বাপেসা</span> অট্ঠসতপ্পভেদাপি।</p>
<p class="bodytext">আরম্মণপচ্চযো উপ্পজ্জমানায আরম্মণমত্তমেৰ হোতি, ন উপনিস্সযো ৰিয উপ্পাদকোতি উপ্পাদকস্স উপনিস্সযস্সেৰ ৰসেন <span class="bld">‘‘একধাৰা’’</span>তি <a name="M2.0326"></a> ৰুত্তং। উপনিস্সযেন ৰা আরম্মণূপনিস্সযো <a name="V2.0306"></a> সঙ্গহিতো। তেন চ আরম্মণভাৰেন তংসভাগো অঞ্ঞোপি আরম্মণপচ্চযভাৰো দীপিতো হোতীতি উপনিস্সযৰসেনেৰ পচ্চযভাৰো ৰুত্তোতি ৰেদিতব্বো।</p>
<p class="bodytext"><span class="bld">‘‘যস্মা ৰা’’</span>তিআদিনা ন কেৰলং ৰিপাকসুখৰেদনা এৰ, তিস্সোপি পন ৰেদনা ৰিপাকা ৰিসেসেন তণ্হায উপনিস্সযপচ্চযো, অৰিসেসেন ইতরা চাতি দস্সেতি। <span class="bld">উপেক্খা পন সন্তত্তা, সুখমিচ্চেৰ ভাসিতা</span>তি তস্মা সাপি ভিয্যো ইচ্ছনৰসেন তণ্হায উপনিস্সযোতি অধিপ্পাযো। উপেক্খা পন অকুসলৰিপাকভূতা অনিট্ঠত্তা দুক্খে অৰরোধেতব্বা, ইতরা ইট্ঠত্তা সুখেতি সা দুক্খং ৰিয, সুখং ৰিয চ উপনিস্সযপচ্চযো হোতীতি সক্কা ৰত্তুং। ‘‘ৰেদনাপচ্চযা তণ্হা’’তি ৰচনেন সব্বস্স ৰেদনাৰতো পচ্চযস্স অত্থিতায তণ্হুপ্পত্তিপ্পসঙ্গে তন্নিৰারণত্থমাহ <span class="bld">‘‘ৰেদনাপচ্চযা চাপী’’</span>তিআদি।</p>
<p class="bodytext">ননু ‘‘অনুসযসহাযা ৰেদনা তণ্হায পচ্চযো’’তি ৰচনস্স অভাৰা অতিপ্পসঙ্গনিৰত্তিং ন সক্কা কাতুন্তি? ন, ৰট্টকথায পৰত্তত্তা। ৰট্টস্স চ অনুসযৰিরহে অভাৰতো অনুসযসহিতাৰ পচ্চযোতি অত্থতো ৰুত্তমেৰেতং হোতীতি। অথ ৰা ‘‘অৰিজ্জাপচ্চযা’’তি অনুৰত্তমানত্তা অনুসযসহিতাৰ পচ্চযোতি ৰিঞ্ঞাযতি। <span class="bld">ৰেদনাপচ্চযা তণ্হা</span>তি চেত্থ ৰেদনাপচ্চযা এৰ তণ্হা, ন ৰেদনায ৰিনাতি অযং নিযমো ইচ্ছিতো, ন ৰেদনাপচ্চযা তণ্হা হোতিযেৰাতি, তস্মা অতিপ্পসঙ্গো এত্থ নত্থি এৰাতি।</p>
<p class="bodytext"><span class="bld">ৰুসীমতো</span>তি ৰুসিতৰতো, ৰুসিতব্রহ্মচরিযৰাসস্সাতি অত্থো। ৰুস্সতীতি ৰা ৰুসীতি মগ্গো ৰুচ্চতি, সো এতস্স ৰুত্থো অত্থীতি <span class="bld">ৰুসীমা,</span> উক্কট্ঠনিদ্দেসেন অরহা। অগ্গফলং ৰা পরিনিট্ঠিতৰাসত্তা ‘‘ৰুসী’’তি ৰুচ্চতি, তং এতস্স অত্থীতি <span class="bld">ৰুসীমা</span>।</p>
<p class="subhead">তণ্হাপচ্চযাউপাদানপদৰিত্থারকথাৰণ্ণনা</p>
<p class="bodytext"><a name="para645"></a><span class="paranum">৬৪৫</span>. <span class="bld">অত্থৰিভাগো</span> অত্থস্স ৰিভজনা। <span class="bld">ৰত্থুসঙ্খাতং কাম</span>ন্তি কামগুণসঞ্ঞিতং রূপাদিআরম্মণমাহ। <span class="bld">উপাদিযতী</span>তি কামৰসেন গণ্হাতি, দল়্হং অস্সাদেতীতি অত্থো। <span class="bld">কামং উপাদিযতী</span>তি এত্থ কম্মসাধনো কামসদ্দো <a name="M2.0327"></a>, <span class="bld">কামো চ সো</span>তি এত্থ কত্তুসাধনো কিলেসকামস্স অধিপ্পেতত্তা। উপাদানসদ্দো পন উভযত্থাপি কত্তুসাধনোৰ। <span class="bld">দল়্হত্থো</span> ভুসত্থো। যথা ভুসো আযাসো <a name="V2.0307"></a> উপাযাসো, ভুসং কুট্ঠং উপকুট্ঠং, এৰং ইধাপীতি আহ <span class="bld">‘‘উপাযাসউপকুট্ঠাদীসু ৰিযা’’</span>তি। <span class="bld">পুরিমদিট্ঠিং উত্তরদিট্ঠি উপাদিযতী</span>তি পুরিমদিট্ঠিং সস্সতভাৰেন গণ্হন্তী উপাদিযতি, পুরিমদিট্ঠিআকারেন ৰা উত্তরদিট্ঠি উপ্পজ্জমানা তেনেৰ পুরিমদিট্ঠিং দল়্হং করোন্তী তং উপাদিযতীতি ৰুত্তা। অথ ৰা <span class="bld">পুরিমদিট্ঠিং উত্তরদিট্ঠি উপাদিযতী</span>তি ‘‘সস্সতো অত্তা’’তি (দী॰ নি॰ ১.৩১) ইদং পুরিমদিট্ঠিং উপাদিযমানং উত্তরদিট্ঠিং নিদস্সেতুং ৰুত্তং। যথা হি এসা দল়্হীকরণৰসেন পুরিমং উত্তরা উপাদিযতি, এৰং ‘‘নত্থি দিন্ন’’ন্তিআদিকাপীতি (ম॰ নি॰ ১.৪৪৫; ২.৯৪; ৩.৯১, ১১৬, ১৩৬; ধ॰ স॰ ১২২১; ৰিভ॰ ৯৩৮)। <span class="bld">অত্ত</span>গ্গহণং পন অত্তৰাদুপাদানন্তি ন ইদং দিট্ঠুপাদানদস্সনন্তি দট্ঠব্বং। <span class="bld">লোকো চা</span>তি ৰা অত্তগ্গহণৰিনিমুত্তং গহণং দিট্ঠুপাদানভূতং ইধ পুরিমদিট্ঠিউত্তরদিট্ঠিৰচনেহি ৰুত্তন্তি ৰেদিতব্বং।</p>
<p class="bodytext"><span class="bld">সীলব্বতং উপাদিযতী</span>তি এত্থ অসুদ্ধিমগ্গগোসীলাদিসমাদানৰসেন সীলং, অৰীতিক্কমনৰসেন ৰতং। উভযথাপি ৰা সীলং, তপোকম্মভাৰেন গহিততায ৰতং, গৰাদিপকতিভাৰনা। অত্তনো ৰা গৰাদিভাৰাধিট্ঠানং সীলং, ‘‘গচ্ছন্তো ভক্খেতি, তিট্ঠন্তো মুত্তেতী’’তিআদিনা গৰাদিকিরিযাকরণং ৰতং। তংতংঅকিচ্চসম্মততো ৰা নিৰত্তি সীলং, তংসমাদানৰতোৰেস ভোজনকিচ্চকরণাদিৰিসেসপটিপত্তি ৰতং, তং সীলব্বতং অসুদ্ধিমগ্গং ‘‘সুদ্ধিমগ্গো’’তি পরামসন্তো তথা অভিনিৰিসন্তো উপাদিযতি, তং গাহং দল়্হং গণ্হাতীতি অত্থো। সীলব্বতসহচরিতং পরামাসং সীলব্বতন্তি গহেত্বা আহ <span class="bld">‘‘সীলব্বতঞ্চ তং উপাদানঞ্চা’’</span>তি। <span class="bld">গোসীলগোৰতাদীনী</span>তি চ তথাভূতং দিট্ঠিং ৰদতি। তেনেৰাহ <span class="bld">‘‘সযমেৰ উপাদানানী’’</span>তি। <span class="bld">অভিনিৰেসতো</span>তি অভিনিৰেসভাৰতো, অভিনিৰিসনতো ৰা। <span class="bld">অত্তৰাদুপাদান</span>ন্তি ‘‘অত্তা’’তি ৰাদস্স পঞ্ঞাপনস্স, গহণস্স চ কারণভূতা দিট্ঠীতি অত্থো। <span class="bld">অত্তৰাদমত্তমেৰা</span>তি অত্তস্স অভাৰা ‘‘অত্তা’’তি ইদং ৰচনমত্তমেৰ। <span class="bld">উপাদিযন্তী</span>তি দল়্হং গণ্হন্তি। কথং? ‘‘অত্তা’’তি। ‘‘অত্তা’’তি হি অভিনিৰিসন্তা ৰচনমত্তমেৰ দল়্হং কত্বা গণ্হন্তীতি অত্থোতি। এৰং ‘‘অত্তৰাদমত্তমেৰ উপাদিযন্তী’’তি ৰুত্তং <a name="M2.0328"></a>। <span class="bld">অত্তৰাদমত্ত</span>ন্তি ৰা ৰাচাৰত্থুমত্তমেৰাহ। ৰাচাৰত্থুমত্তমেৰ হি ‘‘অত্তা’’তি উপাদিযন্তি অত্তস্স অভাৰাতি।</p>
<p class="bodytext">‘‘ধম্মসঙ্খেপৰিত্থারে পন কামুপাদানং সঙ্খেপতো তণ্হাদল়্হত্তং, সেসুপাদানত্তযং দিট্ঠিমত্তমেৰ, ৰিত্থারতো পনা’’তি এৰং ধম্মসঙ্খেপৰিত্থারসমুদাযতো তদৰযৰভূতং সঙ্খেপং, ৰিত্থারঞ্চ নিদ্ধারেতীতি। <span class="bld">ধম্মসঙ্খেপৰিত্থারে</span>তি নিদ্ধারণে ভুম্মং দট্ঠব্বং। <span class="bld">কামেসূ</span>তি পঞ্চসু কামগুণেসু <a name="V2.0308"></a>। <span class="bld">কামচ্ছন্দো</span>তি কামসঙ্খাতো ছন্দো, ন কত্তুকম্যতাছন্দো, ন চ ধম্মচ্ছন্দো। কামনৰসেন, রঞ্জনৰসেন চ কামোযেৰ রাগো <span class="bld">কামরাগো,</span> এৰং সব্বত্থ কামত্থং ৰিদিত্বা কামো এৰ নন্দনট্ঠেন <span class="bld">কামনন্দী,</span> তণ্হাযনট্ঠেন কামোযেৰ <span class="bld">কামতণ্হা,</span> সিনেহনট্ঠেন কামো এৰ <span class="bld">কামস্নেহো,</span> পরিদয্হনট্ঠেন <span class="bld">কামপরিল়াহো,</span> মুচ্ছনট্ঠেন <span class="bld">কামমুচ্ছা,</span> গিলিত্বা পরিনিট্ঠাপনট্ঠেন <span class="bld">কামজ্ঝোসানং</span> ৰেদিতব্বং। <span class="bld">অপ্পত্তৰিসযপত্থনা তণ্হা</span> আরম্মণে পরিতস্সনভাৰতো, <span class="bld">সম্পত্তৰিসযগ্গহণং উপাদানং</span> আরম্মণে দল়্হগ্গাহভাৰতো। <span class="bld">অপ্পিচ্ছতাপটিপক্খা তণ্হা</span> ৰিসযাভিমুখভাৰতো, <span class="bld">সন্তুট্ঠিপটিপক্খা উপাদানং</span> তণ্হাদল়্হত্তং হুত্বা অত্রিচ্ছতাভাৰতো। <span class="bld">পরিযেসনদুক্খমূলা তণ্হা</span> অপ্পত্তৰিসযপত্থনাভাৰতো, <span class="bld">আরক্খদুক্খমূলং উপাদানং</span> সম্পত্তৰিসযগ্গহণভাৰতো।</p>
<p class="bodytext"><span class="bld">নত্থি দিন্ন</span>ন্তিআদীসু <span class="bld">দিন্ন</span>ন্তি দানমাহ, তং অফলত্তা রূপং ৰিয দানং নাম ন হোতীতি পটিক্খিপতি। <span class="bld">যিট্ঠং</span> ৰুচ্চতি মহাৰিজিতযঞ্ঞসদিসো মহাযাগো। <span class="bld">হুত</span>ন্তি আহুনপাহুনমঙ্গলকিরিযা। তত্থ আমন্তেত্বা হৰনং দানং <span class="bld">আহুনং,</span> পাহুনানং অতিথীনং অতিথিকিরিযা <span class="bld">পাহুনং,</span> আৰাহাদীসু মঙ্গলত্থং দানং <span class="bld">মঙ্গলকিরিযা,</span> দস কুসলকম্মপথা <span class="bld">সুকতকম্মানি</span> নাম, দস অকুসলকম্মপথা <span class="bld">দুক্কটকম্মানি</span> নাম, <span class="bld">ফলং ৰিপাকো</span>তি নিস্সন্দাদিফলঞ্চেৰ নিপ্পরিযাযৰিপাকো চ নত্থীতি যোজনা। যথা চেত্থ, এৰং ‘‘নত্থি দিন্ন’’ন্তিআদীসুপি ফলৰিপাকপটিক্খেপোৰ দট্ঠব্বো। <span class="bld">নত্থি অযং লোকো</span>তি পরলোকে ঠিতো ইমং লোকং ‘‘নত্থী’’তি গণ্হাতি। ইমং হি লোকং অৰেক্খিত্বা পরলোকো, পরঞ্চ লোকং অৰেক্খিত্বা অযং লোকো হোতি গন্তব্বতো, আগন্তব্বতো চাতি পরলোকতো ইধাগমনস্স অভাৰা তত্থেৰ উচ্ছিজ্জনতো চিত্তেন পরলোকে ঠিতো ইমং লোকং ‘‘নত্থী’’তি গণ্হাতীতি অত্থো। ন হি অযং দিট্ঠি পরলোকে ঠিতস্সেৰ হোতীতি। <span class="bld">নত্থি পরলোকো</span>তি ইধলোকে <a name="M2.0329"></a> ঠিতো পরলোকং ‘‘নত্থী’’তি গণ্হাতি। ইধাপি ৰুত্তনযেনেৰ অত্থো ৰেদিতব্বো। অযং ৰা এত্থ অত্থো – সংসরণপ্পদেসো ইধলোকো, পরলোকো চ নাম কোচি নত্থি সংসরণস্স অভাৰা তত্থ তত্থেৰ উচ্ছিজ্জনতোতি।</p>
<p class="bodytext">পুরিমভৰতো পচ্ছিমভৰে উপপতনং উপপাতো, সো যেসং সীলং, তে <span class="bld">ওপপাতিকা</span>। তে পন চৰনকউপপজ্জনকসত্তা নত্থীতি দস্সেন্তো আহ <span class="bld">‘‘নত্থি সত্তা ওপপাতিকা’’</span>তি। <span class="bld">নত্থি লোকে সমণ…পে॰… পৰেদেন্তী</span>তি অনুলোমপটিপদং পটিপন্নত্তা সম্মগ্গতা সম্মাপটিপন্না ধম্মিকসমণব্রাহ্মণা <a name="V2.0309"></a> লোকস্মিং নত্থি, যে ইমঞ্চ লোকং, পরঞ্চ লোকং অত্তনা এৰ অভিৰিসিট্ঠেন ঞাণেন পচ্চক্খতো ঞত্বা পৰেদনসমত্থা সব্বঞ্ঞুবুদ্ধা নাম নত্থীতি দস্সেতি। <span class="bld">রূপং অত্ততো সমনুপস্সতী</span>তিআদীসু ৰত্তব্বং হেট্ঠা ৰুত্তমেৰ।</p>
<p class="bodytext">পকতিঅণুআদীনং সস্সতগ্গাহপুব্বঙ্গমো, সরীরস্স উচ্ছেদগ্গাহপুব্বঙ্গমো চ তেসং গাহানং সামিভূতো কোচি সস্সতো, উচ্ছিজ্জমানো ৰা অত্তা অত্থীতি অত্তগ্গাহো কদাচি হোতীতি <span class="bld">‘‘যেভুয্যেনা’’</span>তি ৰুত্তং। স্বাযং অত্তগ্গাহো অত্থতো খন্ধারম্মণো এৰ দট্ঠব্বো। যেভুয্যেন পঠমং অত্তৰাদুপাদানন্তিআদিনাৰ সম্বন্ধো। যদিপি ভৰরাগজৰনৰীথি পঠমং পৰত্ততি গহিতপটিসন্ধিকস্স ভৰনিকন্তিযা পৰত্তিতব্বত্তা, সো পন ভৰরাগো তণ্হাদল়্হত্তং ন হোতীতি মঞ্ঞমানো ন কামুপাদানস্স পঠমুপ্পত্তিমাহ।</p>
<p class="bodytext">তণ্হা কামুপাদানন্তি পন ৰিভাগস্স অকরণে সব্বাপি তণ্হা <span class="bld">কামুপাদানং,</span> করণেপি ৰা কামরাগতো অঞ্ঞাপি তণ্হা দল়্হভাৰং পত্তা <span class="bld">কামুপাদান</span>ন্তি তস্স অরহত্তমগ্গৰজ্ঝতা ৰুত্তা।</p>
<p class="bodytext">উপ্পত্তিট্ঠানভূতা চিত্তুপ্পাদা <span class="bld">ৰিসযো</span>। পঞ্চুপাদানক্খন্ধা <span class="bld">আলযো</span>। তত্থ রমতীতি <span class="bld">আলযরামা,</span> পজা। তেনেৰ সা আলযরামতা সসন্তানে, পরসন্তানে চ পাকটা হোতি। <span class="bld">কামান</span>ন্তি ৰত্থুকামানং। ‘‘সুখদুক্খং কম্মুনা হোতী’’তি অগ্গহেত্বা <span class="bld">কোতূহলমঙ্গলাদিবহুলো হোতি। সা</span> কোতূহলমঙ্গলাদিবহুলতা। <span class="bld">অস্স</span> কামুপাদানৰতো। <span class="bld">ত</span>ন্তি দিট্ঠুপাদানং, অনত্তনি ধম্মমত্তে ‘‘অত্তা’’তি মিচ্ছাভিনিৰেসস্স সুখুমতরধম্মুপাদানতায সুখুমতা ৰুত্তা। উপনিস্সযৰচনেন আরম্মণানন্তরপকতূপনিস্সযা <a name="M2.0330"></a> ৰুত্তাতি অনন্তরপচ্চযাদীনম্পি সঙ্গহো কতো হোতি।</p>
<p class="subhead">উপাদানপচ্চযাভৰপদৰিত্থারকথাৰণ্ণনা</p>
<p class="bodytext"><a name="para646"></a><span class="paranum">৬৪৬</span>. <span class="bld">অত্থতো</span>তি ৰচনত্থতো। <span class="bld">ধম্মতো</span>তি সভাৰধম্মতো। <span class="bld">সাত্থতো</span>তি সাত্থকতো, পুব্বে ৰুত্তস্সপি পুন ৰচনস্স সপ্পযোজনতো। <span class="bld">ভেদসঙ্গহা</span>তি ভেদতো সঙ্গহতো, ৰিভাগতো চেৰ ৰিভত্তস্স সঙ্খিপনতো চাতি অত্থো। <span class="bld">যং যস্স পচ্চযো</span>তি যং যং উপাদানং যস্স যস্স ভৰস্স পচ্চযো হোতি, ততো চাতি অত্থো।</p>
<p class="bodytext"><span class="bld">ভৰতীতি</span> <a name="V2.0310"></a> <span class="bld">ভৰো</span>তি ফলৰোহারেন কম্মভৰো ৰুত্তো। উপপত্তিভৰনিব্বচনমেৰ হি দ্বযস্সপি সাধারণং কত্বা ৰুত্তং, ভৰতি এতস্মা উপপত্তিভৰোতি ৰা। দুতিযো পন কম্মভৰো সত্তস্স পুনব্ভৰভাৰেন সৰিসেসং ভৰতীতি <span class="bld">ভৰো</span>। ততো এৰ ন সব্বস্স ভৰন্তরস্স, তংহেতুনো ৰা ভৰভাৰপ্পসঙ্গো। <span class="bld">দুৰিধেনা</span>তি দ্বীহি আকারেহি পৰত্তিতোতি অত্থো। <span class="bld">দুৰিধেনা</span>তি ৰা পচ্চত্তত্থে করণৰচনং, দুৰিধোতি ৰুত্তং হোতি। <span class="bld">অত্থী</span>তি সংৰিজ্জতি।</p>
<p class="bodytext"><a name="para647"></a><span class="paranum">৬৪৭</span>. অত্তনো পচ্চযেহি করীযতীতি কম্মং, অত্তনো ফলং করোতীতি কম্মন্তি কেচি, ‘‘কম্ম’’ন্তি এৰং ৰত্তব্বা <span class="bld">কম্মসঙ্খাতা। পরিত্তভূমকো</span>তি কামভূমকো। <span class="bld">মহাভূমকো</span>তি মহগ্গতভূমকো। <span class="bld">সব্ব</span>ন্তি অনৰসেসং। ভৰং গচ্ছতি, গমেতি চাতি <span class="bld">ভৰগামি</span>। গচ্ছতীতি চ নিপ্ফাদনসমত্থতাৰসেন, অত্তনো পৰত্তিকালে ভৰাভিমুখং হুত্বা পৰত্ততীতি অত্থো, নিব্বত্তনমেৰ ৰা গমনং অধিপ্পেতং। <span class="bld">‘‘ভৰগামী’’</span>তি চ এতেন কম্মক্খযকরং কম্মং নিৰত্তেতি। অযঞ্হি ৰট্টকথা, তঞ্চ ৰিৰট্টনিস্সিতন্তি। <span class="bld">অপুঞ্ঞাভিসঙ্খারোতি দ্বাদস চেতনা</span>তি উদ্ধচ্চসহগতচেতনাযপি গহণং ‘‘অৰিজ্জাপচ্চযা সঙ্খারা’’তি এত্থ ৰিয ৰেদিতব্বং। ‘‘ভৰপচ্চযা জাতী’’তি এত্থ পন ‘‘সঙ্খারপচ্চযা ৰিঞ্ঞাণ’’ন্তি (ম॰ নি॰ ৩.১২৬; মহাৰ॰ ১; সং॰ নি॰ ২.১; উদা॰ ১; নেত্তি॰ ২৪) এত্থ ৰিয সাপি অপনেতব্বা। <span class="bld">মন্দবহুৰিপাকতা</span>তি অপ্পমহাৰিপাকতা।</p>
<p class="bodytext"><span class="bld">‘‘সব্বম্পি ভৰগামিকম্মন্তি ইমিনা চেতনাসম্পযুত্তা অভিজ্ঝাদযো ৰুত্তা’’</span>তি এতেন আচযগামিতায তেসং কম্মসঙ্খাততা ৰুত্তাতি কম্মভৰপরিযাপন্নতং <a name="M2.0331"></a> পরিযাযেন ৰদতি, নিপ্পরিযাযেন পন চেতনাৰ কম্মভৰো। ৰুত্তঞ্হি ‘‘কম্মভৰো তীহি খন্ধেহি একেনাযতনেন একায ধাতুযা সম্পযুত্তো, একেন খন্ধেন একেনাযতনেন একায ধাতুযা কেহিচি সম্পযুত্তো’’তি (ধাতু॰ ২৪৪)। উপপত্তিভৰো তীহিপি তিকেহি ৰুত্তো উপাদিন্নক্খন্ধোৰ। যথাহ ‘‘উপপত্তিভৰো… কামভৰো… সঞ্ঞাভৰো… পঞ্চৰোকারভৰো পঞ্চহি খন্ধেহি একাদসহাযতনেহি সত্তরসহি ধাতূহি সঙ্গহিতো’’তিআদি (ধাতু॰ ৬৭)। যদি হি অনুপাদিন্নকানম্পি গহণং সিযা, ‘‘দ্বাদসহি আযতনেহি অট্ঠারসহি ধাতূহী’’তি ৰত্তব্বং সিযাতি। কামতণ্হায কামেতব্বতো কামনিস্সযতায ভোগা ৰিয, কামসহচরিততায ‘‘কুন্তা পচরন্তী’’তি ৰিয, কামারম্মণতায ‘‘সুখং রূপ’’ন্তি ৰিয, কামপচ্চযট্ঠানতায ‘‘সুখো সগ্গো’’তি ৰিয কামাতি অৰীচিপরনিম্মিতৰসৰত্তিপরিচ্ছিন্না উপাদিন্নক্খন্ধা ৰুচ্চন্তি <a name="V2.0311"></a>। রূপাৰিরাগতো যং নিস্সিতা, তদুপচারেন ‘‘মঞ্চা ঘোসন্তী’’তি ৰিয, ‘‘ফন্দনদেৰতা’’তি ৰিয চ ‘‘রূপ’’ন্তি ৰুচ্চন্তি ব্রহ্মকাযিকাকনিট্ঠপরিচ্ছিন্না উপাদিন্নক্খন্ধা।</p>
<p class="bodytext">রূপমেৰ ভৰো <span class="bld">রূপভৰো,</span> তথা অরূপন্তি আকাসানঞ্চাযতনভৰগ্গপরিচ্ছিন্না চত্তারো উপাদিন্নক্খন্ধা ৰুচ্চন্তি। অরূপমেৰ ভৰো <span class="bld">অরূপভৰো</span>। কামো এৰ ভৰোতি কামভৰো, সো পন যস্মা যথাৰুত্তেনত্থেন ‘‘কামো’’তি ৰত্তব্বো হোতি, তস্মা <span class="bld">‘‘কামসঙ্খাতো ভৰো’’</span>তি ৰুত্তং। কামাৰচরসঞ্ঞিতো ৰা ভৰো <span class="bld">‘‘কামসঙ্খাতো ভৰো’’</span>তি ৰুত্তো। তথা রূপারূপভৰোতি আহ <span class="bld">‘‘এস নযো রূপারূপভৰেসূ’’</span>তি। <span class="bld">সঞ্ঞাৰতং ভৰো</span>তি এত্থ ৰন্তু-সদ্দস্স লোপো দট্ঠব্বো। তস্স ৰা অত্থে অকারং কত্বা ‘‘সঞ্ঞভৰো’’তিপি পাঠো। তেনাহ <span class="bld">‘‘সঞ্ঞাৰা’’</span>তিআদি। <span class="bld">ৰোকিণ্ণো</span>তি এতেন ৰোকারসদ্দস্স কম্মসাধনতমাহ। ৰোকিরীযতি পসারীযতি ৰিত্থারীযতীতি ৰোকারো, ৰোকিরণং ৰা ৰোকারো, সো একস্সেৰ খন্ধস্স ৰসেন পৰত্তত্তা <span class="bld">‘‘একো ৰোকারো’’</span>তি ৰুত্তো, পসটুপ্পত্তীতি অত্থো।</p>
<p class="bodytext"><a name="para648"></a><span class="paranum">৬৪৮</span>. কিঞ্চাপি ভৰনিদ্দেসে ‘‘সব্বম্পি ভৰগামিকম্মং কম্মভৰো’’তি (ৰিভ॰ ২৩৪) ইমিনা চেতনাসম্পযুত্তধম্মাপি ৰুত্তা। <span class="bld">পুঞ্ঞাভিসঙ্খারাদযোৰা</span>তি পন অৰধারণং <a name="M2.0332"></a> পচ্চযধম্মৰিসেসেপি অত্থপ্পভেদেন সঙ্খারভৰগ্গহণেসু অত্থেৰ ৰিসেসোতি দস্সনত্থং কতং। তেনাহ <span class="bld">‘‘এৰং সন্তেপী’’</span>তিআদি। সঙ্খারভৰানং ধম্মভেদতো ন সঙ্খারা এৰ পুন ৰুত্তাতি <span class="bld">‘‘সাত্থকমেৰিদং পুনৰচন’’</span>ন্তি এতং অযুত্তন্তি চে? ন, ভৰেকদেসভাৰেন সঙ্খারানং ভৰোতি পুন ৰুত্তত্তা। পরেন ৰা ধম্মৰিসেসং অগ্গহেত্বা পুনৰচনং চোদিতন্তি চোদকাভিলাসৰসেন <span class="bld">‘‘সাত্থকমেৰিদং পুনৰচন’’</span>ন্তি ৰুত্তং।</p>
<p class="bodytext"><a name="para649"></a><span class="paranum">৬৪৯</span>. কামভৰাদিনিব্বত্তকস্স কম্মস্স কামভৰাদিভাৰো ফলৰোহারেন অট্ঠকথাযং ৰুত্তো। সহজাতৰিঞ্ঞাণস্সপি পচ্চযভূতং অৰিজ্জাহেতুকং সঙ্খারগ্গহণেন যং কিঞ্চি কম্মং পুব্বে ৰুত্তং, ইধ পন ‘‘সব্বম্পি ভৰগামিকম্ম’’ন্তি (ৰিভ॰ ২৩৪) ৰচনতো ভৰস্স নিব্বত্তকং উপাদানহেতুকং ৰিপচ্চনায কতোকাসমেৰ ভৰোতি অধিপ্পেতো। যং কামুপাদানপচ্চযা রূপভৰনিব্বত্তকং, অরূপভৰনিব্বত্তকঞ্চ কম্মং করীযতি, সো কম্মভৰো, তদভিনিব্বত্তা খন্ধা উপপত্তিভৰোতি ইমমত্থং <span class="bld">‘‘এস নযো রূপারূপভৰেসূ’’</span>তি অতিদিসতি। <span class="bld">দ্বে কামভৰা</span>তি <a name="V2.0312"></a> কামকম্মভৰো, কামূপপত্তিভৰোতি দ্বে কামভৰা। এৰং <span class="bld">‘‘দ্বে রূপভৰা, দ্বে অরূপভৰা’’</span>তি এত্থাপি। অন্তোগধে হি ৰিসুং অগ্গহেত্বা অব্ভন্তরগতে এৰ কত্বা কামভৰাদিকে কম্মূপপত্তিভৰৰসেন দুগুণে কত্বা আহ <span class="bld">‘‘ছ ভৰা’’</span>তি।</p>
<p class="bodytext"><span class="bld">অৰিসেসেনা</span>তি উপাদানৰসেন ভেদং অকত্বা। উপাদানভেদাকরণেনেৰ চ দ্বাদসপ্পভেদস্স সঙ্গহৰসেন সঙ্গহতো <span class="bld">‘‘ছ ভৰা’’</span>তি ৰুত্তং। <span class="bld">অনুপগম্মা</span>তি অনিস্সায, অনামসিত্বাতি অত্থো।</p>
<p class="bodytext"><a name="para650"></a><span class="paranum">৬৫০</span>. গোসীলেন, কুক্কুরসীলেন চ সমত্তেন সমাদিন্নেন গুন্নং, কুক্কুরানঞ্চ সহব্যতা ৰুত্তাতি ‘‘সীলব্বতুপাদানৰতো ঝানভাৰনা ন ইজ্ঝতী’’তি মঞ্ঞমানা তেন রূপারূপভৰা ন হোন্তীতি কেচি ৰদন্তি। ৰক্খমানেন পন পকারেন পচ্চযভাৰতো <span class="bld">‘‘তং ন গহেতব্ব’’</span>ন্তি আহ। অসুদ্ধিমগ্গে চ সুদ্ধিমগ্গপরামসনং সীলব্বতুপাদানন্তি সুদ্ধিমগ্গপরামসনেন রূপারূপাৰচরজ্ঝানানং নিব্বত্তনং ন ন যুজ্জতীতি।</p>
<p class="bodytext"><span class="bld">অনুস্সৰৰসেনা</span>তি ‘‘সেতৰধযজ্জং আলভতে ভূতিকামো’’তি আদিন্নঅনুস্সৰৰসেন, যথা ইমে মনুস্সলোকে কামা সমিদ্ধা, এৰং দেৰলোকে <a name="M2.0333"></a> ইতো সমিদ্ধতরাতি দিট্ঠানুসারেন ৰা। পুরাণভারতসীতাহরণপসুবন্ধৰিধিআদিসৰনং <span class="bld">অস্সদ্ধম্মস্সৰনং। আদি</span>-সদ্দেন অসপ্পুরিসূপনিস্সযং পুব্বে চ অকতপুঞ্ঞতং, অত্তমিচ্ছাপণিধিঞ্চ সঙ্গণ্হাতি। <span class="bld">কাযদুচ্চরিতাদীনিপী</span>তি অত্তনো অধিপ্পেতানং কামানং অনুপাযভূতানিপি কাযদুচ্চরিতাদীনি <span class="bld">করোতি,</span> চিরসগ্গাদিঅত্থং যুদ্ধাদিৰসেনাতি অধিপ্পাযো। <span class="bld">সন্দিট্ঠিকে ৰা পন</span> রজ্জসেনাপতিট্ঠানাদিসঙ্গহে <span class="bld">কামে। তদন্তোগধা এৰা</span>তি তস্মিং দুচ্চরিতনিব্বত্তে, সুচরিতনিব্বত্তে চ কামভৰে অন্তোগধা এৰাতি অত্থো। <span class="bld">অন্তোগধা</span>তি চ সঞ্ঞাভৰপঞ্চৰোকারভৰানং একদেসেন অন্তোগধত্তা ৰুত্তং। ন হি তে নিরৰসেসা কামভৰে অন্তোগধাতি।</p>
<p class="bodytext"><span class="bld">সপ্পভেদস্সা</span>তি সুগতিদুগ্গতিমনুস্সাদিপ্পভেদৰতো।</p>
<p class="bodytext">কামাৰচরসম্পত্তিভৰে পঠমদুতিযউচ্ছেদৰাদৰসেন, রূপভৰে ততিযউচ্ছেদৰাদৰসেন, অরূপভৰে সেসউচ্ছেদৰাদৰসেন অযমত্তা সুউচ্ছিন্নো হোতীতি তদুপগং কম্মং করোতীতি আহ <span class="bld">‘‘অযং</span> <a name="V2.0313"></a> <span class="bld">অত্তা নামা’’</span>তিআদি। তত্থ <span class="bld">সুউচ্ছিন্নো</span>তি সকলৰট্টদুক্খসমুচ্ছেদেন সুট্ঠু উচ্ছিন্নো, অপুনব্ভৰুপ্পত্তিকো হোতীতি অত্থো।</p>
<p class="bodytext"><span class="bld">‘‘কামাৰচরসম্পত্তিভৰে’’</span>তি ইদং পঠমদিট্ঠধম্মনিব্বানৰাদৰসেন ৰুত্তং, সেসং ইতরদিট্ঠধম্মনিব্বানৰাদৰসেন। তত্থ কিঞ্চাপি <span class="bld">পাল়িযং</span> (দী॰ নি॰ ১.৯৩ আদযো) রূপাৰচরজ্ঝানৰসেনেৰ উপরি চত্তারো দিট্ঠধম্মনিব্বানৰাদা আগতা, দিট্ঠিগতিকো পন যং কিঞ্চি গহেত্বা যথা তথা অভিনিৰিসতীতি অরূপভৰগ্গহণং, অরূপজ্ঝানানম্পি ৰা চতুত্থঝানসঙ্গহতো অরূপভৰগ্গহণং, সন্তসুখতায ৰা তংসমঙ্গিনো সুখিতভাৰসামঞ্ঞতো। <span class="bld">ৰিগতপরিল়াহো</span>তি যথাভিলাসিতৰিসযূপহারেন, পহানেন চ ৰূপসন্তকামরাগপরিল়াহো, দিট্ঠেৰ ধম্মে নিব্বানপ্পত্তোতি অত্থো।</p>
<p class="bodytext">সুদ্ধিমগ্গপরামসনৰসেন পৰত্তিতং যং কিঞ্চি লোকিযং সীলং, ঝানঞ্চ সীলব্বতমিচ্চেৰ ইধাধিপ্পেতন্তি আহ <span class="bld">‘‘ইদং সীলব্বতং নামা’’</span>তিআদি। কমেন অৰত্বা সীলব্বতুপাদানস্স অন্তে ভৰপচ্চযতাৰচনং অত্তৰাদুপাদানং ৰিয অভিণ্হং অসমুদাচারতো, অত্তৰাদুপাদাননিমিত্তত্তা চ।</p>
<p class="bodytext"><span class="bld">কম্মভৰে</span>তি <a name="M2.0334"></a> নিদ্ধারণে ভুম্মং। <span class="bld">হেতুপচ্চযপ্পভেদেহী</span>তি এত্থ মগ্গপচ্চযো চ ৰত্তব্বো। দিট্ঠুপাদানাদীনি হি সহজাতকম্মভৰস্স মগ্গপচ্চযা হোন্তীতি, তস্মা তানি সহজাতাদীসু হেতুপচ্চযং অপনীয মগ্গপচ্চযং পক্খিপিত্বা সত্তধা পচ্চযা হোন্তীতি ৰেদিতব্বানি। সব্বানি পন অনন্তরসমনন্তরঅনন্তরূপনিস্সযনত্থিৰিগতাসেৰনপচ্চযেহি পচ্চযা হোন্তি। নানন্তরস্স উপনিস্সযপচ্চযেন পচ্চযা হোন্তি। কদাচি আরম্মণপচ্চযাদিনাপি, তং পন উপনিস্সযপচ্চযেনেৰ সঙ্গহেত্বা ৰুত্তং <span class="bld">‘‘ৰিপ্পযুত্তস্স পন উপনিস্সযপচ্চযেনেৰা’’</span>তি।</p>
<p class="subhead">ভৰপচ্চযাজাতিআদিপদৰিত্থারকথাৰণ্ণনা</p>
<p class="bodytext"><a name="para651"></a><span class="paranum">৬৫১</span>. <span class="bld">জাতীতিআদীসূ</span>তি <span class="bld">আদি</span>-সদ্দেন ‘‘জাতিপচ্চযা জরামরণং সোকপরিদেৰদুক্খদোমনস্সুপাযাসা সম্ভৰন্তী’’তি (ম॰ নি॰ ৩.১২৬; সং॰ নি॰ ২.১; মহাৰ॰ ১; উদা॰ ১; নেত্তি॰ ২৪) সব্বং সঙ্গণ্হাতি। তেনাহ <span class="bld">‘‘জাতিআদীন’’</span>ন্তিআদি। উপপত্তিভৰুপ্পত্তিযেৰ <a name="V2.0314"></a> জাতীতি আহ <span class="bld">‘‘ন উপপত্তিভৰো’’</span>তি। জাযমানস্স পন জাতি জাতীতি উপপত্তিভৰোপি অসতি অভাৰা জাতিযা পচ্চযোতি সক্কা ৰত্তুং। জাযমানরূপপদট্ঠানতাপি হি রূপজাতিযা ৰুত্তা ‘‘উপচিতরূপপদট্ঠানো উপচযো, অনুপ্পবন্ধরূপপদট্ঠানা সন্ততী’’তি (ধ॰ স॰ অট্ঠ॰ ৬৪১)।</p>
<p class="bodytext">জাতানং খন্ধানং উঞ্ঞাততা, অভিমততা চ <span class="bld">হীনপণীততা</span>। অনিট্ঠঞ্হি হীনং, ইট্ঠং পণীতং। <span class="bld">আদি</span>-সদ্দেন সুৰণ্ণদুব্বণ্ণহীনুত্তমাদিং সঙ্গণ্হাতি। <span class="bld">যমকানম্পি সত</span>ন্তি যমকভাৰেন নিব্বত্তানম্পি সমানানং। <span class="bld">সো চ</span> সত্তানং ৰিসেসো। ভিন্নসন্তানিকস্স ৰিসেসকারণস্স সব্বেন সব্বং অভাৰতো <span class="bld">‘‘অজ্ঝত্তসন্তানে’’</span>তি ৰুত্তং। <span class="bld">অঞ্ঞস্স কারণস্স অভাৰতো</span>তি অত্তসন্তানগততো অঞ্ঞস্স ৰিসেসকারণস্স অনুপলব্ভমানত্তা, সতি চ তস্মিং সব্বদা সব্বেসং অভাৰতোতি পসঙ্গস্স দুন্নিৰারণতো কারণে অৰিসিট্ঠে ফলৰিসেসস্স অযুজ্জমানকত্তা। তেনাহ <span class="bld">‘‘কম্মভৰহেতুকোৰা’’</span>তি।</p>
<p class="bodytext"><span class="bld">তেন তেনা</span>তি ঞাতিব্যসনাদিনা জরামরণতো অঞ্ঞেন দুক্খধম্মেন। জরামরণনিমিত্তঞ্হি উপ্পন্না সোকাদযো জরামরণাভিসম্বন্ধা, তদঞ্ঞে অনভিসম্বন্ধা। <span class="bld">উপনিস্সযকোটিযা</span>তি উপনিস্সযংসেন, উপনিস্সযলেসেনাতি <a name="M2.0335"></a> অত্থো। যো হি পট্ঠানে অনাগতো সতি ভাৰা, অসতি চ অভাৰা সুত্তন্তপরিযাযেন উপনিস্সযো, সো ‘‘উপনিস্সযকোটী’’তি ৰুচ্চতি। পচ্চযমহাপদেসো কিরেসো, যদিদং উপনিস্সযোতি।</p>
<p class="subhead">ভৰচক্ককথাৰণ্ণনা</p>
<p class="bodytext"><a name="para652"></a><span class="paranum">৬৫২</span>. ন কেৰলং সোকাদীনংযেৰ জাতি পচ্চযো হোতি, সোকাদীনং পন পচ্চযত্তা অৰিজ্জাযপি পচ্চযো এৰাতি দস্সেতুং <span class="bld">‘‘যস্মা পনা’’</span>তিআদি আরদ্ধং। <span class="bld">এত্থা</span>তি পটিচ্চসমুপ্পাদদেসনাযং। <span class="bld">অৰিদিতাদি মিদ</span>ন্তি <span class="bld">ম</span>-কারো পদসন্ধিকরো। <span class="bld">সতত</span>ন্তি সব্বকালং যাৰ অগ্গমগ্গাধিগমা। <span class="bld">সমিত</span>ন্তি সঙ্গতং, অব্বোচ্ছিন্নন্তি অত্থো।</p>
<p class="bodytext"><span class="bld">তেসূ</span>তি সোকাদীসু। <span class="bld">সিদ্ধেসূ</span>তি লব্ভমানেসু। <span class="bld">সিদ্ধা হোতি অৰিজ্জা</span> অৰিনাভাৰতো।</p>
<p class="bodytext"><span class="bld">কামযানস্সা</span>তি <a name="V2.0315"></a> কামযমানস্স, কামো ৰা যানং এতস্সাতি <span class="bld">কামযানো,</span> তস্স কামৰসেন যাযমানস্সাতি অত্থো। <span class="bld">ছন্দজাতস্সা</span>তি জাততণ্হাছন্দস্স। <span class="bld">পরিহাযন্তী</span>তি ৰিগচ্ছন্তি। <span class="bld">রুপ্পতী</span>তি সোকাদিনা কুপ্পতি।</p>
<p class="bodytext">পরিযুট্ঠানতায তিট্ঠনসীলো <span class="bld">পরিযুট্ঠানট্ঠাযী</span>। ‘‘পরিযুট্ঠট্ঠাযিনো’’তি ৰা পাঠো। তত্থ পরিযুট্ঠাতীতি পরিযুট্ঠং, দিট্ঠিপরিযুট্ঠানং, তেন তিট্ঠতীতি পরিযুট্ঠট্ঠাযীতি অত্থো দট্ঠব্বো।</p>
<p class="bodytext"><span class="bld">পঞ্চ পুব্বনিমিত্তানী</span>তি ‘‘মালা মিলাযন্তি, ৰত্থানি কিলিস্সন্তি, কচ্ছেহি সেদা মুচ্চন্তি, কাযে ৰেৰণ্ণিযং ওক্কমতি, দেৰো দেৰাসনে নাভিরমতী’’তি (ইতিৰু॰ ৮৩) ৰুত্তানি পঞ্চ মরণপুব্বনিমিত্তানীতি অত্থো। তানি হি দিস্বা কম্মনিব্বত্তক্খন্ধসঙ্খাতে উপপত্তিভৰে ভৰচ্ছন্দবলেন দেৰানং বলৰসোকো উপ্পজ্জতীতি।</p>
<p class="bodytext"><span class="bld">বালো</span>তি অৰিদ্বা। তেন অৰিজ্জায কারণভাৰং দস্সেতি। <span class="bld">তিৰিধং দুক্খ</span>ন্তি তস্সারুপ্পকথাসৰন, কম্মকারণাদস্সন, মরণকালকম্মোপট্ঠাননিদানং সোকাদিদুক্খং।</p>
<p class="bodytext"><span class="bld">আসৰে সাধেন্তী</span>তি আসৰে গমেন্তি বোধেন্তীতি অত্থো।</p>
<p class="bodytext"><span class="bld">এৰং</span> <a name="M2.0336"></a> <span class="bld">সতী</span>তি এৰং ভৰচক্কস্স অৰিদিতাদিতায অনাদিভাৰে সতি। <span class="bld">আদিমত্তকথন</span>ন্তি অৰিজ্জাৰসেন আদিসব্ভাৰকথনং। আদি এতস্স অত্থীতি হি আদিমং, ভৰচক্কং। তস্স ভাৰো আদিমত্তং, তস্স কথনং আদিমত্তকথনং। ৰিসেসনিৰত্তিঅত্থো ৰা মত্তসদ্দো, সতি অনাদিভাৰে অৰিজ্জা আদিম্হি, মজ্ঝে, পরিযোসানে চ সব্বত্থ সিযাতি আদিমত্তায অৰিজ্জায কথনং ৰিরুজ্ঝতীতি অত্থো। ‘‘অৰিজ্জা পধানা’’তি ৰত্বা তস্সা পধানভাৰং দস্সেতুং <span class="bld">‘‘অৰিজ্জাগ্গহণেনা’’</span>তিআদি আরদ্ধং। তত্থ <span class="bld">অৰিজ্জাগ্গহণেনা</span>তি অৰিজ্জায উপ্পাদনেন, অপ্পহানেন ৰা, অত্তনো সন্তানে সন্নিহিতভাৰকরণেনাতি অত্থো। <span class="bld">কম্মাদীনী</span>তি কম্মৰিপাকৰট্টানি। <span class="bld">পলিবোধেন্তী</span>তি নানাদুক্খপরিব্যূল়্হে সংসারচারকে নিরোধেন্তি। <span class="bld">তেহী</span>তি কিলেসকম্মৰিপাকৰট্টেহি। ৰট্টস্স কারণভাৰেন পধানত্তা <span class="bld">‘‘পধানধম্মো’’</span>তি অৰিজ্জা কথিতা।</p>
<p class="bodytext"><span class="bld">ততো</span> অৰিজ্জাদিতো। <span class="bld">ব্রহ্মাদিনা</span>তি <span class="bld">আদি</span>-সদ্দেন পজাপতিস্সরপুরিসাদিকে সঙ্গণ্হাতি। ৰদতীতি <a name="V2.0316"></a> <span class="bld">ৰদো,</span> তং তং হিতাহিতং পৰত্তাতি অত্থো। ৰেদেতি, ৰেদিযতীতি ৰা <span class="bld">ৰেদেয্যো,</span> সুখাদিং অনুভৰতি, সব্বৰিসযে ৰা জানাতি, ‘‘সুখিতো দুক্খিতো’’তিআদিনা অত্তনা, পরেহি চ জানাতি, ঞাযতি চাতি অত্থো। <span class="bld">ব্রহ্মাদিনা ৰা অত্তনা ৰা</span>তি <span class="bld">ৰা</span>-সদ্দো <span class="bld">চ</span>-সদ্দত্থো। তেনাহ <span class="bld">‘‘কারকৰেদকরহিত’’</span>ন্তি চ-সদ্দত্থসমাসং।</p>
<p class="bodytext"><span class="bld">দ্বাদসৰিধসুঞ্ঞতাসুঞ্ঞ</span>ন্তি অৰিজ্জাদীনং দ্বাদসন্নং সুঞ্ঞসভাৰানং সুঞ্ঞতায সুঞ্ঞং দ্বাদসৰিধসুঞ্ঞতাসুঞ্ঞং, ধুৰভাৰাদিসুঞ্ঞতায ৰা চতুব্বিধম্পি সুঞ্ঞতং একং কত্বা দ্বাদসঙ্গগতত্তা দ্বাদসৰিধাতি তায দ্বাদসসুঞ্ঞতায সুঞ্ঞন্তি অত্থো।</p>
<p class="bodytext"><a name="para653"></a><span class="paranum">৬৫৩</span>. <span class="bld">পুব্বন্তাহরণতো</span>তি পুব্বন্ততো অতীতকোট্ঠাসতো পচ্চুপ্পন্নৰিপাকস্স আহরণতো। ৰেদনাৰসানং পরিচ্ছিন্নং একং ভৰচক্কং হোতি। ভৰচক্কেকদেসোপি হি ভৰচক্কন্তি ৰুচ্চতি। ৰেদনা ৰা তণ্হাসহাযায অৰিজ্জায পচ্চযো হোতীতি ৰেদনাতো অৰিজ্জা, অৰিজ্জাতো সঙ্খারাতি সম্বজ্ঝনতো ৰেদনাৰসানং ভৰচক্কং পরিপুণ্ণমেৰাতি <a name="M2.0337"></a> দট্ঠব্বং। অৰিজ্জাগ্গহণেন ৰা তণ্হুপাদানানি তদৰিনাভাৰতো। সঙ্খারগ্গহণেন ভৰো, ৰিঞ্ঞাণাদিগ্গহণেন জাতিজরামরণানি, সোকাদযো চ গহিতাতি এৰম্পি ৰেদনাৰসানং ভৰচক্কন্তি যুত্তমেৰেতং। এৰং তণ্হামূলকে চ যোজেতব্বং। দ্বিন্নম্পি হি অঞ্ঞমঞ্ঞানুপ্পৰেসো হোতীতি। অৰিজ্জা ধম্মসভাৰং পটিচ্ছাদেত্বা ৰিপরীতাভিনিৰেসং কারেন্তী দিট্ঠিচরিতে সংসারে নযতি, তেসং ৰা সংসারং সঙ্খারাদিপৰত্তিং নযতি পৰত্তেতীতি <span class="bld">সংসারনাযিকা</span> ৰুত্তা। তণ্হায তণ্হাচরিতানং সংসারনাযিকাভাৰে ৰত্তব্বমেৰ নত্থি।</p>
<p class="bodytext"><span class="bld">পঠমং</span> ভৰচক্কং। <span class="bld">ফলুপ্পত্তিযা</span>তি কত্তুঅত্থে করণৰচনং, করণত্থে এৰ ৰা। ৰিঞ্ঞাণাদিপচ্চুপ্পন্নফলুপ্পত্তি হি ইধ দিট্ঠা, অদিট্ঠানং পুরিমভৰে অত্তনো হেতূনং অৰিজ্জাসঙ্খারানং ফলং অনুপ্পাদেত্বা অনুপচ্ছিজ্জনং পকাসেতি, পকাসনস্স ৰা করণং হোতীতি। অথ ৰা পুরিমভৰচক্কং দুতিযেন সম্বন্ধং ৰুত্তন্তি ৰেদনাসঙ্খাতস্স ফলস্স উপ্পত্তিযা তণ্হাদীনং হেতূনং অনুপচ্ছেদং পকাসেতি, তস্মা ফলুপ্পত্তিযা কারণভূতায পঠমস্স ভৰচক্কস্স হেতূনং অনুপচ্ছেদপ্পকাসনতোতি অত্থো। সঙ্খারাদীনমেৰ ৰা ফলানং উপ্পত্তিযা অৰিজ্জাদীনং হেতূনং ফলং অজনেত্বা অনুপচ্ছেদমেৰ, ৰিঞ্ঞাণাদিহেতূনং ৰা সঙ্খারাদীনং অনুপ্পবন্ধমেৰ পকাসেতি পঠমং ভৰচক্কং, ন দুতিযং ৰিয পরিযোসানম্পীতি <span class="bld">‘‘ফলুপ্পত্তিযা হেতূনং</span> <a name="V2.0317"></a> <span class="bld">অনুপচ্ছেদপ্পকাসনতো’’</span>তি ৰুত্তং। <span class="bld">অনুপুব্বপৰত্তিদীপনতোতি</span> ‘‘সঙ্খারপচ্চযা ৰিঞ্ঞাণং, ৰিঞ্ঞাণপচ্চযা নামরূপ’’ন্তিআদিনা (ম॰ নি॰ ৩.১২৬; সং॰ নি॰ ২.১; উদা॰ ১) ধম্মানং অনুপুব্বতো পৰত্তিযা দীপনতো। ‘‘ৰিঞ্ঞাণপচ্চযা নামরূপ’’ন্তি হি এত্থ অপরিপুণ্ণাযতনং কললরূপং ৰত্বা ততো উদ্ধং ‘‘নামরূপপচ্চযা সল়াযতন’’ন্তি সল়াযতনপ্পৰত্তি ৰুত্তা। <span class="bld">সহুপ্পত্তিদীপনতো</span>তি ‘‘উপাদানপচ্চযা ভৰো, ভৰপচ্চযা জাতী’’তি ৰা উপপত্তিক্খন্ধানং একজ্ঝং উপ্পত্তিযা দীপনতো। ন হি এত্থ পঠমে ৰিয ভৰচক্কে আযতনানং কমেন উপ্পত্তি ৰুত্তা।</p>
<p class="bodytext"><a name="para654"></a><span class="paranum">৬৫৪</span>. হেতুআদিপুব্বকা তযো সন্ধী এতস্সাতি <span class="bld">হেতুফলহেতুপুব্বকতিসন্ধি,</span> ভৰচক্কং। হেতুফলহেতুফলৰসেন চতুপ্পভেদো অঙ্গানং সঙ্গহো এতস্সাতি <span class="bld">চতুভেদসঙ্গহং</span>। সরূপতো অৰুত্তাপি তস্মিং <a name="M2.0338"></a> তস্মিং সঙ্গহে আকিরীযন্তি অৰিজ্জাসঙ্খারাদিগ্গহণেহি পকাসীযন্তীতি <span class="bld">আকারা</span>। অতীতহেতুআদীনং ৰা পকারা <span class="bld">আকারা</span>। কিলেসকম্মৰিপাকা ৰিপাককিলেসকম্মেহি সম্বন্ধা হুত্বা পুনপ্পুনং পরিৰত্তন্তীতি তেসু ৰট্টনামং আরোপেত্বা <span class="bld">‘‘তিৰট্ট’’</span>ন্তি ৰুত্তং, ৰট্টেকদেসত্তা ৰা ‘‘ৰট্টানী’’তি ৰুত্তানি।</p>
<p class="bodytext"><span class="bld">সন্ধীনং আদিপরিযোসানৰৰত্থিতা</span>তি সন্ধীনং পুব্বাপরৰৰত্থিতাতি অত্থো।</p>
<p class="bodytext"><span class="bld">পরিতস্সতী</span>তি তং তং ৰত্থুং পরিগ্গহকরণৰসেন তস্সতি, তণ্হাযতীতি অত্থো। <span class="bld">উপাদিযতী</span>তি দল়্হগাহং গণ্হাতি। <span class="bld">পুরিমকম্মভৰস্মি</span>ন্তি পুরিমকম্মভৰে সতি।</p>
<p class="bodytext">তস্স চ সব্ভাৰো করিযমানতা এৰাতি আহ <span class="bld">‘‘কম্মভৰে করিযমানেতি অত্থো’’</span>তি। <span class="bld">দুক্খাদীসু মোহো</span>তি দুক্খাদীনং আদীনৰপটিচ্ছাদকো অপ্পহীনো মোহো। <span class="bld">আযূহনা</span>তি সম্পিণ্ডনকা দানাদিকিরিযায পৰত্তনকা। একং আৰজ্জনং এতেসন্তি একাৰজ্জনা, তেসু <span class="bld">একাৰজ্জনেসু। সত্তমে</span> চেতনা <span class="bld">ভৰো। ‘‘যা কাচি ৰা পন চেতনা ভৰো, সম্পযুত্তা আযূহনা সঙ্খারা’’</span>তি ইদং যথাদস্সিতায ধম্মট্ঠিতিঞাণভাজনীযে ৰুত্তায পটিসম্ভিদাপাল়িযা (পটি॰ ম॰ ১.৪৫) ৰসেন ৰুত্তং। তত্থ হি ‘‘চেতনা ভৰো’’তি আগতা। ভৰনিদ্দেসে পন <span class="bld">‘‘সাত্থতো’’</span>তি এত্থ ‘‘চেতনাৰ সঙ্খারা, ভৰো পন চেতনাসম্পযুত্তাপী’’তি <span class="bld">ৰিভঙ্গপাল়ি</span>ৰসেন দস্সিতং। ‘‘তত্থ কতমো পুঞ্ঞাভিসঙ্খারো? কুসলা চেতনা কামাৰচরা’’তিআদিনা হি সঙ্খারানং <a name="V2.0318"></a> চেতনাভাৰো <span class="bld">ৰিভঙ্গপাল়িযং</span> (ৰিভ॰ ২২৬) ৰুত্তো। তত্থ <span class="bld">পটিসম্ভিদাপাল়িযং</span> ‘‘চেতনাসম্পযুত্তা ৰিপাকধম্মত্তা সৰিপাকেন আযূহনসঙ্খাতেন সঙ্খতাভিসঙ্খরণকিচ্চেন সঙ্খারা’’তি ৰুত্তা। <span class="bld">ৰিভঙ্গপাল়িযং</span> ‘‘সব্বম্পি ভৰগামিকম্মং কম্মভৰো’’তি (ৰিভ॰ ২৩৪) ভৰস্স পচ্চযভাৰেন ভৰগামিভাৰতো, কম্মসংসট্ঠসহাযতায কম্মভাৰতো চ উপপত্তিভৰং ভাৰেন্তীতি ‘‘ভৰো’’তি ৰুত্তা। উপপত্তিভৰভাৰনাকিচ্চং পন চেতনায সাতিসযন্তি পটিসম্ভিদাপাল়িযা চেতনা ‘‘ভৰো’’তি ৰুত্তা। ভৰাভিসঙ্খরণকিচ্চং চেতনায সাতিসযন্তি ৰিভঙ্গপাল়িযং ‘‘কুসলা চেতনা’’তিআদিনা (ৰিভ॰ ২২৬) চেতনা ‘‘সঙ্খারা’’তি ৰুত্তা। তস্মা তেন তেন পরিযাযেন <a name="M2.0339"></a> উভযং উভযত্থ ৰত্তুং যুত্তন্তি নত্থেত্থ ৰিরোধো। <span class="bld">তস্স ফলে উপপত্তিভৰে নিকামনা</span>তি ‘‘তস্স সুতং হোতি ‘চাতুমহারাজিকা দেৰা দীঘাযুকা ৰণ্ণৰন্তো সুখবহুলা’তি’’আদিসুতানুসারেন ভাৰিনি উপপত্তিভৰে অভিকঙ্খনা। <span class="bld">গহণ</span>ন্তি কামুপাদানং কিচ্চেনাহ। <span class="bld">পরামসন</span>ন্তি ইতরানি। <span class="bld">আযূহনাৰসানে</span>তি তীসুপি অত্থৰিকপ্পেসু ৰুত্তস্স আযূহনস্স অৰসানে।</p>
<p class="bodytext"><span class="bld">ইধা</span>তি ইমস্মিং পচ্চুপ্পন্নভৰে। ভৰন্তরস্স অতীতভৰস্স ইমিনা পচ্চুপ্পন্নভৰেন পটিসন্ধানং <span class="bld">ভৰন্তরপটিসন্ধানং,</span> ভৰন্তরভাৰেন ৰা পটিসন্ধানং <span class="bld">ভৰন্তরপটিসন্ধানং,</span> তস্স ৰসেন। যং পটিসন্ধীতি ৰুচ্চতি, তং ৰিঞ্ঞাণন্তি সম্বন্ধো। তথা হি ৰিঞ্ঞাণং ‘‘পটিসন্ধানপচ্চুপট্ঠান’’ন্তি ৰুচ্চতি। <span class="bld">গব্ভে</span>তি মাতুকুচ্ছিযং, গব্ভাৰত্থাযং ৰা।</p>
<p class="bodytext">দ্বীসু অত্থৰিকপ্পেসু ৰুত্তে আযূহনসঙ্খারে <span class="bld">‘‘তস্স পুব্বভাগা’’</span>তি আহ, ততিযে অত্থৰিকপ্পে ৰুত্তে <span class="bld">‘‘তংসম্পযুত্তা’’</span>তি। তংসম্পযুত্তা অৰিজ্জা গহিতাৰ হোতীতি সম্বন্ধো। দহরস্স চিত্তপ্পৰত্তি ভৰঙ্গবহুলা যেভুয্যেন ভৰন্তরজনককম্মাযূহনসমত্থা ন হোতীতি <span class="bld">‘‘ইধ পটিপক্কত্তা আযতনান’’</span>ন্তি ৰুত্তং। <span class="bld">‘‘কম্মকরণকালে সম্মোহো দস্সিতো’’</span>তি এতেন কম্মস্স পচ্চযভূতং সম্মোহং দস্সেতি, ন কম্মসম্পযুত্তমেৰ।</p>
<p class="bodytext">‘‘তত্থ পুরিমভৰস্মিং পঞ্চ কম্মসম্ভারা, এতরহি পঞ্চ ৰিপাকধম্মা, এতরহি পঞ্চ কম্মসম্ভারা, অনাগতে পঞ্চ ৰিপাকধম্মাতি দস ধম্মা কম্মং, দস ধম্মা ৰিপাকো, ইতি দ্বীসু ঠানেসু কম্মং, কম্মৰট্টং, দ্বীসু ঠানেসু ৰিপাকো, ৰিপাকৰট্টন্তি কম্মসঙ্খেপো চ ৰিপাকসঙ্খেপো <a name="V2.0319"></a> চ, কম্মভৰো চ ৰিপাকভৰো চ কম্মৰট্টঞ্চ ৰিপাকৰট্টঞ্চ, কম্মপৰত্তঞ্চ ৰিপাকপৰত্তঞ্চ, কম্মসন্ততি চ ৰিপাকসন্ততি চ, কিরিযা চেৰ কিরিযাফলঞ্চাতি –</p>
<p class="gatha1">‘‘এৰং সমুপ্পন্নমিদং সহেতুকং,</p>
<p class="gatha2">দুক্খং অনিচ্চং চলমিত্তরদ্ধুৰং।</p>
<p class="gatha3">ধম্মেহি ধম্মা পভৰন্তি হেতুসো,</p>
<p class="gathalast">ন হেত্থ অত্তাৰ পরোৰ ৰিজ্জতি॥</p>
<p class="gatha1">‘‘ধম্মা ধম্মে সঞ্জনেন্তি, হেতুসম্ভারপচ্চযা।</p>
<p class="gathalast">হেতূনঞ্চ নিরোধায, ধম্মো বুদ্ধেন দেসিতো॥</p>
<p class="gatha1">‘‘হেতূসু <a name="M2.0340"></a> উপরুদ্ধেসু, ছিন্নং ৰট্টং ন ৰট্টতি।</p>
<p class="gatha2">এৰং দুক্খন্তকিরিযায, ব্রহ্মচরিযিধ ৰিজ্জতি।</p>
<p class="gathalast">সত্তে চ নুপলব্ভন্তে, নেৰুচ্ছেদো ন সস্সত’’ন্তি॥ (ৰিভ॰ অট্ঠ॰ ২৪২)।</p>
<p class="bodytext">তত্থ কম্মানেৰ ৰিপাকং সম্ভরন্তি ৰড্ঢেন্তীতি <span class="bld">কম্মসম্ভারা,</span> কম্মং ৰা সঙ্খারভৰা, তদুপকারকানি অৰিজ্জাতণ্হুপাদানানি <span class="bld">কম্মসম্ভারা</span>। পটিসন্ধিদাযকো ৰা ভৰো কম্মং, তদূপকারকা যথাৰুত্তা আযূহনসঙ্খারা, অৰিজ্জাদযো চ <span class="bld">কম্মসম্ভারা</span>তি কম্মঞ্চ কম্মসম্ভারা চ <span class="bld">কম্মসম্ভারা</span>তি একসেসৰসেন কম্মসম্ভারগ্গহণং ৰেদিতব্বং। <span class="bld">দস ধম্মা কম্ম</span>ন্তি অৰিজ্জাদযোপি কম্মসহাযতায কম্মসরিক্খকা, তদূপকারা চাতি ‘‘কম্ম’’ন্তি ৰুত্তা। সঙ্খিপ্পন্তি এত্থ অৰিজ্জাদযো, ৰিঞ্ঞাণাদযো চাতি <span class="bld">সঙ্খেপো,</span> কম্মং, ৰিপাকো চ। ‘‘কম্মং ৰিপাকো’’তি এৰং সঙ্খিপীযতীতি ৰা <span class="bld">সঙ্খেপো,</span> অৰিজ্জাদযো, ৰিঞ্ঞাণাদযো চ। সঙ্খেপভাৰসামঞ্ঞেন পন একৰচনং কতন্তি দট্ঠব্বং, সঙ্খেপসদ্দো ৰা ভাগাধিৰচনন্তি কম্মভাগো <span class="bld">কম্মসঙ্খেপো</span>।</p>
<p class="bodytext"><span class="bld">এৰং সমুপ্পন্ন</span>ন্তি কম্মতোপি ৰিপাকো। তত্থাপি ‘‘অৰিজ্জাতো সঙ্খারা’’তি এৰং সমুপ্পন্নং, তিসন্ধিআদিৰসেন ৰা সমুপ্পন্নং ইদং ভৰচক্কন্তি অত্থো। <span class="bld">ইত্তর</span>ন্তি গমনধম্মং, ৰিনস্সধম্মন্তি <a name="V2.0320"></a> অত্থো। তেন উপ্পাদৰযৰন্ততাদীপকেন <span class="bld">অনিচ্চ</span>সদ্দেন, ৰিকারাপত্তিদীপকেন <span class="bld">চল</span>সদ্দেন চ অদীপিতং কালন্তরট্ঠাযিতাভাৰং ৰিভাৰেতি। <span class="bld">অদ্ধুৰ</span>ন্তি এতেন থিরভাৰাভাৰনিস্সারতং। হেতু এৰ সম্ভারা <span class="bld">হেতুসম্ভারা</span>। ‘‘ঠানসো হেতুসো’’তি (কথা॰ ৩৫৫; পটি॰ ম॰ ১.৪৪) এত্থ এৰং ৰুত্তং ৰা ঠানং, অঞ্ঞম্পি তস্স তস্স সাধারণং কারণং <span class="bld">সম্ভারো,</span> অসাধারণং <span class="bld">হেতু। এৰ</span>ন্তি এৰং হেতুতো ধম্মমত্তসম্ভৰে, হেতুনিরোধা চ ৰট্টচ্ছেদে ধম্মে চ তংনিরোধায দেসিতে সতীতি অত্থো। ব্রহ্মচরিযং ইধ <span class="bld">ব্রহ্মচরিযিধ সত্তে চা</span>তি এত্থ <span class="bld">চ</span>-সদ্দো ‘‘এৰং ব্রহ্মচরিযঞ্চ ৰিজ্জতি, সস্সতুচ্ছেদা চ ন হোন্তী’’তি সমুচ্চযত্থো। এৰঞ্হি হেতুআযত্তে ধম্মমত্তসম্ভৰে সত্তো নুপলব্ভতি, তস্মিঞ্চ উপলব্ভন্তে সস্সতো, উচ্ছেদো ৰা সিযাতি নুপলব্ভন্তে তস্মিং নেৰ উচ্ছেদো ন সস্সতন্তি ৰুত্তং হোতি।</p>
<p class="bodytext"><a name="para655"></a><span class="paranum">৬৫৫</span>. <span class="bld">সচ্চপ্পভৰতো</span>তি সচ্চতো, সচ্চানং ৰা পভৰতো চ।</p>
<p class="bodytext"><span class="bld">কুসলাকুসলং</span> <a name="M2.0341"></a> <span class="bld">কম্ম</span>ন্তি ৰট্টকথায ৰত্তমানত্তা সাসৰন্তি ৰিঞ্ঞাযতি। <span class="bld">অৰিসেসেনা</span>তি ‘‘চেতনা চেতনাসম্পযুত্তকা’’তি ৰিসেসং অকত্বা, সব্বম্পি তং কুসলাকুসলং কম্মং সমুদযসচ্চন্তি ৰুত্তন্তি অত্থো। ‘‘তণ্হা চ…পে॰… অৰসেসা চ সাসৰা কুসলা ধম্মা’’তি (ৰিভ॰ ২০৮-২১০) হি চেতনাচেতনাসম্পযুত্তৰিসেসং অকত্বা ৰুত্তন্তি, অরিযসচ্চৰিসেসং ৰা অকত্বা সমুদযসচ্চন্তি ৰুত্তন্তি অত্থো। <span class="bld">সচ্চৰিভঙ্গে</span> হি সব্বেপি কিলেসা সব্বম্পি ভৰগামিকম্মং ‘‘সমুদযসচ্চ’’ন্তি ৰুত্তং। দুতিযসচ্চং পভৰো এতস্সাতি <span class="bld">দুতিযসচ্চপভৰং</span>। উপাদানপচ্চযা ভৰোতি উপপত্তিভৰস্স, কম্মভৰস্স চ অধিপ্পেতত্তা ৰুত্তং <span class="bld">‘‘পঠমদুতিযসচ্চদ্বয’’</span>ন্তি।</p>
<p class="bodytext"><a name="para656"></a><span class="paranum">৬৫৬</span>. <span class="bld">ৰত্থূসূ</span>তি আরম্মণেসু, দুক্খাদীসু ৰা পটিচ্ছাদেতব্বেসু ৰত্থূসু। <span class="bld">সম্মোহেতী</span>তি ধম্মসভাৰং জানিতুং পটিৰিজ্ঝিতুং অদেন্তী তস্স পটিচ্ছাদনৰসেন সম্মোহেতি। <span class="bld">ৰত্থু</span>ন্তি ইধ আরম্মণং অধিপ্পেতং। <span class="bld">অঞ্ঞমঞ্ঞঞ্চ উপত্থম্ভেতি</span> অঞ্ঞমঞ্ঞসন্নিস্সযেন ৰিনা ঠাতুং অসক্কোন্তা দ্বে নল়কলাপা ৰিয। <span class="bld">সৰিসযে</span>তি যথাসকং ৰিসযে রূপাযতনাদিকে। জাযমানানং খন্ধানং ৰিকারভাৰেন লব্ভমানা জাতি তে জনেন্তী ৰিয হোতীতি ৰুত্তং <span class="bld">‘‘খন্ধে চ জনেতী’’</span>তি। তেনাহ <span class="bld">‘‘তেসং অভিনিব্বত্তিভাৰেন পৰত্তত্তা’’</span>তি। <span class="bld">পাকভেদভাৰঞ্চ অধিতিট্ঠতী</span>তি এত্থাপি ‘‘খন্ধে জনেতী’’তি এত্থ ৰুত্তনযেনেৰ অত্থো গহেতব্বো। পাকভেদৰসেন ৰত্ততিচ্চেৰ অত্থো <a name="V2.0321"></a>। পচ্চতীতি পাকো, ভিজ্জতীতি ভেদো, পাকো চ ভেদো চ <span class="bld">পাকভেদং,</span> তস্স ভাৰং পচ্চনং, ভিজ্জনঞ্চাতি অত্থো। <span class="bld">সোকাদীনং অধিট্ঠানত্তা</span>তি তেসং কারণত্তা, তেহি সিদ্ধায অৰিজ্জায সহিতেহি সঙ্খারেহি পচ্চযো চ হোতি ভৰন্তরপাতুভাৰাযাতি অধিপ্পাযো। চুতিচিত্তং ৰা পটিসন্ধিৰিঞ্ঞাণস্স অনন্তরপচ্চযো হোতীতি <span class="bld">‘‘পচ্চযো চ হোতি ভৰন্তরপাতুভাৰাযা’’</span>তি ৰুত্তং। তং পন চুতিচিত্তং অৰিজ্জাসঙ্খাররহিতং ভৰন্তরস্স পচ্চযো ন হোতীতি সসহাযত্তদস্সনত্থমাহ <span class="bld">‘‘সোকাদীনং অধিট্ঠানত্তা’’</span>তি। <span class="bld">দ্বেধা</span>তি অত্তনো অত্তনো সরসেন, ধম্মন্তরপচ্চযভাৰেন চাতি দ্বেধা দ্বেধা। ব্যাপনিচ্ছালোপেন হি নিদ্দেসো।</p>
<p class="bodytext"><a name="para657"></a><span class="paranum">৬৫৭</span>. <span class="bld">‘‘অৰিজ্জাপচ্চযা</span> <a name="M2.0342"></a> <span class="bld">সঙ্খারা’’</span>তি এতেন সঙ্খারানং পচ্চযুপ্পন্নতাদস্সনেন ‘‘কো নু খো অভিসঙ্খরোতীতি এস নো কল্লো পঞ্হো’’তি দস্সেতি, তেনেতং কারকদস্সননিৰারণং। অত্তা ভৰতো ভৰন্তরং সঙ্কমতীতি দস্সনং <span class="bld">অত্তসঙ্কন্তিদস্সনং,</span> তং সঙ্খারপচ্চযা ৰিঞ্ঞাণুপ্পত্তিৰচনেন নিৰারিতং হোতি। পঞ্চন্নং খন্ধানং অভেদতো একো অত্তাতি গহণং <span class="bld">ঘনসঞ্ঞা,</span> তং যমকতালকন্দং ভিন্দন্তেন ৰিয ‘‘ৰিঞ্ঞাণপচ্চযা নামরূপমত্তমেত’’ন্তি ৰচনেন নিৰারিতং হোতি। <span class="bld">‘‘এৰমাদিদস্সননিৰারণ’’</span>ন্তি এতেন ‘‘সোচতি পরিদেৰতি দুক্খিতো’’তিআদিদস্সননিৰারণমাহ। সোকাদযোপি হি পচ্চযাযত্তা অৰসৰত্তিনোতি ‘‘জাতিপচ্চযা জরামরণং সোক…পে॰… সম্ভৰন্তী’’তি (ম॰ নি॰ ৩.১২৬; সং॰ নি॰ ২.১; উদা॰ ১) এতেন ৰুত্তমেৰাতি। <span class="bld">মিচ্ছাদস্সননিৰারণতোপী</span>তি কারকদস্সনাদিনানাৰিধমিচ্ছাভিনিৰেসনিৰারণতোপি।</p>
<p class="bodytext"><a name="para658"></a><span class="paranum">৬৫৮</span>. <span class="bld">‘‘সলক্খণসামঞ্ঞলক্খণৰসেনা’’</span>তি এতেন সব্বপ্পকারেন ধম্মানং যাথাৰতো অদস্সনমাহ তদুভযৰিনিমুত্তস্স ধম্মেসু পরমত্থতো পস্সিতব্বভাৰস্স অভাৰতো। <span class="bld">উপক্খলনং ৰিয</span> দুক্খুপ্পত্তিহেতুতো। <span class="bld">পতনং ৰিয</span> ভৰন্তরপপাততো। <span class="bld">গণ্ডপাতুভাৰো ৰিয</span> দুক্খতাসূলযোগতো, কিলেসাসুচিপগ্ঘরণতো চ। <span class="bld">গণ্ডভেদপীল়কা ৰিযা</span>তি ভেদনত্থং পচ্চমানে গণ্ডে তস্স উপরি জাযমানা খুদ্দকপীল়কা ৰিয, গণ্ডস্স ৰা অনেকধাভেদে পীল়কা ৰিয। <span class="bld">ঘট্টনং ৰিয</span> সঙ্ঘট্টনরসতায ফস্সো। <span class="bld">ঘট্টনদুক্খং ৰিযা</span>তি ঘট্টনতো জাতং দুক্খং ৰিয তিৰিধদুক্খতাৰসেন তিস্সন্নম্পি ৰেদনানং দুক্খভাৰতো। <span class="bld">পটিকারাভিলাসো ৰিযা</span>তি সমুদাযস্স একদেসনিদস্সনভাৰেনাহ। <span class="bld">অসপ্পাযগ্গহণং ৰিয</span> বহুৰিধানত্থুপ্পত্তিনিমিত্ততো। <span class="bld">অসপ্পাযলেপনং ৰিয</span> দুক্খহেতুনো সসন্তানে সন্নিধাপনতো। <span class="bld">গণ্ডৰিকারপাতুভাৰো ৰিয</span> অত্তভাৰগণ্ডস্স নিব্বত্তিৰিকারভাৰতো <a name="V2.0322"></a>, তন্নিমিত্তঞ্চস্স সূনভাৰাদিসম্ভৰতো। সূনতাসরাগপুব্বগ্গহণাদযো হি <span class="bld">গণ্ডৰিকারা</span>। সরসতো গণ্ডস্স ভিজ্জনং পাকেন ৰিনা ন হোতীতি ভেদগ্গহণেনেৰস্স পাকোপি গহিতোতি কত্বা আহ <span class="bld">‘‘গণ্ডভেদো ৰিয জরামরণ’’</span>ন্তি। গণ্ডস্স ৰা ৰিসদিসাপত্তি, ভিজ্জনঞ্চ <span class="bld">গণ্ডভেদো,</span> তত্থ ৰিসদিসাপত্তি পাকোতি ৰেদিতব্বং।</p>
<p class="bodytext">উপমাহি <a name="M2.0343"></a> ভৰচক্কং ৰিঞ্ঞাপেন্তেন একাধিট্ঠানেহি উপমাৰিসেসেহি তং ৰিঞ্ঞাপেত্বা ইদানি নানাধিট্ঠানেহি ৰিঞ্ঞাপেতুং <span class="bld">‘‘যস্মা ৰা’’</span>তিআদি ৰুত্তং। তত্থ পটলাভিভূতচক্খুকো রূপানি ন পস্সতি, কিঞ্চি পস্সন্তোপি ৰিপরীতং পস্সতি, এৰং অৰিজ্জাভিভূতো দুক্খাদীনি ন পটিপজ্জতি ন পস্সতি, মিচ্ছা ৰা পটিপজ্জতীতি <span class="bld">পটলং ৰিয অৰিজ্জা। কোসকারকিমি ৰিয</span> অত্তনাৰ কতত্তা, ৰট্টস্স অত্তনো এৰ পরিব্ভমনকারণত্তা চ <span class="bld">কোসপ্পদেসা ৰিয সঙ্খারা</span>। সঙ্খারপরিগ্গহং ৰিনা পতিট্ঠং অলভমানং <span class="bld">ৰিঞ্ঞাণং</span> পরিণাযকপরিগ্গহং ৰিনা পতিট্ঠং অলভমানো <span class="bld">রাজকুমারো ৰিযা</span>তি পরিগ্গহেন ৰিনা পতিট্ঠালাভো এত্থ উপমোপমেয্যসামঞ্ঞং। <span class="bld">উপপত্তিনিমিত্ত</span>ন্তি কম্মাদিআরম্মণমাহ। <span class="bld">পরিকপ্পনতো</span>তি আরম্মণকরণতো, সম্পযুত্তেন ৰা ৰিতক্কেন ৰিতক্কনতো। দেৰমনুস্সমিগৰিহঙ্গাদিৰিৰিধপ্পকারতায <span class="bld">মাযা ৰিয নামরূপং</span>। পতিট্ঠাৰিসেসেন ৰুদ্ধিৰিসেসাপত্তিতো <span class="bld">ৰনপ্পগুম্বো ৰিয সল়াযতনং</span>। আযতনানং ৰিসযিৰিসযভূতানং অঞ্ঞমঞ্ঞাভিমুখভাৰো <span class="bld">আযতনঘট্টনং</span>। ততো আযতনঘট্টনতো দ্বযসঙ্ঘট্টনুপ্পত্তিতো, ৰেদনাদুক্খহেতুতো চ <span class="bld">অগ্গি ৰিয ফস্সো</span>। সপরিল়াহতো <span class="bld">দাহো ৰিয ৰেদনা</span>। উপরূপরি তণ্হাপৰড্ঢনতো লোণূদকপানং ৰিয ৰিসযানুভৰনং। আরম্মণে পাতুকম্যতাভাৰতো <span class="bld">পিপাসা ৰিয তণ্হা। তদস্সুপাদান</span>ন্তি তং অভিলাসকরণং তণ্হাদিট্ঠাভিনন্দনং অস্স তংসমঙ্গিনো পুগ্গলস্স, তদস্স ৰা ভৰেয্য উপাদানং। ব্যসনাৰহতায অজাননতো ভৰুপাদানং মচ্ছস্স বল়িসুপাদানং ৰিয। এত্থ চ সঙ্খারাদীনং কোসপ্পদেসপরিণাযকাদীহি দ্বীহি দ্বীহি সদিসতায দ্বে দ্বে উপমা ৰুত্তাতি ৰেদিতব্বা।</p>
<p class="bodytext"><a name="para659"></a><span class="paranum">৬৫৯</span>. কোচি অগম্ভীরো এৰ গম্ভীরো ৰিয খাযতি পুরাণতিণপণ্ণাদিভরিতো পব্বতসঙ্খেপে জলাসযো ৰিয, ন এৰমযং। অযং পন গম্ভীরোৰ হুত্বা ওভাসতি পকাসতি দিস্সতীতি <span class="bld">গম্ভীরাৰভাসো। যথারহ</span>ন্তি অত্থাদিৰসেন যথানুরূপং।</p>
<p class="bodytext">জাতিতো জরামরণং ন ন হোতি, হোতি এৰাতি অৰধারণে সিদ্ধে ‘‘সিযা নু খো জরামরণং <a name="V2.0323"></a> জাতিতো, অঞ্ঞতোপী’’তি আসঙ্কাযং তদাসঙ্কানিৰত্তনত্থং <span class="bld">‘‘ন চ জাতিং ৰিনা অঞ্ঞতো হোতী’’</span>তি ৰুত্তং। তত্থ অঞ্ঞগ্গহণং জাতিযা পটিযোগীৰিসযং, ন অঞ্ঞমত্তৰিসযং <a name="M2.0344"></a> ‘‘জাতিং ৰিনা’’তি ৰচনতো। তেনস্স নাঞ্ঞং জাতিযা সহকারীকারণভূতং নিৰত্তিতং হোতি। এস নযো ইতো পরেসুপি। <span class="bld">ইত্থ</span>ন্তি ইদং পকারং, ইমিনা পকারেনাতি অত্থো। <span class="bld">জাতিপচ্চযসম্ভূতসমুদাগতট্ঠো</span>তি জাতিপচ্চযসম্ভূতং হুত্বা সহিতস্স অত্তনো পচ্চযানুরূপস্স উদ্ধং উদ্ধং আগতভাৰো, অনুপ্পৰত্তট্ঠোতি অত্থো। অথ ৰা সম্ভূতট্ঠো চ সমুদাগতট্ঠো চ <span class="bld">সম্ভূতসমুদাগতট্ঠো</span>। ‘‘ন জাতিতো জরামরণং ন হোতি, ন চ জাতিং ৰিনা অঞ্ঞতো হোতী’’তি হি জাতিপচ্চযসম্ভূতট্ঠো ৰুত্তো। <span class="bld">ইত্থঞ্চ জাতিতো সমুদাগচ্ছতী</span>তি জাতিপচ্চযসমুদাগতট্ঠো, যা যা জাতি যথা যথা পচ্চযো হোতি, তদনুরূপপাতুভাৰোতি অত্থো।</p>
<p class="bodytext">তত্থ ‘‘ন জাতিতো জরামরণং ন হোতী’’তি ইমিনা জরামরণস্স জাতিপচ্চযতায অৰিতথতং দস্সেতি, ‘‘ন জাতিং ৰিনা অঞ্ঞতো জরামরণং হোতী’’তি ইমিনা অনঞ্ঞথত্তং, ‘‘ইত্থঞ্চ জাতিতো সমুদাগচ্ছতী’’তি ইমিনা তথতং। তেন চ যথা পচ্চযধম্মা অত্তনো পচ্চযুপ্পন্নানং পচ্চযভাৰে, তথা অৰিতথা অনঞ্ঞথা, এৰং পচ্চযুপ্পন্নধম্মাপি তব্ভাৰেতি দস্সেতি। এস নযো সেসেসুপি। ‘‘হেতুফলে ঞাণং অত্থপটিসম্ভিদা’’তি এতেন ৰচনেন অত্থস্স হেতুফলভাৰো কথং ঞাতব্বোতি? ‘‘অত্থপটিসম্ভিদা’’তি এতস্স সমাসপদস্স অৰযৰপদত্থং দস্সেন্তেন ‘‘হেতুফলে ঞাণ’’ন্তি ৰুত্তত্তা। ‘‘অত্থে পটিসম্ভিদা অত্থপটিসম্ভিদা’’তি এত্থ হি ‘‘অত্থে’’তি এতস্স অত্থং দস্সেন্তেন ‘‘হেতুফলে’’তি ৰুত্তং, ‘‘পটিসম্ভিদা’’তি এতস্স অত্থং দস্সেন্তেন ‘‘ঞাণ’’ন্তি, তস্মা হেতুফলঅত্থসদ্দা একত্থা, ঞাণপটিসম্ভিদা চাতি ইমমত্থং ৰদন্তেন সাধিতো অত্থস্স হেতুফলভাৰো।</p>
<p class="bodytext"><span class="bld">যেনাকারেনা</span>তি যেন পৰত্তিআকারেন। সভাৰধম্মা হি পচ্চযৰিসেসসিদ্ধেন পৰত্তিআকারেন ৰিসিট্ঠাকারা হোন্তি। তেনাহ ‘‘সব্বে ধম্মা সব্বাকারেন বুদ্ধস্স ভগৰতো ঞাণমুখে আপাথমাগচ্ছন্তী’’তি (মহানি॰ ১৫৬; চূল়নি॰ মোঘরাজমাণৰপুচ্ছানিদ্দেস ৮৫)। <span class="bld">যদৰত্থা</span>তি যায অৰত্থায অৰত্থিতা। অৰত্থাৰিসেসৰন্তো হি ধম্মা তেন তেন অৰত্থাৰিসেসেন তং তং অত্থকিচ্চং সাধেতুং সমত্থা হোন্তি। স্বাযং পৰত্তিআকারো, অৰত্থাৰিসেসো চ অৰিজ্জাযপি অনুপচিতকুসলসম্ভারেহি দুরৰবোধতো এৰ ঞাণেন অলব্ভনেয্যপতিট্ঠো <a name="M2.0345"></a> <a name="V2.0324"></a> চাতি আহ <span class="bld">‘‘তস্স…পে॰… গম্ভীরো’’</span>তি। <span class="bld">তস্স</span> আকারস্স, অৰত্থায চ। <span class="bld">হেতুম্হি ঞাণ</span>ন্তি এত্থ হেতুনো ধম্মপরিযাযতা ৰুত্তনযেনেৰ ৰেদিতব্বা।</p>
<p class="bodytext"><span class="bld">অস্সা</span>তি পটিচ্চসমুপ্পাদস্স। <span class="bld">তেন তেন কারণেনা</span>তি তেন তেন ৰেনেয্যানং বুজ্ঝনানুগুণতাসঙ্খাতেন কারণেন। <span class="bld">তত্থা</span>তি তস্মিং দেসনপ্পকারে। <span class="bld">অনুলোমপটিলোমতো</span>তি নযিধ পচ্চযুপ্পাদা পচ্চযুপ্পন্নুপ্পাদসঙ্খাতং অনুলোমং, পচ্চযনিরোধা পচ্চযুপ্পন্ননিরোধসঙ্খাতঞ্চ পটিলোমমাহ। আদিতো পন অন্তগমনমনুলোমং, অন্ততো চ আদিগমনং পটিলোমমাহ। আদিতো পট্ঠায অনুলোমদেসনায, অন্ততো পট্ঠায পটিলোমদেসনায চ <span class="bld">তিসন্ধিচতুসঙ্খেপং</span>। ‘‘ইমে চত্তারো আহারা কিংনিদানা’’তিআদিকায (সং॰ নি॰ ২.১১) ৰেমজ্ঝতো পট্ঠায পটিলোমদেসনায, ‘‘চক্খুঞ্চ পটিচ্চ রূপে চ উপ্পজ্জতি চক্খুৰিঞ্ঞাণং, তিণ্ণং সঙ্গতি ফস্সো, ফস্সপচ্চযা ৰেদনা’’তিআদিকায (ম॰ নি॰ ১.২০৪, ৪০০; ম॰ নি॰ ৩.৪২১, ৪২৫-৪২৬; সং॰ নি॰ ২.৪৩-৪৫; ২.৪.৬০; কথা॰ ৪৬৫, ৪৬৭) অনুলোমদেসনায চ <span class="bld">দ্বিসন্ধিতিসঙ্খেপং</span>। ‘‘সংযোজনীযেসু, ভিক্খৰে, ধম্মেসু অস্সাদানুপস্সিনো ৰিহরতো তণ্হা পৰড্ঢতি, তণ্হাপচ্চযা উপাদান’’ন্তিআদীসু (সং॰ নি॰ ২.৫৩, ৫৭) <span class="bld">একসন্ধিদ্বিসঙ্খেপং</span>। কত্থচি একঙ্গোপি চ পটিচ্চসমুপ্পাদো দেসিতো, সো ‘‘তত্র, ভিক্খৰে, সুতৰা অরিযসাৰকো’’তিআদিনা (সং॰ নি॰ ২.৬২) দস্সিতো এৰ।</p>
<p class="bodytext">অৰিজ্জাদীনং সভাৰো পটিৰিজ্ঝীযতীতি <span class="bld">পটিৰেধো</span>। ৰুত্তং হেতং <span class="bld">অট্ঠকথাযং</span> ‘‘তেসং তেসং ৰা তত্থ তত্থ ৰুত্তধম্মানং পটিৰিজ্ঝিতব্বো সলক্খণসঙ্খাতো অৰিপরীতসভাৰো পটিৰেধো’’তি (ধ॰ স॰ অট্ঠ॰ নিদানকথা)। জাননলক্খণস্স ঞাণস্স পটিপক্খভূতো অৰিজ্জায <span class="bld">অঞ্ঞাণট্ঠো</span>। আরম্মণস্স পচ্চক্খকরণেন দস্সনভূতস্স পটিপক্খভূতো <span class="bld">অদস্সনট্ঠো</span>। যেন পনেসা দুক্খাদীনং যাথাৰসরসং পটিৰিজ্ঝিতুং ন দেতি, ছাদেত্বা পরিযোনন্ধিত্বা তিট্ঠতি, সো তস্সা <span class="bld">সচ্চাসম্পটিৰেধট্ঠো</span>। অপুঞ্ঞাভিসঙ্খারেকদেসো <span class="bld">সরাগো,</span> অঞ্ঞো <span class="bld">ৰিরাগো</span>। রাগস্স ৰা অপটিপক্খভাৰতো রাগপৰড্ঢকো অপুঞ্ঞাভিসঙ্খারো সব্বোপি <span class="bld">সরাগো,</span> ইতরো <a name="M2.0346"></a> তপ্পটিপক্খভাৰতো <span class="bld">ৰিরাগো</span>। ‘‘দীঘরত্তং হেতং, ভিক্খৰে, অস্সুতৰতো পুথুজ্জনস্স অজ্ঝোসিতং মমাযিতং পরামট্ঠং ‘এতং মম, এসোহমস্মি, এসো মে অত্তা’’তি (সং॰ নি॰ ২.৬২) অত্তপরামাসস্স ৰিঞ্ঞাণং ৰিসেসতো ৰত্থু ৰুত্তন্তি ৰিঞ্ঞাণস্স <span class="bld">সুঞ্ঞতট্ঠো</span> গম্ভীরো। অত্তা ৰিজানাতি সংসরতীতি সব্যাপারতাসঙ্কন্তি অভিনিৰেসবলৰতায <span class="bld">অব্যাপারট্ঠঅসঙ্কন্তিপটিসন্ধিপাতুভাৰট্ঠা</span> <a name="V2.0325"></a> চ গম্ভীরা। <span class="bld">নামরূপস্স</span> পটিসন্ধিক্খণে <span class="bld">একুপ্পাদো,</span> পৰত্তিযং ৰিসুং ৰিসুং যথারহং <span class="bld">একুপ্পাদো,</span> নামস্স রূপেন, রূপস্স চ নামেন অসম্পযোগতো <span class="bld">ৰিনিব্ভোগো,</span> নামস্স নামেন, রূপস্স চ রূপেন, একচ্চস্স একচ্চেন <span class="bld">অৰিনিব্ভোগো</span> যোজেতব্বো। একুপ্পাদেকনিরোধে হি অৰিনিব্ভোগে অধিপ্পেতে সো রূপস্স চ এককলাপৰুত্তিনো লব্ভতি। অথ ৰা একচতুৰোকারভৰেসু নামরূপানং অসহৰত্তনতো অঞ্ঞমঞ্ঞৰিনিব্ভোগো, পঞ্চৰোকারভৰে সহৰত্তনতো অৰিনিব্ভোগো চ ৰেদিতব্বো।</p>
<p class="bodytext"><span class="bld">অধিপতিযট্ঠো</span> নাম ইধ ইন্দ্রিযপচ্চযভাৰো। ‘‘লোকোপেসো দ্বারাপেসা খেত্তম্পেত’’ন্তি (ধ॰ স॰ ৫৯৮-৫৯৯) ৰুত্তা <span class="bld">লোকাদিঅত্থা</span> চক্খাদীসু পঞ্চসু যোজেতব্বা। মনাযতনস্সাপি লুজ্জনতো, মনোসম্ফস্সাদীনং দ্বারখেত্তভাৰতো চ এতে অত্থা সম্ভৰন্তি এৰ। আপাথগতানং রূপাদীনং পকাসনযোগ্যতালক্খণং ওভাসনং চক্খাদীনং <span class="bld">ৰিসযিভাৰো,</span> মনাযতনস্স ৰিজাননং। <span class="bld">সঙ্ঘট্টনট্ঠো</span> ৰিসেসতো চক্খুসম্ফস্সাদীনং পঞ্চন্নং, ইতরে ছন্নম্পি যোজেতব্বা। ফুসনঞ্চ ফস্সস্স সভাৰো, সঙ্ঘট্টনং রসো, ইতরে উপট্ঠানাকারা। <span class="bld">আরম্মণরসানুভৰনট্ঠো</span> রসৰসেন ৰুত্তো, <span class="bld">ৰেদযিতট্ঠো</span> লক্খণৰসেন। সুখদুক্খমজ্ঝত্তভাৰা যথাক্কমং তিস্সন্নং ৰেদনানং সভাৰৰসেন ৰুত্তা। অত্তা ৰেদযতীতি অভিনিৰেসস্স বলৰতায <span class="bld">নিজ্জীৰট্ঠো</span> ৰেদনায গম্ভীরো। নিজ্জীৰায ৰা ৰেদনায ৰেদযিতং নিজ্জীৰৰেদযিতং, নিজ্জীৰৰেদযিতমেৰ অত্থো <span class="bld">নিজ্জীৰৰেদযিতট্ঠো</span>। সপ্পীতিকতণ্হায <span class="bld">অভিনন্দিতট্ঠো,</span> বলৰতরতণ্হায গিলিত্বা পরিনিট্ঠাপনং <span class="bld">অজ্ঝোসানট্ঠো</span>। ইতরো সাধারণৰসেন ৰেদিতব্বো। <span class="bld">আদানগ্গহণাভিনিৰেসট্ঠা</span> চতুন্নম্পি উপাদানানং সমানা, <span class="bld">পরামাসট্ঠো</span> ৰুত্তো দিট্ঠুপাদানাদীনমেৰ, তথা <span class="bld">দুরতিক্কমট্ঠো</span>। ‘‘দিট্ঠিকন্তারো’’তি (ধ॰ স॰ ৩৯২) হি ৰচনতো দিট্ঠীনং দুরতিক্কমতা, দল়্হগ্গহণত্তা <a name="M2.0347"></a> ৰা চতুন্নম্পি <span class="bld">দুরতিক্কমট্ঠো</span> যোজেতব্বো। দুরতিক্কমতাযপি হি তণ্হায <span class="bld">সমুদ্দট্ঠো</span> ৰুত্তো। <span class="bld">যোনিগতিঠিতিনিৰাসেসুখিপন</span>ন্তি সমাসে ভুম্মৰচনস্স অলোপো দট্ঠব্বো। এৰঞ্হি তেন আযূহনাভিসঙ্খরণপদানং সমাসো হোতি। জরামরণঙ্গং মরণপ্পধানন্তি মরণট্ঠা এৰ <span class="bld">খযাদযো</span> গম্ভীরাতি দস্সিতা। নৰনৰানঞ্হি খযেন খণ্ডিচ্চাদিপরিপক্কপ্পৰত্তি জরাতি, খযট্ঠো ৰা জরায ৰুত্তোতি দট্ঠব্বো। নৰভাৰাপগমো হি খযোতি ৰত্তুং যুত্তোতি। <span class="bld">ৰিপরিণামট্ঠো</span> দ্বিন্নম্পি। সন্ততিৰসেন ৰা জরায খযৰযভাৰো, সম্মুতিখণিকৰসেন মরণস্স ভেদৰিপরিণামতা যোজেতব্বা।</p>
<p class="bodytext"><a name="para660"></a><span class="paranum">৬৬০</span>. <span class="bld">অত্থনযা</span>তি অত্থানং নযা, অৰিজ্জাদিঅত্থেহি একত্তাদী সকেন ভাৰেন নযন্তি গমেন্তীতি <a name="V2.0326"></a> একত্তাদযো, তেসং নযাতি ৰুত্তা। নীযন্তীতি হি নযাতি। অত্থা এৰ ৰা একত্তাদিভাৰেন নীযমানা ঞাযমানা <span class="bld">অত্থনযা</span>তি ৰুত্তা। নীযন্তি এতেহীতি ৰা নযা, একত্তাদীহি চ অত্থা ‘‘এক’’ন্তিআদিনা নীযন্তি, তস্মা একত্তাদযো অত্থানং নযাতি <span class="bld">অত্থনযা</span>।</p>
<p class="bodytext"><span class="bld">অঙ্কুরাদিভাৰেনা</span>তি অঙ্কুরপত্তনাল়খন্ধসাখাপল্লৰপলাসাদিভাৰেন পৰত্তমানে অৰযৰে একজ্ঝং গহেত্বা সন্তানানুপচ্ছেদেন বীজং রুক্খভাৰং পত্তং রুক্খভাৰেন পৰত্তং তঞ্চ একত্তেন ৰুচ্চতীতি <span class="bld">সন্তানানুপচ্ছেদো</span> যথা একত্তং, এৰং ইধাপি অৰিজ্জাসঙ্খারাদিহেতুহেতুসমুপ্পন্নানং সন্তানানুপচ্ছেদো একসন্ততিপতিততা <span class="bld">একত্তনযো</span>তি দস্সেতি। <span class="bld">‘‘হেতুফলসম্বন্ধেনা’’</span>তি এতেন সন্তানানুপচ্ছেদং ৰিভাৰেতি। সতিপি হি হেতুফলানং পরমত্থতো ভেদে হেতুভাৰেন, ফলভাৰেন চ তেসং সম্বন্ধভাৰোযেৰেত্থ <span class="bld">সন্তানানুপচ্ছেদো,</span> যতো যস্মিং সন্তানে কম্মং নিব্বত্তং, তত্থেৰ ফলুপ্পত্তীতি কতস্স ৰিনাসো, অকতস্স অব্ভাগমো চ নত্থীতি। <span class="bld">একত্তগ্গহণতো</span>তি হেতুফলানং ভেদং অনুপধারেত্বা হেতুং, ফলঞ্চ অভিন্নং কত্বা উভিন্নং একভাৰস্স অভেদস্স গহণেন। ‘‘তদেৰ ৰিঞ্ঞাণং সন্ধাৰতি সংসরতী’’তিআদিনা <span class="bld">সস্সতদিট্ঠিং উপাদিযতি</span>।</p>
<p class="bodytext"><span class="bld">লক্খণৰৰত্থান</span>ন্তি সভাৰৰৰত্থানং হেতুনো, ফলস্স চ ভিন্নসভাৰতাৰবোধো। <span class="bld">ভিন্নসন্তানস্সেৰা</span>তি সম্বন্ধরহিতস্স নানত্তস্স গহণতো <a name="M2.0348"></a> অঞ্ঞো মতো, অঞ্ঞো জাতো, তস্মা ‘‘সত্তন্তরো উচ্ছিন্নো, সত্তন্তরো উপ্পন্নো’’তি গণ্হন্তো <span class="bld">উচ্ছেদদিট্ঠিং উপাদিযতি</span>।</p>
<p class="bodytext">অম্হেহি উপ্পাদেতব্বন্তি আনেত্বা সম্বন্ধো। <span class="bld">ব্যাপারাভাৰো</span> অনভিসন্ধিতায অব্যাৰটতা। <span class="bld">সম্মা পস্সন্তো</span>তি ‘‘নিরীহা নিজ্জীৰা ধম্মমত্তা’’তি পস্সন্তো। সভাৰো এৰ নিযমো <span class="bld">সভাৰনিযমো</span> ‘‘সসম্ভারগ্গিনো উদ্ধমুখতা, সসম্ভারৰাযুনো তিরিযগমন’’ন্তি এৰমাদি ৰিয। তেন সিদ্ধো যথাসকং পচ্চযুপ্পন্নস্স <span class="bld">হেতুভাৰো</span>। ‘‘কস্সচি কত্তুনো অভাৰা ন কাচি কিরিযা ফলপবন্ধিনী’’তি <span class="bld">অকিরিযদিট্ঠিং উপাদিযতি</span>।</p>
<p class="bodytext">‘‘খীরতো দধি, ন উদকতো, তিলতো তেলং, ন ৰালিকতো’’তি সব্বতো সব্বসম্ভৰাভাৰদস্সনেন <span class="bld">অহেতুকদিট্ঠিং</span> হেতুঅনুরূপমেৰ ফলং পস্সন্তো <span class="bld">অকিরিযদিট্ঠিং পজহতি। যতো কুতোচী</span>তি যদি অঞ্ঞস্মা অঞ্ঞস্স উপ্পত্তি সিযা, ৰালিকতো তেলস্স, উচ্ছুতো খীরস্স <a name="V2.0327"></a> কস্মা উপ্পত্তি ন সিযা, তস্মা ন কোচি কস্সচি হেতু অত্থীতি <span class="bld">অহেতুকদিট্ঠিং,</span> অৰিজ্জমানেপি হেতুম্হি নিযততায তিলগাৰীসুক্কসোণিতাদীহি তেলখীরসরীরাদীনি পৰত্তন্তীতি <span class="bld">নিযতিৰাদঞ্চ উপাদিযতী</span>তি ৰিঞ্ঞাতব্বং যথারহং।</p>
<p class="bodytext"><a name="para661"></a><span class="paranum">৬৬১</span>. কস্মা? যস্মা ইদঞ্হি ভৰচক্কং অপদালেত্বা সংসারভযমতীতো ন কোচি সুপিনন্তরেপি অত্থীতি সম্বন্ধো। <span class="bld">অগাধং</span> অপ্পতিট্ঠং <span class="bld">দুরতিযানং</span> দুরতিক্কমং। <span class="bld">অসনিৰিচক্কমিৰা</span>তি অসনিমণ্ডলমিৰ। তঞ্হি নিম্মথনমেৰ, নানিম্মথনং পৰত্ততি, এৰং ভৰচক্কম্পি একন্তদুক্খুপ্পাদনতোৰ <span class="bld">‘‘নিচ্চনিম্মথন’’</span>ন্তি ৰুত্তং।</p>
<p class="bodytext">ঞাণাসিনা অপদালেত্বা সংসারভযমতীতো নত্থীতি এতস্স সাধকসুত্তং দস্সেন্তো <span class="bld">‘‘ৰুত্তম্পি চেত’’</span>ন্তিআদিমাহ। তন্তূনং আকুলকং তন্তাকুলকং, তন্তাকুলকমিৰ জাতা <span class="bld">তন্তাকুলকজাতা,</span> কিলেসকম্মৰিপাকেহি অতিৰিয জটিতাতি অত্থো। কুলিযা সকুণিযা নীডং কুলিকং, তং ৰিয জাতা <span class="bld">কুলিকুণ্ডিকজাতা</span>। মুঞ্চা ৰিয, পব্বজা ৰিয চ ভূতা জাতা <span class="bld">মুঞ্জপব্বজভূতা</span>। তদুভযং <a name="M2.0349"></a> কির তিণং আকুলং জটিতং হুত্বা ৰড্ঢতি। ৰড্ঢিযা অভাৰতো <span class="bld">অপাযং,</span> দুক্খগতিভাৰতো <span class="bld">দুগ্গতিং,</span> সুখসমুস্সযতো ৰিনিপতিতত্তা <span class="bld">ৰিনিপাতঞ্চ,</span> চতুব্বিধং অপাযং ‘‘খন্ধানঞ্চ পটিপাটী’’তিআদিনা (ৰিসুদ্ধি॰ ২.৬১৯; দী॰ নি॰ অট্ঠ॰ ২.৯৫ আপসাদনাৰণ্ণনা; সং॰ নি॰ অট্ঠ॰ ২.২.৬০; অ॰ নি॰ অট্ঠ॰ ২.৪.১৯৯; ৰিভ॰ অট্ঠ॰ ২২৬ সঙ্খারপদনিদ্দেস; ধ॰ স॰ অট্ঠ॰ নিদানকথা; সু॰ নি॰ অট্ঠ॰ ২.৫২৩; উদা॰ অট্ঠ॰ ৩৯; ইতিৰু॰ অট্ঠ॰ ১৪, ৫৮; থেরগা॰ অট্ঠ॰ ১.৬৭, ৯৯; পটি॰ ম॰ অট্ঠ॰ ২.১.১১৭; চূল়নি॰ অট্ঠ॰ ৬; বু॰ ৰং॰ অট্ঠ॰ ২.৫৮) ৰুত্তং <span class="bld">সংসারঞ্চ নাতিৰত্ততি</span>। সংসারো এৰ ৰা সব্বো ইধ ৰড্ঢিঅপগমাদিঅত্থেহি অপাযাদিনামকো ৰুত্তো কেৰলং দুক্খক্খন্ধভাৰতো।</p>
<p class="centered">পঞ্ঞাভূমিনিদ্দেসৰণ্ণনা নিট্ঠিতা।</p>
<p class="centered">ইতি সত্তরসমপরিচ্ছেদৰণ্ণনা।</p></div>
<p class="chapter">১৮. দিট্ঠিৰিসুদ্ধিনিদ্দেসৰণ্ণনা</p>
<div class="chaptxt">
<p class="subhead">নামরূপপরিগ্গহকথাৰণ্ণনা</p>
<p class="bodytext"><a name="para662"></a><span class="paranum">৬৬২</span>. যা <a name="M2.0350"></a> <a name="V2.0328"></a> ৰিসুদ্ধিযো সম্পাদেতব্বাতি সম্বন্ধো। <span class="bld">ইমেসু</span> যথাৰিচারিতেসু খন্ধাদীসু ৰিপস্সনায <span class="bld">ভূমিভূতেসু ধম্মেসু</span>। গন্থস্স উগ্গণ্হনং ৰাচুগ্গতকরণং <span class="bld">উগ্গহো,</span> পরিতো সব্বথাপি অত্থস্স ঞাতুমিচ্ছা <span class="bld">পরিপুচ্ছা,</span> সৰনুপপরিক্খাদিৰসেন তদত্থস্স মনসিকারৰিধি, তদুভযৰসেন যস্মা তত্থপি ঞাণং স্বাসেৰিতং হোতি, তস্মা ৰুত্তং <span class="bld">‘‘উগ্গহপরিপুচ্ছাৰসেন ঞাণপরিচযং কত্বা’’</span>তি, খন্ধাদীসু সুতমযং ঞাণং উপ্পাদেত্বাতি অত্থো। <span class="bld">ৰিত্থারিতমেৰ,</span> তস্মা তত্থ ৰিত্থারিতনযানুসারেন সীলৰিসুদ্ধি সম্পাদেতব্বাতি অধিপ্পাযো। উপচারসমাধিপি অপ্পনাসমাধি ৰিয ৰিপস্সনায অধিট্ঠানভাৰতো চিত্তৰিসুদ্ধিযেৰাতি আহ <span class="bld">‘‘সউপচারা’’</span>তি। <span class="bld">ৰেদিতব্বা</span>তি অত্তনো সন্তানে নিব্বত্তনৰসেনেৰ ৰেদিতব্বা। এৰঞ্হি তা পচ্চক্খতো ৰিদিতা নাম হোন্তি, তস্মা ৰেদিতব্বা সম্পাদেতব্বাতি ৰুত্তং হোতি। <span class="bld">ৰেদিতব্বা</span>তি ৰা সমাপত্তিসুখাধিগমৰসেন অনুভৰিতব্বাতি অত্থো। ন হি কেৰলেন জাননমত্তেন চিত্তৰিসুদ্ধিযং পতিট্ঠিতো নাম হোতি, ন চ তত্থ অপতিট্ঠায উপরিৰিসুদ্ধিং সম্পাদেতুং সক্কাতি।</p>
<p class="bodytext"><span class="bld">নামরূপানং যাথাৰদস্সন</span>ন্তি নামস্স, রূপস্স চ ৰিভজ্জ যথাভূতসভাৰদস্সনং। নামগ্গহণেন চেত্থ ৰেদনাদীনং চতুন্নং তেভূমকানং খন্ধানং গহণং, ন ‘‘ৰিঞ্ঞাণপচ্চযা নামরূপ’’ন্তি এত্থ ৰিয ৰিঞ্ঞাণং ৰিনা, নাপি ‘‘নামঞ্চ রূপঞ্চা’’তি (দী॰ নি॰ ৩.৩০৪, ৩৫২; ধ॰ স॰ দুকমাতিকা ১০৯) এত্থ ৰিয সনিব্বানেহি লোকুত্তরক্খন্ধেহি সদ্ধিন্তি দট্ঠব্বং।</p>
<p class="bodytext"><a name="para663"></a><span class="paranum">৬৬৩</span>. যাতি পজ্জতি এতেনাতি যানং, সমথোৰ যানং সমথযানং, তং এতস্স অত্থীতি সমথযানিকো। ঝানে, ঝানূপচারে ৰা পতিট্ঠায ৰিপস্সনং অনুযুঞ্জন্তস্সেতং নামং, তেন <span class="bld">সমথযানিকেন</span> <a name="V2.0329"></a>। <span class="bld">‘‘ঠপেত্বা নেৰসঞ্ঞানাসঞ্ঞাযতন’’</span>ন্তি ইদং ভৰগ্গধম্মানং আদিকম্মিকস্স দুপ্পরিগ্গহতায ৰুত্তং। <span class="bld">লক্খণরসাদিৰসেন পরিগ্গহেতব্বা</span> ঞাণেন পরিচ্ছিজ্জ গহেতব্বা, পরিগ্গহৰিধি পন <span class="bld">খন্ধনিদ্দেসে</span> (ৰিসুদ্ধি॰ ২.৪২১ আদযো) ৰুত্তা এৰাতি অধিপ্পাযো। আরম্মণাভিমুখনমনং আরম্মণেন ৰিনা অপ্পৰত্তি, তেন নমনট্ঠেন, নামকরণট্ঠেন <a name="M2.0351"></a> ৰা। ৰেদনাদযো হি অরূপধম্মা সব্বদাপি চ ফস্সাদিনামকত্তা পথৰীআদযো ৰিয কেসকুম্ভাদিনামন্তরানাপজ্জনতো অত্তনাৰ কতনামতায নামকরণট্ঠেন <span class="bld">‘‘নাম’’</span>ন্তি ৰুচ্চন্তি। অথ ৰা অধিৰচনসম্ফস্সো ৰিয অধিৰচনং নামং অন্তরেন অনুপচিতসম্ভারানং গহণং ন গচ্ছন্তীতি নামাযত্তগ্গহণতায ৰেদনাদযো <span class="bld">‘‘নাম’’</span>ন্তি ৰুচ্চন্তি, রূপং পন ৰিনাপি নামসৰনং অত্তনো রুপ্পনসভাৰেনেৰ গহণং গচ্ছতি। <span class="bld">ৰৰত্থাপেতব্ব</span>ন্তি অসঙ্করতো ঠপেতব্বং, অঞ্ঞমঞ্ঞং, রূপেন চ অমিস্সিতং কত্বা চিত্তে ঠপেতব্বন্তি অত্থো।</p>
<p class="bodytext">নামরূপপরিগ্গহো চ নাম যাৰদেৰ তস্স পটিনিস্সজ্জনত্থন্তি তদনুরূপমেৰ নিদস্সনং দস্সেন্তো <span class="bld">‘‘যথা নামা’’</span>তিআদিমাহ। <span class="bld">রুপ্পনতো</span>তি এত্থ রুপ্পনট্ঠো ‘‘সীতাদিৰিরোধিপচ্চযসন্নিপাতে ৰিসদিসুপ্পত্তী’’তিআদিনা (ৰিসুদ্ধি॰ মহাটী॰ ২.৪৩২) <span class="bld">খন্ধনিদ্দেসৰণ্ণনাযং</span> ৰুত্তোযেৰ। এৰং ৰিসুং নামপরিগ্গহং, রূপপরিগ্গহঞ্চ দস্সেত্বা ইদানি একজ্ঝং নামরূপপরিগ্গহং দস্সেতুং <span class="bld">‘‘ততো নমনলক্খণ’’</span>ন্তিআদি ৰুত্তং।</p>
<p class="bodytext"><a name="para664"></a><span class="paranum">৬৬৪</span>. ইতি অরূপমুখেন ৰিপস্সনাভিনিৰেসং দস্সেত্বা ইদানি রূপমুখেন তং দস্সেন্তো <span class="bld">‘‘সুদ্ধৰিপস্সনাযানিকো পনা’’</span>তিআদিমাহ। তত্থ সমথযানিকস্স সমথমুখেন ৰিপস্সনাভিনিৰেসো, ৰিপস্সনাযানিকস্স পন সমথং অনিস্সাযাতি আহ <span class="bld">‘‘সুদ্ধৰিপস্সনাযানিকো’’</span>তি, সমথভাৰনায অমিস্সিতৰিপস্সনাযানৰাতি অত্থো। <span class="bld">অযমেৰ ৰা সমথযানিকো</span>তি যথাৰুত্তো সমথযানিকো এৰ ৰা। তেন সমথযানিকস্সাপি রূপমুখেন ৰিপস্সনাভিনিৰেসো লব্ভতি, ন অরূপমুখেনেৰাতি দস্সেতি। <span class="bld">তেসং তেসং ধাতুপরিগ্গহমুখান</span>ন্তি ‘‘যং থদ্ধলক্খণং, অযং পথৰীধাতূ’’তিআদিনা (ৰিসুদ্ধি॰ ১.৩০৮) সঙ্খেপমনসিকারাদিৰসেন ৰুত্তেসু তেরসসু ধাতুপরিগ্গহমুখেসু। কম্মসমুট্ঠানো নাম কেসো চম্মব্ভন্তরগতো। <span class="bld">তত্থেৰা</span>তি তস্মিংযেৰ কম্মসমুট্ঠানে কেসে। কাযপ্পসাদস্স ৰিয ভাৰস্সাপি সকলসরীরব্যাপিতায <span class="bld">‘‘ভাৰস্স অত্থিতাযা’’</span>তি ৰুত্তং। পুন <span class="bld">তত্থেৰা</span>তি তস্মিংযেৰ কেসসঞ্ঞিতে রূপসমুদাযে। <span class="bld">অপরানিপী</span>তি পুব্বে ৰুত্তানি কম্মসমুট্ঠানানি ৰীসতি, ইমানি আহারসমুট্ঠানাদীনি চতুৰীসতি <a name="V2.0330"></a> রূপানীতি সব্বানিপি <span class="bld">চতুচত্তালীস,</span> তঞ্চ <a name="M2.0352"></a> খো তত্থ লব্ভমানসন্ততিসীসসামঞ্ঞেন ৰেদিতব্বং। <span class="bld">‘‘চতুচত্তালীসা’’</span>তি চ ইদং সদ্দস্স অনিযতত্তা ৰুত্তং। ন হি সব্বকালং উতুচিত্ততো রূপং উপ্পজ্জন্তং সসদ্দমেৰ উপ্পজ্জতীতি। <span class="bld">এৰ</span>ন্তি যথা কেসে, এৰং লোমাদীসু চতুসমুট্ঠানিকেসু। <span class="bld">চতুৰীসতিকোট্ঠাসেসূ</span>তি দ্বত্তিংসায কোট্ঠাসেসু ৰক্খমানে অট্ঠ কোট্ঠাসে অপনেত্বা চতুৰীসতিকোট্ঠাসেসু। সেদাদীনং আতপূপতাপাদিনা, চিত্তৰিকারেন চ উপ্পজ্জনতো তে <span class="bld">উতুচিত্তসমুট্ঠানা</span> ৰুত্তা।</p>
<p class="bodytext">দ্বত্তিংসকোট্ঠাসগতেসু রূপেসু পাকটেসু জাতেসু তদঞ্ঞানিপি পাকটানি হোন্তীতি তানিপি দস্সেতুং <span class="bld">‘‘অপরে’’</span>তিআদি ৰুত্তং। তত্থ <span class="bld">অপরে দস আকারা</span>তি তেজোৰাযোকোট্ঠাসৰসেন অপরে দস আকারা। <span class="bld">কম্মজে</span>তি ভূতকথনং, ন ৰিসেসনং অসিতাদিপরিপাচকস্স তেজস্স অকম্মজস্স অভাৰতো। <span class="bld">তথা চিত্তজে</span>তি চ একন্তচিত্তসমুট্ঠানত্তা অস্সাসপস্সাসানন্তি কেচি, তং ন, অচিত্তজসন্তানে পৰত্তানং উতুজভাৰতো। অব্ভন্তরট্ঠা এৰ হি তে চিত্তজা, ন বহিদ্ধা, তস্মা তত্থ <span class="bld">‘‘চিত্তজে’’</span>তি ইদং ৰিসেসনমেৰ, অযঞ্চ অত্থো হেট্ঠা আনাপানকথাযং ৰুত্তোযেৰ। <span class="bld">সেসেসূ</span>তি সন্তপ্পনাদিৰসেন চেৰ উদ্ধঙ্গমাদিৰসেন চ পৰত্তেসু তেজোৰাযোকোট্ঠাসেসু।</p>
<p class="bodytext">চক্খুদসকাদীসু পধানরূপং চক্খাদযোতি তেসু লব্ভমানং ৰত্থুদ্বারভাৰং অৰযৰকিচ্চং সমুদাযে আরোপেত্বা ৰুত্তং <span class="bld">‘‘ৰত্থুদ্বারৰসেন পঞ্চ চক্খুদসকাদযো’’</span>তি। ৰত্থুৰসেন হদযৰত্থুদসকঞ্চাতি যোজেতব্বং, একযোগনিদ্দিট্ঠানম্পি একদেসো অনুৰত্ততীতি। <span class="bld">সব্বানিপী</span>তি যথাৰুত্তগণনাযং চতুন্নৰুতিচতুসতাধিকানি সহস্সরূপরূপানি। কোট্ঠাসাৰযৰানং পন তদৰযৰকলাপানঞ্চ ভেদে গয্হমানে অতিৰিয ততো বহুতরো রূপভেদো হোতি, সো পন ভেদো ইধ আদিকম্মিকস্স দুপ্পরিগ্গহোতি ন গহেতব্বো।</p>
<p class="bodytext">কামং ৰত্থুৰসেনাপি অরূপধম্মা পাকটা হোন্তি, দ্বারৰসেন পন পরিগ্গহো অনাকুলোতি কত্বা ৰুত্তং <span class="bld">‘‘দ্বারৰসেন অরূপধম্মা পাকটা</span> <span class="bld">হোন্তী’’</span>তি <a name="M2.0353"></a>। সব্বসঙ্গাহিকৰসেন <span class="bld">‘‘একাসীতি লোকিযচিত্তানী’’</span>তি ৰুত্তং, লাভিনো এৰ পন মহগ্গতচিত্তানি সুপাকটানি হোন্তি। <span class="bld">অৰিসেসেনা</span>তি সাধারণতো। ফস্সাদযো হি সত্ত চেতসিকা চক্খুৰিঞ্ঞাণাদীহিপি উপ্পজ্জনতো সব্বচিত্তুপ্পাদসাধারণা। <span class="bld">সব্বেপি তে</span>তি একাসীতি লোকিযচিত্তানি, তংসম্পযুত্তফস্সাদযোতি <a name="V2.0331"></a> সব্বেপি তে অরূপধম্মে। আরম্মণাদিৰিভাগেন পন চিত্তুপ্পাদভেদে গয্হমানে ততো বহুতরো এৰ হোতি, সো পন ইধ নাধিপ্পেতো।</p>
<p class="bodytext"><a name="para665"></a><span class="paranum">৬৬৫</span>. অস্স চক্খুপসাদস্স নিস্সযভূতা পন চতস্সো ধাতুযোতি সম্বন্ধো। সহজাতরূপানি তস্স চক্খুপসাদস্স ইচ্চেৰ সম্বন্ধো। <span class="bld">তত্থেৰা</span>তি তস্মিংযেৰ সসম্ভারচক্খুপদেসে। <span class="bld">অনুপাদিন্নরূপানী</span>তি পুব্বে ৰুত্তরূপানং উপাদিন্নরূপত্তা ৰুত্তং, অকম্মজরূপানীতি অত্থো। <span class="bld">সেসানী</span>তি পঠমং চক্খুনো ৰুত্তত্তা ততো সেসানি, তেন পন সদ্ধিং চতুপঞ্ঞাস রূপানি হোন্তি। চক্খুদসকাদীসু একস্সপি অগ্গহেতব্বতো <span class="bld">‘‘অৰসেসানি তেচত্তালীস রূপানী’’</span>তি ৰুত্তং। সদ্দস্স অনিযতত্তা তং অগ্গহেত্বা ‘‘তেচত্তালীস রূপানী’’তি ৰত্বা পুন উতুচিত্তসমুট্ঠানে দ্বে সদ্দে গহেত্বা <span class="bld">‘‘পঞ্চচত্তালীসা’’</span>তি কেচিৰাদো দস্সিতো।</p>
<p class="bodytext"><span class="bld">অৰসেসরূপানী</span>তি ‘‘দস ধাতুযো’’তি ৰুত্তে দ্বাদস রূপধম্মে ঠপেত্বা অৰসেসানি ছ নিপ্ফন্নরূপানি। রূপরূপানেৰ হি ইধ পরিগ্গয্হন্তি, ন রূপপরিচ্ছেদৰিকারলক্খণানি। চক্খুসন্নিস্সযরূপারম্মণভাৰসামঞ্ঞেন, চিত্তভাৰসামঞ্ঞেন চ কুসলাকুসলৰিপাকতায দুৰিধম্পি চক্খুৰিঞ্ঞাণং চিত্তন্ত্বেৰ ৰুত্তং। <span class="bld">এৰ</span>ন্তি ইমিনা ‘‘চক্খুং নিস্সাযা’’তিআদিনা ৰুত্তং, অৰুত্তঞ্চ ‘‘সোতং নিস্সাযা’’তিআদিকং সঙ্গণ্হাতি। <span class="bld">মনোৰিঞ্ঞাণধাতূ</span>তি এত্থপি ‘‘একা’’তি পদং আনেত্বা সম্বন্ধিতব্বং ‘‘একা মনোৰিঞ্ঞাণধাতূ’’তি। অড্ঢেন একাদস <span class="bld">অড্ঢেকাদস,</span> অড্ঢং ৰা একাদসমং এতাসন্তি <span class="bld">অড্ঢেকাদস। অড্ঢট্ঠমা</span>তি এত্থাপি এসেৰ নযো।</p>
<p class="bodytext"><a name="para666"></a><span class="paranum">৬৬৬</span>. <span class="bld">চক্খুধাতুযং ৰুত্তনযেনেৰা</span>তি ‘‘যং লোকো সেতকণ্হমণ্ডলৰিচিত্ত’’ন্তিআদিনা (ৰিসুদ্ধি॰ ২.৬৬৫) ৰুত্তনযেন।</p>
<p class="bodytext"><a name="para667"></a><span class="paranum">৬৬৭</span>. <span class="bld">ইধ ভিক্খু ইমস্মিং সরীরে</span>তি অজ্ঝত্তং ৰিপস্সনাভিনিৰেসদস্সনৰসেন ৰুত্তং। তেনেৰ হি একস্সেৰ ভাৰস্স গহিতত্তা <span class="bld">‘‘সত্তরস</span> <a name="M2.0354"></a> <span class="bld">রূপানি সম্মসনুপগানী’’</span>তি আহ। সম্মসিতুং সক্কুণেয্যানি সম্মসনং উপগচ্ছন্তীতি <span class="bld">সম্মসনুপগানি,</span> সম্মসনীযানীতি অত্থো। <span class="bld">আকার</span>-গ্গহণেন ৰিঞ্ঞত্তিদ্বযং ৰুত্তং, <span class="bld">ৰিকার</span>-গ্গহণেন লহুতাদিত্তযং, ইতরেন আকাসধাতূতি ৰদন্তি। <span class="bld">আকার</span>-গ্গহণেন পন ৰিঞ্ঞত্তিদ্বযেন সদ্ধিং লক্খণরূপমাহ। তম্পি হি রূপানং উপ্পজ্জনাদিআকারমত্তন্তি। <span class="bld">অন্তরপরিচ্ছেদো</span>তি তংতংকলাপানং অসঙ্করকারণতায অন্তরভূতো পরিচ্ছেদো <a name="V2.0332"></a>। যদি ন সম্মসনুপগানি, আকারাদিমত্তানি চ, কথং রূপানীতি আহ <span class="bld">‘‘অপিচ খো’’</span>তিআদি।</p>
<p class="bodytext"><a name="para668"></a><span class="paranum">৬৬৮</span>. এৰং দ্বাচত্তালীসায কোট্ঠাসানং ৰসেন ৰিত্থারতো রূপপরিগ্গহং তদনুসারেন ৰিত্থারতো এৰ নামপরিগ্গহং ৰিভাৰেত্বা ততো সংখিত্তসংখিত্ততরসংখিত্ততমৰসেন, অট্ঠারসধাতুৰসেন, দ্বাদসাযতনৰসেন, পঞ্চক্খন্ধৰসেন চ রূপারূপপরিগ্গহং দস্সেত্বা অতিসংখিত্তনযেনাপি দস্সেতুং <span class="bld">‘‘যং কিঞ্চি রূপ’’</span>ন্তিআদি ৰুত্তং।</p>
<p class="bodytext">যথা চ ধাতুআদিৰসেন, এৰং ইন্দ্রিযসচ্চপটিচ্চসমুপ্পাদৰসেনপি রূপারূপপরিগ্গহো ৰেদিতব্বো। কথং? ইন্দ্রিযৰসেন তাৰ চক্খাদীনি পঞ্চ, ইত্থিপুরিসিন্দ্রিযানি চাতি সত্ত ইন্দ্রিযানি রূপং, মনিন্দ্রিযং, পঞ্চ ৰেদনিন্দ্রিযানি, সদ্ধাদীনি পঞ্চ চাতি একাদস নামং, জীৰিতিন্দ্রিযং নামঞ্চ রূপঞ্চ, পচ্ছিমানি তীণি ইধ অনধিপ্পেতানি লোকুত্তরত্তা। দুক্খসচ্চং নামঞ্চ রূপঞ্চ, সমুদযসচ্চং নামং, ইতরানি ইধ নাধিপ্পেতানি লোকুত্তরত্তা। পচ্চযাকারে আদিতো তীণি অঙ্গানি নামং, চতুত্থপঞ্চমানি নামঞ্চ রূপঞ্চ, ছট্ঠসত্তমঅট্ঠমনৰমানি নামং, দসমং নামঞ্চেৰ নামরূপঞ্চ, পচ্ছিমানি দ্বে পচ্চেকং নামঞ্চ রূপঞ্চাতি এৰং তত্থ তত্থ ৰুত্তনযানুসারেন ইন্দ্রিযসচ্চপচ্চযাকারৰসেনপি নামরূপপরিগ্গহো কাতব্বো। এৰং পন নামরূপপরিগ্গহস্স ৰিভাগেন কথনে পযোজনং হেট্ঠা ৰুত্তমেৰ।</p>
<p class="bodytext"><a name="para669"></a><span class="paranum">৬৬৯</span>. কামং ৰেদনাদীসু অরূপধম্মেসু ন উত্তরুত্তরা ৰিয পুরিমপুরিমা সুখুমা, তথাপি সঙ্ঘট্টনেন ৰিকারআপজ্জনকে রূপধম্মে উপাদায সব্বেপি তে সুখুমা এৰাতি আহ <span class="bld">‘‘সুখুমত্তা অরূপং ন উপট্ঠাতী’’</span>তি। <span class="bld">সম্মসিতব্ব</span>ন্তি সম্মদেৰ লক্খণাদিতো ৰীমংসিতব্বং। <span class="bld">মনসিকাতব্ব</span>ন্তি তথা চিত্তে ঠপেতব্বং। <span class="bld">পরিগ্গহেতব্ব</span>ন্তি পরিচ্ছেদকারিকায পঞ্ঞায পরিচ্ছিজ্জ গহেতব্বং। <span class="bld">ৰৰত্থপেতব্ব</span>ন্তি অঞ্ঞমঞ্ঞং অসঙ্করতো ৰিনিচ্ছিতব্বং। <span class="bld">অস্সা</span>তি যোগিনো <a name="M2.0355"></a>। <span class="bld">সুৰিক্খালিত</span>ন্তি সুৰিসোধিতং। আদিকম্মিকস্স হি কম্মট্ঠানং পরিগ্গণ্হন্তস্স যাৰ ধম্মা সুপরিব্যত্তং ন উপতিট্ঠন্তি, তাৰ তে তপ্পটিচ্ছাদকসম্মোহবলেন অভিভূতা অৰিসুদ্ধা নাম হোন্তি, অসঙ্করতো উপট্ঠানাভাৰতো অঞ্ঞমঞ্ঞঞ্চ জটিতা। যদা পন সম্মসনাদিৰিধিনা তং ৰিভূতং হোতি, তদা তে সুৰিক্খালিতা, নিজ্জটা চ নাম হোন্তি। তেনাহ <span class="bld">‘‘যথা যথা হী’’</span>তিআদি। আদিকম্মিকস্স অরূপধম্মা যেভুয্যেন রূপধম্মে আরব্ভ পৰত্তনাকারেন <a name="V2.0333"></a> গহণং গচ্ছন্তীতি কত্বা ৰুত্তং <span class="bld">‘‘তদারম্মণা অরূপধম্মা’’</span>তি। তেনেৰ হি হেট্ঠা ‘‘তস্সেৰং পরিগ্গহিতরূপস্স দ্বারৰসেন অরূপধম্মা পাকটা হোন্তী’’তি ৰুত্তং, ন ৰত্থুৰসেনাতি।</p>
<p class="bodytext">ইদানি রূপপরিগ্গহো অরূপপরিগ্গহস্স উপাযো, উপত্থম্ভো চাতি যথাৰুত্তমত্থং উপমাহি পকাসেতুং <span class="bld">‘‘যথা হী’’</span>তিআদি ৰুত্তং। <span class="bld">মুখনিমিত্ত</span>ন্তি মুখস্স পটিবিম্বং। তত্রিদং উপমাসংসন্দনং – চক্খুমা পুরিসো ৰিয যোগাৰচরো, তস্স চক্খু ৰিয যোগিনো কম্মট্ঠানপরিগ্গাহকঞাণং, আদাসং ৰিয রূপপরিগ্গহো, মুখনিমিত্তং ৰিয অরূপপরিগ্গহো, আদাসস্স অপরিসুদ্ধকালো ৰিয রূপপরিগ্গহস্স অৰিক্খালিতকালো, তদা মুখনিমিত্তস্স অপঞ্ঞাযনং ৰিয রূপপরিগ্গহস্স অৰিসুদ্ধতায অরূপধম্মানং অনুপট্ঠানং, আদাসস্স পুনপ্পুনং পরিমজ্জনং ৰিয রূপপরিগ্গহস্স পুনপ্পুনং ৰিসোধনং, সুপরিমজ্জিতে আদাসে সুব্যত্তং মুখনিমিত্তস্স পঞ্ঞাযনং ৰিয সুৰিক্খালিতে নিজ্জটে রূপপরিগ্গহে অরূপধম্মানং সুট্ঠু উপট্ঠানন্তি। ইমিনা নযেন <span class="bld">তেলত্থিকোপমা</span>দীসুপি যথারহং উপমাসংসন্দনং ৰেদিতব্বং। <span class="bld">তিলপিট্ঠ</span>ন্তি তিলচুণ্ণং। <span class="bld">কতকট্ঠি</span>ন্তি কতকবীজং। <span class="bld">কললকদ্দম</span>ন্তি তনুকদ্দমং।</p>
<p class="bodytext"><span class="bld">তপ্পচ্চনীককিলেসা</span>তি তস্স অরূপধম্মপরিগ্গাহকঞাণস্স ৰিবন্ধভাৰেন পটিপক্খভূতা সম্মোহাদিকিলেসা। <span class="bld">উচ্ছু</span>আদিউপমাসু ইদং মুখমত্তস্স দস্সনং – যথা উচ্ছুরসং গহেতুকামো উচ্ছূনি উচ্ছুযন্তে পক্খিপিত্বা একৰারং দ্বিৰারং যন্তক্কমনমত্তেন উচ্ছুরসে অনিক্খমন্তে ন উচ্ছূনি ছড্ডেত্বা গচ্ছতি, যথা ৰা চোরে গহেত্বা তেহি কতকম্মং জানিতুকামো দ্বত্তিপ্পহারমত্তেন তেসু তমত্থং অকথেন্তেসু ন তে মুঞ্চতি, যথা ৰা পন গোদম্মকো গোণং দমেতুকামো ধুরে তং যোজেত্বা একৰারং দ্বিৰারং তস্মিং পথেন অগচ্ছন্তে ন ৰিস্সজ্জেতি, যথা <a name="M2.0356"></a> চ দধিং মন্থেত্বা নৰনীতং গহেতুকামো দধিকলসিযং মন্থং পক্খিপিত্বা সকিং, দ্বিক্খত্তুং ৰা মন্থস্স ভমনমত্তেন নৰনীতে অনুপ্পজ্জন্তে ন দধিং ছড্ডেতি, যথা ৰা পন মচ্ছে পচিত্বা খাদিতুকামো একৰারং দ্বিৰারং অগ্গিদানমত্তেন মচ্ছেসু অপচ্চন্তেসু ন তে ছড্ডেতি। ‘‘অথ খো নং পুনপ্পুনং পরিমজ্জতী’’তি এত্থ ৰুত্তনযানুসারেন ‘‘অথ খো নং উচ্ছুযন্তে পুনপ্পুনং উপ্পীল়েতী’’তিআদিনা সব্বত্থ উপমত্থো যোজেতব্বো।</p>
<p class="subhead">অরূপধম্মানং উপট্ঠানাকারকথাৰণ্ণনা</p>
<p class="bodytext"><a name="para670"></a><span class="paranum">৬৭০</span>. আকিরীযন্তি <a name="V2.0334"></a> অভিমুখা হোন্তি এতেহীতি আকারা, অরূপধম্মানং উপট্ঠানস্স মুখভূতা ফুসনানুভৰনৰিজাননপ্পকারাতি আহ <span class="bld">‘‘অরূপধম্মা তীহি আকারেহি উপট্ঠহন্তী’’</span>তিআদি। আরম্মণে পৰত্তমানেসু চিত্তচেতসিকেসু অসতিপি পুব্বাপরিযে ফুসনলক্খণো ফস্সো, তত্থ সব্বপঠমং অভিনিপতন্তো ৰিয হোতীতি ৰুত্তং <span class="bld">‘‘পঠমাভিনিপাতো ফস্সো’’</span>তি। তেনস্স ফুসনাকারেন সুপাকটভাৰেন উপট্ঠানং দস্সেতি। ফস্সে পন উপট্ঠিতে যস্মিং আরম্মণে সো ফস্সো, তস্স অনুভৰনলক্খণা ৰেদনা, সঞ্জাননলক্খণা সঞ্ঞা, আযূহনলক্খণা চেতনা, পটিৰিজাননলক্খণং ৰিঞ্ঞাণন্তি ইমেপি পাকটা হোন্তীতি আহ <span class="bld">‘‘তংসম্পযুত্তা ৰেদনা’’</span>তিআদি। এৰং সলক্খণসঙ্খেপতো চতুধাতুৰৰত্থানৰসেন ফস্সমুখেন অরূপপরিগ্গহং দস্সেত্বা ইদানি ৰিত্থারতো চতুধাতুৰৰত্থানৰসেন তং দস্সেতুং <span class="bld">‘‘তথা কেসে’’</span>তিআদি ৰুত্তং। তত্থ <span class="bld">কেসে পথৰীধাতূ</span>তি কেসসঙ্খাতে পথৰীকোট্ঠাসে পথৰীধাতু। লক্খণৰিভত্তিতো হি ধাতুৰৰত্থানদস্সনমেতং।</p>
<p class="bodytext">পুনপি দ্বিন্নং ধাতুৰৰত্থানানং ৰসেন ৰেদনামুখেন অরূপপরিগ্গহং দস্সেতুং <span class="bld">‘‘একস্সা’’</span>তিআদি ৰুত্তং। তত্থ <span class="bld">তস্স রসানুভৰনকৰেদনা</span>তি থদ্ধভাৰসঙ্খাতস্স ফোট্ঠব্বসভাৰস্স অনুভৰনৰসেন পৰত্তৰেদনা।</p>
<p class="bodytext"><span class="bld">অপরস্সা</span>তি এত্থাপি ৰুত্তনযেনেৰ সম্বন্ধো ৰেদিতব্বো। তত্থ <span class="bld">আরম্মণপটিৰিজানন</span>ন্তি থদ্ধতাসঙ্খাতফোট্ঠব্বারম্মণপটিৰিজাননং। কাযদ্বারাভিনিহতং, কেৰলং ৰা মনোদ্বারিকজৰনৰিঞ্ঞাণমাহ। তঞ্হি ‘‘পথৰীধাতু <a name="M2.0357"></a> কক্খল়লক্খণা’’তি পটিৰিজানাতি, ইতরং পন কক্খল়লক্খণপটিৰিজাননমত্তমেৰাতি।</p>
<p class="bodytext"><span class="bld">এতেনেৰ উপাযেনা</span>তি য্বাযং সলক্খণসঙ্খেপতো, সলক্খণৰিভত্তিতো চ ধাতুৰৰত্থানৰসেন রূপপরিগ্গহং দস্সেত্বা তত্থ ঠিতস্স ফস্সাদিমুখেন অরূপপরিগ্গণ্হনুপাযো দস্সিতো, এতেনেৰ উপাযেন। <span class="bld">কম্মসমুট্ঠানকেসে</span>তি চতুসমুট্ঠানকেসতো নিদ্ধারিতে কম্মসমুট্ঠানকেসে। <span class="bld">কক্খল়লক্খণাতিআদিনা নযেনা</span>তি <span class="bld">আদি</span>-সদ্দেন ন কেৰলং ‘‘পগ্ঘরণলক্খণা আপোধাতূ’’তিআদিনা লক্খণৰিসেসেন সদ্ধিং ধাত্বন্তরানিযেৰ, অথ খো একসমুট্ঠানাদিভেদানি কোট্ঠাসন্তরানিপীতি <a name="V2.0335"></a> দট্ঠব্বং। তেনেৰাহ <span class="bld">‘‘দ্বাচত্তালীসায ধাতুকোট্ঠাসেসূ’’</span>তি। <span class="bld">সব্বং নযভেদং অনুগন্ত্বা</span>তি য্বাযং দ্বাচত্তালীসায ধাতুকোট্ঠাসেসু পথৰীধাতুআদীনং লক্খণাদিতো ৰৰত্থাপনৰসেন নানাৰিধো রূপপরিগ্গহনযো ৰুত্তো, তং সব্বং নযভেদং নযৰিসেসং অনুগন্ত্বা, চক্খুধাতুআদীসু রূপপরিগ্গহমুখেসু অরূপপরিগ্গহদস্সনৰসেন যোজনা কাতব্বাতি অধিপ্পাযো। তত্রিদং যোজনামুখমত্তদস্সনং – একস্স তাৰ ‘‘চক্খুধাতু রূপাভিঘাতারহভূতপ্পসাদলক্খণা, দট্ঠুকামতানিদানকম্মসমুট্ঠানভূতপ্পসাদলক্খণা ৰা’’তিআদিনা (ধ॰ স॰ অট্ঠ॰ ৬০০) নযেন ধাতুযো পরিগ্গণ্হন্তস্স ‘‘পঠমাভিনিপাতো ফস্সো, তংসম্পযুত্তা ৰেদনা’’তি সব্বং যোজেতব্বং। তথা ‘‘যথাৰুত্তলক্খণায চক্খুধাতুযা রসানুভৰনকৰেদনা ৰেদনাক্খন্ধো’’তিআদি যোজেতব্বং। তথা ‘‘যথাৰুত্তলক্খণা চক্খুধাতূ’’তি, ‘‘আরম্মণপটিৰিজাননং ৰিঞ্ঞাণং ৰিঞ্ঞাণক্খন্ধো’’তিআদিনা সব্বং যোজেতব্বং। আযতনাদিৰসেন রূপপরিগ্গহমুখেসুপি এসেৰ নযো।</p>
<p class="bodytext"><a name="para671"></a><span class="paranum">৬৭১</span>. যথা নাম হেট্ঠিমঝানং সুভাৰিতং ৰসীভাৰং পাপিতমেৰ উপরিঝানস্স পাদকং পদট্ঠানং হোতি, ন পটিলদ্ধমত্তং, এৰং রূপপরিগ্গহো সুৰিসুদ্ধো নিজ্জটো নিগ্গুম্বো এৰ অরূপপরিগ্গহস্স পাদকং পদট্ঠানং হোতি, ন অৰিসুদ্ধো, তস্মা রূপারূপস্স একদেসেপি অনুপট্ঠিতে সো অৰিসুদ্ধো এৰ নাম হোতি, পগেৰ বহূসু অনুপট্ঠিতেসূতি দস্সেন্তো আহ <span class="bld">‘‘সচে হী’’</span>তিআদি। <span class="bld">পব্বতেয্যা গাৰী ৰিয</span> বালা অব্যত্তা অখেত্তঞ্ঞূ।</p>
<p class="bodytext"><span class="bld">খগ্গেনা</span>তি <a name="M2.0358"></a> খগ্গগ্গেন। <span class="bld">সমুগ্গ</span>ন্তি মঞ্জূসাসদিসং মহাসমুগ্গং। অপরিগ্গহিতকম্মট্ঠানস্স অৰিভত্তং ৰিয উপট্ঠহন্তম্পি নামরূপং ৰিভত্তসভাৰমেৰ, তস্স চ ৰিভাগো কম্মট্ঠানপরিগ্গহেসু পাকটো হোতীতি চ দস্সনত্থং সমুগ্গৰিৰরণং, যমকতালকন্দফালনঞ্চ নিদস্সনভাৰেন ৰুত্তং। যমকতালকন্দঞ্হি ভিন্নসন্তানম্পি অভিন্নং ৰিয উপট্ঠাতি, এৰং রূপারূপধম্মাতি। <span class="bld">সব্বেপি তেভূমকে ধম্মে নামঞ্চ রূপঞ্চাতি দ্বেধা ৰৰত্থপেতী</span>তি এত্থ কিঞ্চাপি সব্ব-সদ্দো অনৰসেসপরিযাদাযকো, নামরূপভাৰো পন অঞ্ঞমঞ্ঞৰিধুরোতি ন তদুভযং সমুদাযৰসেন পরিসমাপযেতব্বং, তস্মা ‘‘যদেত্থ নমনলক্খণং, তং নামং। যং রুপ্পনলক্খণং, তং রূপ’’ন্তি এৰং দ্বেধা ৰৰত্থপেতীতি অত্থো। এৰং ৰৰত্থপেন্তোযেৰ চ তদুভযৰিনিমুত্তস্স তেভূমকধম্মেসু কস্সচি ধম্মস্স অভাৰতো ‘‘সব্বেপি তেভূমকধম্মে নামঞ্চ রূপঞ্চাতি দ্বেধা ৰৰত্থপেতী’’তি ৰুচ্চতি। ‘‘নামঞ্চ রূপঞ্চা’’তি এতেনেৰ <a name="V2.0336"></a> তস্স দুৰিধভাৰে সিদ্ধে ‘‘দ্বেধা ৰৰত্থপেতী’’তি ইদং নামরূপৰিনিমুত্তস্স অঞ্ঞস্স অভাৰদস্সনত্থং। তেনেৰাহ <span class="bld">‘‘নামরূপমত্ততো উদ্ধ’’</span>ন্তিআদি। ‘‘সব্বেপি তেভূমকে ধম্মে’’তি পন সব্বগ্গহণঞ্চেত্থ সম্মসমনুপগস্স ধম্মস্স অনৰসেসেতব্বতায ৰুত্তং। তঞ্হি অনৰসেসতো পরিঞ্ঞেয্যং একংসতো ৰিরজ্জিতব্বং, ততো চ চিত্তং ৰিরাজযং পমোচেতব্বং। তেনাহ ভগৰা –</p>
<p class="indent">‘‘সব্বং, ভিক্খৰে, অনভিজানং অপরিজানং তত্থ চিত্তং অৰিরাজযং অপ্পজহং অভব্বো দুক্খক্খযায। সব্বঞ্চ খো, ভিক্খৰে, অভিজানং পরিজানং তত্থ চিত্তং ৰিরাজযং পজহং ভব্বো দুক্খক্খযাযা’’তি (সং॰ নি॰ ৪.২৬-২৭)।</p>
<p class="bodytext">যদি তেভূমকং ধম্মজাতং অনৰসেসতো গহিতং ‘‘নামরূপ’’ন্তি, যং ইতো বাহিরকেহি পদত্থভাৰেন পরিকপ্পিতং, সেয্যথিদং – পকতিআদি দ্রব্যাদি জীৰাদি কাযাদি। তত্থ কথং পটিপজ্জিতব্বন্তি? উম্মত্তকৰিপল্লাসসদিসে অসম্মাসম্বুদ্ধপৰেদিতে কা তত্থ অঞ্ঞা পটিপত্তি অঞ্ঞত্র অজ্ঝুপেক্খনতো। অথ ৰা তেপি নামরূপন্তোগধভাৰাভাৰৰসেন নিচ্ছিতা এৰাতি ৰেদিতব্বা। কথং? পকতি, মহা, অহংকারো, তম্মত্তানি, ইন্দ্রিযানি, ভূতানি, পুরিসোতি এতে পকতিআদযো। তত্থ সমভাৰেন পৰত্তমানানং সত্তরজতমসঙ্খাতানং সুখদুক্খমোহানং সমুদাযো <span class="bld">পকতি, পধান</span>ন্তি চ ৰুচ্চতি। সত্তমত্তসম্পৰেদনীযো <span class="bld">মহা,</span> বুদ্ধীতি কেচি। সত্তরজাদীসু <a name="M2.0359"></a> অভিমানো <span class="bld">অহংকারো,</span> অস্মিমত্তাতি কেচি। সদ্দফস্সরূপরসগন্ধা <span class="bld">তম্মত্তানি</span> অঞ্ঞমঞ্ঞৰিসিট্ঠানং পথৰীআদীনং একুত্তরতাদস্সনতো একুত্তরানি তম্মত্তানীতি ৰিজ্ঝৰাসিএকলক্খণেহি তম্মত্তেহি একলক্খণা ৰিসেসা সজিযন্তি, সুখুমভাৰেন পন নেসং সম্পৰেসনতো একুত্তরতাতি কেচি। সোতাদীনি পঞ্চ সৰনাদিৰুত্তিকানি <span class="bld">বুদ্ধিন্দ্রিযানি,</span> ৰচনাদানৰিচরণুস্সগ্গানন্দকিচ্চানি ৰাচাদীনি পঞ্চ <span class="bld">কম্মিন্দ্রিযানি</span>। মনো অন্তোকরণং, ইতরং বাহিরকরণং। গন্ধাদীহি আরদ্ধানি পথৰীউদকঅগ্গিৰাযুআকাসানি <span class="bld">ভূতানি,</span> চেতনাসভাৰো <span class="bld">পুরিসো</span>তি এৰং পকতিআদীনি সরূপতো ৰেদিতব্বানি।</p>
<p class="bodytext">তত্থ হি <span class="bld">পকতি</span> তাৰ সুখদুক্খমোহমত্ততায নামং, সমৰিসমভাৰাপত্তিতো অনিচ্চা, দুক্খা, সঙ্খতা চ আপন্না। <span class="bld">মহা</span>পি ‘‘তস্মা অলিঙ্গতো লিঙ্গৰিসেসামত্তো মহা উপ্পজ্জতী’’তি ৰচনতো, বুদ্ধিভাৰানুজাননতো চ নামং, অনিচ্চং, সঙ্খতমেৰ চ আপন্নং। ‘‘তস্মা <a name="V2.0337"></a> মহতো ছ ৰিসেসা সজিযন্তী’’তি সক্কতে ৰচনতো ‘‘অস্মী’’তি গহণনিমিত্তভাৰানুজাননেন <span class="bld">অহংকারো</span> অভিমানোতি কত্বা নামং, ততো এৰ অনিচ্চসঙ্খতভাৰাপত্তি চস্স সিদ্ধা। ইতরং <span class="bld">তম্মত্তপঞ্চকং</span> গন্ধরসরূপফস্সসদ্দভাৰানুজাননতো রূপং, অরূপন্তি পন কাপিলানং মিচ্ছাভিনিৰেসমত্তং। তে হি সোল়স ৰিসেসা পঞ্চ ভূতানি, একাদসিন্দ্রিযানি ভূতেহি ভূতৰিসেসানীতি গন্ধাদিতম্মত্তেহি তন্নিস্সযানি পথৰীআপোতেজোৰাযোআকাসসঙ্খাতানি ভূতানি ইচ্ছিতানি। ‘‘তব্বিসেসা চ নানাজাতিকা অহংকারতো চ ইন্দ্রিযানী’’তি ৰচনতো সোতকাযচক্খুজিব্হাঘানৰাচাপাণিপাদপাযূপত্থানি চেৰ মনো চাতি <span class="bld">একাদসিন্দ্রিযানি</span>।</p>
<p class="bodytext">তত্থ <span class="bld">মনো</span> নামং, ইতরানি সব্বানি রূপং। <span class="bld">ৰাচা</span>তি চেত্থ অত্থাৰজোতকস্স অক্খরসমুদাযস্স গহণং। ইমেসং পন ধম্মিনো ধম্মস্স অনঞ্ঞত্থস্স ইচ্ছিতত্তা সিদ্ধাৰ অনিচ্চতা পরিণামপক্খে, অভিব্যত্তিপক্খেপি যদি তব্বিসযঞাণুপ্পাদেন অভিব্যঞ্জনং সিদ্ধাৰ অনিচ্চতা, অথ ততো পুব্বেপি ঞাণং অত্থেৰ। অক্খব্যত্তিৰাদো পন সিযাতি ইদমেত্থ দিসামত্তং। দ্রব্যগুণকম্মসামঞ্ঞৰিসেসসমৰাযা <span class="bld">দ্রব্যাদিকা</span>। তত্থ পথৰী আপো <a name="M2.0360"></a> তেজো ৰাযু আকাসো কালো দিসা অত্তা মনোতি নৰ <span class="bld">দ্রব্যানি</span>। সদ্দ রূপ রস গন্ধ ফস্স সঙ্খা পরিমাণানি পুথূত্ব সংযোগ ৰিযোগ পরত্বা পরত্ব বুদ্ধি সুখ দুক্খ ইচ্ছা দোস পযত্ত গুরুত্ব দ্রৰত্ব স্নেহ ৰেগা সঙ্খারা দিট্ঠা চেতি এৰমেতে তেৰীসতি <span class="bld">গুণা</span>। উক্খেপনং অৰক্খেপনমাকুচনং পসারণং গমনমিতি পঞ্চ <span class="bld">কম্মানি</span>। অঞ্ঞমঞ্ঞৰিসিট্ঠেসু অৰিসিট্ঠমভিধানং পচ্চযো হোতি। সং-ইতি যতো দ্রব্যগুণকম্মেসু সা অত্থি এৰাতি এতং <span class="bld">মহাসামঞ্ঞং</span>। পথৰীআদীসু অনুৰত্তিব্যাৰুত্তিবুদ্ধিনিমিত্তং দ্রব্যত্বাদি, তং যথা দ্রব্যত্ব গুণত্ব কম্মত্ব ঘটত্বাদি, এসো <span class="bld">সামঞ্ঞৰিসেসো</span>। ইহ তন্তেসু পটো, কপালেসু ঘটোতি ইহেতি যতো হেতুহেতুফলানং সম্বন্ধো সমৰাযোতি ৰুত্তো, <span class="bld">সমৰাযো</span>তি এৰমেতে <span class="bld">দ্রব্যাদিকা</span>।</p>
<p class="bodytext">তত্থ পথৰী আপ তেজ ৰাযূ ভূতরূপং, আকাসং তেসং অভাৰমত্তং, পরিচ্ছেদো ৰা, চন্দসূরিযাদিপরিৰত্তনং, ধম্মপ্পৰত্তিঞ্চ উপাদায পঞ্ঞত্তিমত্তং <span class="bld">কালো</span>। তথা <span class="bld">দিসা, অত্তা</span> চ। <span class="bld">মনো</span> নামং। <span class="bld">সদ্দরূপরসগন্ধা</span> রূপমেৰ। তথা <span class="bld">ফস্সো</span> ভূতত্তযসভাৰতো। <span class="bld">সঙ্খা</span> একাদিকা তং তং উপাদায পঞ্ঞত্তিমত্তং। তথা অৰযৰসমুদাযে গুণৰিসেসৰসেন, সণ্ঠানৰিসেসৰসেন ৰা মহন্তং দীঘং, তব্বিপরিযাযতো অণু রস্সন্তি ভিন্নলক্খণদেসেসু <span class="bld">পুথুত্ব</span>ন্তি। ভিন্নদেসজানং সহভাৰে <span class="bld">সংযোগো</span>তি। তদপাযে <span class="bld">ৰিযোগো</span>তি। সমানদিসাদেসগতানং রূপানং মহদব্বন্তরানং ৰসেন পরমপরন্তি <a name="V2.0338"></a> পঞ্ঞত্তিমত্তং। <span class="bld">বুদ্ধিসুখদুক্খইচ্ছাদোসপযত্তা</span> নামমেৰ। <span class="bld">গুরুত্ব দ্রৰত্ব স্নেহৰেগা</span> রূপধম্মানং পৰত্তিৰিসেসতো গহেতব্বাকারা। ইতরো <span class="bld">সঙ্খারো</span> ঞাণস্স পৰত্তিৰিসেসো। <span class="bld">অদিট্ঠো</span>পি ধম্মাধম্মভাৰতো নামমেৰ। <span class="bld">উক্খেপনং অৰক্খেপনং আকুচনং পসারণং গমন</span>ন্তি রূপধম্মানং পৰত্তিমত্তং। সদিসাসদিসতাযং সামঞ্ঞৰিসেসসঞ্ঞা, অযুত্তসম্বন্ধে সমৰাযসমঞ্ঞাতি দ্রব্যাদীনম্পি নামরূপন্তোগধতা দট্ঠব্বা।</p>
<p class="bodytext">জীৰাজীৰবন্ধ পুঞ্ঞ পাপাসৰ সংৰরনিজ্জরৰিমোক্খা <span class="bld">জীৰাদিকা</span>। তত্থ <span class="bld">জীৰো</span>তি অত্তা। পুগ্গলধম্মাধম্মাকাসকালেসু <span class="bld">অজীৰসঞ্ঞা</span>। তেসু সদ্দফস্সরূপরসগন্ধসণ্ঠানবন্ধভেদসুখুমপরঅপরাঘাতপ্পভাচ্ছাযোজ্জাকতমানি পুগ্গললক্খণন্তি <span class="bld">পুগ্গলো</span> রূপং রূপধম্মানং পৰত্তিআকারমত্ততো। <span class="bld">ধম্মাধম্মা</span> জীৰপুগ্গলানং গতিট্ঠিতিমত্ততায তদৰিসিট্ঠা <a name="M2.0361"></a>। <span class="bld">আকাসকালা</span> পঞ্ঞত্তিমত্তং। <span class="bld">বন্ধো</span> ‘‘কম্মপুগ্গলন্তরসংযোগো’’তি ৰচনতো তেহি অনঞ্ঞো। <span class="bld">পুঞ্ঞপাপানি</span> নামন্তি পাকটমেৰ। ‘‘কম্মপুগ্গলানমাসৰো’’তি ৰচনতো পুঞ্ঞাপুঞ্ঞসম্ভৰে আসৰসমঞ্ঞাতি ততো অৰিসিট্ঠো <span class="bld">আসৰো</span>। ‘‘আসৰনিরোধো সংৰরো’’তি ৰচনতো পটিপক্খেন পুঞ্ঞাপুঞ্ঞনিরোধো <span class="bld">সংৰরো</span>। ‘‘কম্মফলপ্পৰত্তিযা পকতিযা অপ্পৰত্তি নিজ্জরো’’তি ৰচনতো ৰিপাকনিরোধনিমিত্তং <span class="bld">নিজ্জরো। মোক্খো</span>পি ‘‘সব্বকম্মৰিমোক্খো’’তি ৰচনতো কম্মপুগ্গলজীৰৰিযোগো। তত্থ <span class="bld">কম্মপুগ্গলানং</span> সদ্দাদিলক্খণতায রূপমত্ততা পুঞ্ঞাপুঞ্ঞমত্ততায অরূপতা। <span class="bld">জীৰো</span> চ অরূপমত্তমেৰাতি অযং দ্রব্যমোক্খো। ভাৰমোক্খো পন জীৰস্স রাগাদিভাৰাপরিণামো রাগাদযো নামমেৰাতি জীৰাদযোপি নামরূপন্তোগধা এৰ।</p>
<p class="bodytext">কাযপ্পৰত্তিগতিজাতিবন্ধাপৰগ্গা <span class="bld">কাযাদিকা</span>। তত্থ পথৰীআপতেজৰাযুঅত্তসুখদুক্খেসু <span class="bld">কাযসমঞ্ঞা</span>। তদৰিসিট্ঠা পৰত্তিগতিজাতিবন্ধাপৰগ্গা, ‘‘ভাৰোতি অত্থো, কাযোতি অনত্থন্তর’’ন্তি ৰচনতো কাযতো অঞ্ঞং কিঞ্চি নত্থি। ‘‘পৰত্তিসঞ্ঞা কিরিযাসংযোগৰিভাগেসূ’’তি ৰচনতো গতিআদিপ্পকারেন পৰত্তা পথৰীআদযো এৰ <span class="bld">পৰত্তি</span> উপচারো। ‘‘তস্মিং অনত্থন্তর’’ন্তি ৰচনতো কাযতো অনঞ্ঞা সুরমনুজপেততিরচ্ছাননরকূপপত্তিযো <span class="bld">গতিযো</span>। তাসু পুরিমাপুরিমাৰিসিট্ঠো গতীসু জাতস্স নিচ্ছযোপি পৰত্তিমত্তন্তি ততো অনঞ্ঞা কণ্হনীলরত্তপীতসুক্কঅতিসুক্কসঙ্খাতা <span class="bld">জাতিযো</span>। তা উত্তরুত্তরৰিসিট্ঠা অঞ্ঞাণমোহরাগদোসতত্বাসন্দস্সনপ্পাযা <span class="bld">সুক্কজাতি,</span> অন্তা অচ্চন্তৰিমুত্তা অৰগাহিতত্বা চাতি <span class="bld">সুক্কজাতি</span> <a name="V2.0339"></a>। ‘‘দোসেসু বন্ধসমঞ্ঞা’’তি ৰচনতো অঞ্ঞাণাদিলক্খণস্স <span class="bld">বন্ধস্স</span> জীৰতো অনঞ্ঞতা। অঞ্ঞাণাদিদোসাভাৰতো অপৰগ্গসিদ্ধীতি <span class="bld">কাযাদযোপি</span> নামরূপমত্তমেৰ।</p>
<p class="bodytext">যোপি তত্থ তত্থ ‘‘পুরিসো অত্তা জীৰো’’তিআদিপরিযাযেহি ৰুত্তো অত্তপদত্থো, সোপি যথারহং নামরূপমত্তং উপাদায পঞ্ঞত্তো, নামরূপমত্তমেৰ ৰা। তেন ৰুত্তং ‘‘তেপি নামরূপন্তোগধভাৰাভাৰৰসেন নিচ্ছিতা এৰা’’তি।</p>
<p class="subhead">সম্বহুলসুত্তন্তসংসন্দনাকথাৰণ্ণনা</p>
<p class="bodytext"><a name="para672"></a><span class="paranum">৬৭২</span>. <span class="bld">সো</span>তি <a name="M2.0362"></a> সো ৰিপস্সনাকম্মিকো যোগাৰচরো। <span class="bld">এৰ</span>ন্তি ৰুত্তপ্পকারপরামসনং। <span class="bld">যাথাৰসরসতো</span>তি যথাভূতসভাৰতো। নামরূপং ৰৰত্থপেত্বা এতমত্থং সংসন্দেত্বা ৰৰত্থপেতীতি সম্বন্ধো। <span class="bld">লোকসমঞ্ঞাযপি পহানত্থায,</span> পগেৰ ‘‘সত্তো জীৰো’’তি পৰত্তনকমিচ্ছাভিনিৰেসস্সাতি অধিপ্পাযো। নামরূপমত্ততায অৰিনিচ্ছতত্তা, সন্তানাদিঘনভেদস্স চ অকতত্তা অভিনিৰেসেন ৰিনা সমূহেকত্তগ্গহণৰসেন ‘‘সত্তো’’তি পৰত্তো সম্মোহো <span class="bld">সত্তসম্মোহো</span>। তস্স ৰিক্খম্ভনা <span class="bld">অসম্মোহভূমি। সম্বহুলসুত্তন্তৰসেনা</span>তি ‘‘যথাপী’’তিআদিনা ইধ ৰুত্তানং, অৰুত্তানঞ্চ ‘‘রূপঞ্চ হিদং, মহালি, অত্তা অভৰিস্স, নযিদং রূপং আবাধায সংৰত্তেয্যা’’তি (সং॰ নি॰ ৩.৫৯; মহাৰ॰ ২০) এৰমাদিনা সম্বহুলানং সুত্তন্তানং ৰসেন। ‘‘নামরূপমত্তমেৰা’’তিআদিনা ৰুত্তমেৰত্থং সন্ধাযাহ <span class="bld">‘‘এতমত্থ’’</span>ন্তি।</p>
<p class="bodytext"><span class="bld">অঙ্গসম্ভারা</span>তি অঙ্গসম্ভারহেতু। তন্নিমিত্তং তং অমুঞ্চিত্বা সতি এৰ তস্মিং <span class="bld">‘‘সত্তো’’</span>তি ৰোহারো।</p>
<p class="bodytext"><span class="bld">অগারন্ত্বেৰা</span>তি যথা কট্ঠাদীনি পটিচ্চ উপাদায তেসং নামং ৰিস্সজ্জেত্বা অগারমিচ্চেৰ সঙ্খং সমঞ্ঞং গচ্ছতি, এৰং অট্ঠিআদীনি পটিচ্চ উপাদায তেসং নামং ৰিস্সজ্জেত্বা রূপং সরীরমিচ্চেৰ সঙ্খং গচ্ছতীতি যোজনা।</p>
<p class="bodytext"><span class="bld">দুক্খমেৰ সম্ভোতী</span>তি দুক্খদুক্খতাদিভেদং তিৰিধং দুক্খমেৰ সম্ভৰতি, যথাপচ্চযং উপ্পজ্জতি, তদেৰ দুক্খং খণট্ঠিতিপবন্ধট্ঠিতিৰসেন তিট্ঠতি চেৰ খণনিরোধআযুক্খযনিরোধাদিৰসেন <a name="V2.0340"></a> নিরুজ্ঝতি চাতি অত্থো। ইদানি দুক্খমেৰাতি এৰকারেন নিৰত্তিতমত্থং দস্সেতুং <span class="bld">‘‘নাঞ্ঞত্রা’’</span>তিআদি ৰুত্তং। তস্সত্থো – যথাৰুত্তং দুক্খং ঠপেত্বা ততো অঞ্ঞং কিঞ্চি ধম্মজাতং ন সম্ভৰতি, যো ‘‘সত্তো’’তি ৰা ‘‘জীৰো’’তি ৰা ৰুচ্চেয্য, সব্বেন সব্বং অভাৰা কুতো তস্স নিরোধোতি।</p>
<p class="subhead">উপমাহিনামরূপৰিভাৰনাকথাৰণ্ণনা</p>
<p class="bodytext"><a name="para673"></a><span class="paranum">৬৭৩</span>. <span class="bld">একেনাকারেন সণ্ঠিতেসূ</span>তি যেন পকারেন অক্খাদীসু সন্নিৰিট্ঠেসু রথসমঞ্ঞা, তেন একেন আকারেন সমৰট্ঠিতেসু একজ্ঝং রাসিকতেসু <a name="M2.0363"></a>। <span class="bld">এৰমেৰ</span>ন্তি সন্নিৰেসৰিসিট্ঠে অৰযৰসমুদাযে সন্তানৰসেন পৰত্তমানে যথা ‘‘রথো গেহং মুট্ঠি ৰীণা সেনা নগরং রুক্খো’’তি ৰোহারমত্তং, পরমত্থতো পন রথাদি নাম কিঞ্চি নত্থি, এৰমেৰং। <span class="bld">উপাদানক্খন্ধেসূ</span>তি উপাদানক্খন্ধসঞ্ঞিতেসু রূপারূপধম্মেসু সমুদিতেসু সন্তানৰসেন পৰত্তমানেসু ‘‘সত্তো জীৰো’’তি ৰোহারমত্তং, পরমত্থতো পন সত্তো ৰা জীৰো ৰা নত্থীতি যাথাৰতো জাননং। ইদং <span class="bld">যথাভূতদস্সনং</span> ‘‘দিট্ঠিৰিসুদ্ধী’’তি ৰুচ্চতি।</p>
<p class="bodytext"><a name="para674"></a><span class="paranum">৬৭৪</span>. <span class="bld">তস্সা</span>তি সত্তোতি গহিতস্স অত্তনো। <span class="bld">ৰিনাস</span>ন্তি নিরুদ্ধস্স ৰিনাসং। <span class="bld">অৰিনাস</span>ন্তি অৰিনস্সনং, নিচ্চতন্তি অত্থো। দ্বযৰসেনেৰ হি অত্তৰাদিনো ঠিতা, সস্সতো অত্তা, উচ্ছিজ্জতীতি ৰা, একচ্চসস্সতৰাদোপি এত্থেৰ সমৰরুদ্ধোতি। <span class="bld">অৰিনাসং অনুজানন্তো</span>তি বুদ্ধিআদীনং ধম্মানং ৰিনাসং ইচ্ছন্তোপি ‘‘ধম্মী নিচ্চো কূটট্ঠো’’তি অত্তনো ৰিনাসাভাৰং অনুজানন্তো। <span class="bld">সস্সতে</span>তি সস্সতগাহে। <span class="bld">পততি</span> কতৰিনাসঅকতব্ভাগমাদিদোসপ্পসঙ্গতোতি অধিপ্পাযো। <span class="bld">খীরন্বযস্সা</span>তি খীরস্স অন্বযভূতস্স, ফলভূতস্সাতি অত্থো। <span class="bld">তদন্বযস্সা</span>তি তস্স অত্তনো অন্বযভূতস্স <span class="bld">অঞ্ঞস্স</span> কস্সচি <span class="bld">অভাৰতো। ওলীযতি নামা</span>তি ‘‘সস্সতো অত্তা’’তি অভিনিৰেসেন ভৰাভিরতো হুত্বা ভৰনিরোধতো সঙ্কোচনং আপজ্জন্তো ভৰেযেৰ নিলীযতি নাম। <span class="bld">অতিধাৰতি নামা</span>তি তত্থ তত্থেৰ হি ভৰে অত্তা উচ্ছিজ্জতীতি উচ্ছেদৰাদী ‘‘উচ্ছিজ্জতি অত্তা’’তি গণ্হন্তো পরং মরণা সন্তং ভৰং ‘‘নত্থী’’তি অতিক্কমন্তো অতিধাৰতি নামাতি ৰদন্তি। কিলেসনিরোধে পন কম্মস্স অৰিপচ্চনতো ভৰনিরোধে ইচ্ছিতব্বে তথা অগ্গহেত্বা ‘‘তং তং ভৰৰিসেসং আগম্ম অত্তা উচ্ছিজ্জতীতি এৰং ভৰনিরোধো হোতী’’তি গণ্হন্তো তং অতিধাৰতি নাম।</p>
<p class="bodytext"><span class="bld">পরিযুট্ঠিতা</span>তি <a name="V2.0341"></a> অভিভূতা। <span class="bld">চক্খুমন্তো</span>তি যথাভূতদস্সনসঙ্খাতেন ঞাণচক্খুনা চক্খুমন্তো।</p>
<p class="bodytext">কামভৰাদিভেদো ভৰো আরমিতব্বট্ঠেন আরামো এতেসন্তি <span class="bld">ভৰারামা</span>। তস্মিং ভৰে রতা অভিরতাতি <span class="bld">ভৰরতা</span>। ভৰে সম্মোদং আপন্নাতি <span class="bld">ভৰসম্মুদিতা</span>। তীহিপি পদেহি ভৰস্সাদগধিততাৰ ৰুত্তা। <span class="bld">চিত্তং ন পক্খন্দতী</span>তি ভৰস্সাদগধিতত্তা এৰ ভৰনিরোধাৰহে ধম্মে চিত্তং ন <a name="M2.0364"></a> অনুপ্পৰিসতি। <span class="bld">নপ্পসীদতী</span>তি ন ওকপ্পতি। <span class="bld">ন সন্তিট্ঠতী</span>তি ন পতিট্ঠহতি। <span class="bld">নাধিমুচ্চতী</span>তি ন অধিমুচ্চতি।</p>
<p class="bodytext"><span class="bld">অট্টীযমানা</span>তি দুক্খাপিযমানা। <span class="bld">হরাযমানা</span>তি লজ্জমানা। <span class="bld">জিগুচ্ছমানা</span>তি হীল়েন্তা। <span class="bld">ৰিভৰ</span>ন্তি উচ্ছেদং। <span class="bld">অভিনন্দন্তী</span>তি ৰুত্তঅভিনন্দনাকারদস্সনং <span class="bld">‘‘যতো কির ভো’’</span>তিআদি।</p>
<p class="bodytext"><span class="bld">ভূত</span>ন্তি খন্ধপঞ্চকং। তঞ্হি যথাসকং পচ্চযেহি জাতত্তা, পরমত্থতো ৰিজ্জমানত্তা চ ভূতন্তি ৰুচ্চতি। <span class="bld">ভূততো</span>তি যথাভূতসভাৰতো, সলক্খণতো, সামঞ্ঞলক্খণতো চ।</p>
<p class="bodytext"><a name="para675"></a><span class="paranum">৬৭৫</span>. এৰং সত্তগাহতো অৰলীযনাতিধাৰনদোসে, যথাভূতদস্সনতো নিব্বিদাদিগুণে চ সুত্তৰসেনেৰ দস্সেত্বা ইদানি নামরূপমত্তেপি গমনাদিঅত্তকিচ্চসিদ্ধিং দস্সেতুং <span class="bld">‘‘তস্মা’’</span>তিআদি ৰুত্তং। তত্থ <span class="bld">তস্মা</span>তি যস্মা ‘‘অস্মী’’তি ৰা ‘‘অহ’’ন্তি ৰা গাহস্স ৰত্থুভূতো সত্তো নাম নত্থি, পরমত্থতো নামরূপমত্তমেৰ, তস্মা। সচে কোচি অত্তা নাম নত্থি, কথমিধ নামরূপমত্তে গমনাদিঅত্তকিচ্চসিদ্ধীতি চোদনং সন্ধাযাহ <span class="bld">‘‘দারুযন্ত’’</span>ন্তিআদি। <span class="bld">‘‘খাযতী’’</span>তি এতেন যথা নিজ্জীৰে দারুমযযন্তে অব্ভন্তরে ৰত্তমানস্স জীৰস্স ৰসেন সঈহস্স সব্যাপারস্স ৰিয উপট্ঠানমত্তং পচ্চযৰিসেসতো, এৰং নিজ্জীৰে নামরূপমত্তে পচ্চযৰিসেসতো গমনাদিঅত্তকিচ্চসিদ্ধীতি সঈহস্স সব্যাপারস্স ৰিয উপট্ঠানন্তি দস্সেতি।</p>
<p class="bodytext"><span class="bld">সচ্চতো</span>তি ভূততো, পরমত্থতোতি অত্থো। সুঞ্ঞং জীৰেন যন্তমিৰ অভিসঙ্খতং পচ্চযৰসেন পৰত্তীতি অধিপ্পাযো। <span class="bld">দুক্খস্স পুঞ্জো</span> নিচ্চাতুরতায <span class="bld">তিণকট্ঠসদিসো</span> অত্তসুঞ্ঞতাযাতি অত্থো। <span class="bld">এতং</span> নামরূপং।</p>
<p class="bodytext"><span class="bld">যমক</span>ন্তি <a name="V2.0342"></a> যুগল়কং। সো চ খো যমকভাৰো অঞ্ঞমঞ্ঞসন্নিস্সিতভাৰেনাতি আহ <span class="bld">‘‘উভো অঞ্ঞোঞ্ঞনিস্সিতা’’</span>তি। ততো এৰ চ একস্মিং ভিজ্জমানস্মিং উভো ভিজ্জন্তি। ন হি কদাচি পঞ্চৰোকারভৰে রূপে নিরুজ্ঝন্তে অরূপং অনিরুজ্ঝন্তং, অরূপে ৰা নিরুজ্ঝন্তে রূপং অনিরুজ্ঝন্তং অত্থি। স্বাযং ভঙ্গো <span class="bld">পচ্চযা</span> পচ্চযনিরোধেনেৰ, নামরূপনিরোধোতি অত্থো। <span class="bld">পচ্চযা</span>তি ৰা পচ্চযভূতা, অঞ্ঞমঞ্ঞস্স পচ্চযা হোন্তাপি উভো ভিজ্জন্তিযেৰাতি অত্থো।</p>
<p class="bodytext"><a name="para676"></a><span class="paranum">৬৭৬</span>. <span class="bld">দণ্ডাভিহত</span>ন্তি <a name="M2.0365"></a> ৰিসেসনেন দণ্ডং, দণ্ডাভিঘাতস্স পচ্চযং পুরিসৰাযামঞ্চ দস্সেতি, ভেরিযা পন ৰিসেসিতব্বতা সদ্দস্স অসাধারণকারণতায। তেনেৰ হি ‘‘অঞ্ঞা ভেরী’’তি ভেরীযেৰ গহিতা, ন দণ্ডাদযো। অদিস্সমানরূপতায সদ্দং নামট্ঠানিযং কত্বা <span class="bld">‘‘এৰমেৰ’’</span>ন্তিআদিনা উপমাসংসন্দনং করোতি।</p>
<p class="bodytext"><span class="bld">ন চক্খুতো জাযরে</span>তি ন চক্খাযতনতো নিগ্গচ্ছনৰসেন জাযন্তি। ন হি চক্খাযতনস্স পচ্চযভাৰূপগমনতো পুব্বে ফস্সপঞ্চমকা লব্ভন্তি, ন চ পদেসৰন্তো, যেন তে ততো নিগ্গচ্ছেয্যুং। তেনেৰাহ ‘‘পুঞ্জো নত্থি অনাগতে’’তি (মহানি॰ ১০)। <span class="bld">ন রূপতো</span>তি এত্থাপি এসেৰ নযো। <span class="bld">‘‘নো চ উভিন্নমন্তরা’’</span>তি ইদং পন তেসং অরূপধম্মত্তা অপ্পদেসতায ৰুত্তং। কেৰলং পন যস্মিং খণে পচ্চযসমৰাযো, তদা উপ্পজ্জনমত্তমেৰাতি আহ <span class="bld">‘‘হেতুং পটিচ্চ পভৰন্তি সঙ্খতা’’</span>তি, চক্খুরূপালোকমনসিকারাদিভেদং ধম্মজাতং নিস্সায পচ্চযভূতং কারণং লভিত্বা তেহি সমেচ্চ সম্ভূয কতত্তা সঙ্খতা ফস্সাদযো ধম্মা উপ্পজ্জন্তীতি অত্থো। তস্সা পন ধম্মানং উপ্পত্তিযা পাকটং রূপধম্মপৰত্তিং দস্সেন্তো <span class="bld">‘‘যথাপি সদ্দো পহটায ভেরিযা’’</span>তি আহ। ফস্সপঞ্চমগ্গহণঞ্চেত্থ পাকটঅরূপধম্মানং দস্সনং। সেসগাথাসুপি এসেৰ নযো।</p>
<p class="bodytext"><span class="bld">ৰত্থুরূপা</span>তি হদযৰত্থুতো। তন্নিস্সযানং অরূপধম্মানং বহুভেদত্তা সামঞ্ঞৰোহারেন তে দস্সেতুং <span class="bld">‘‘সঙ্খতা’’</span>তি ৰুত্তং।</p>
<p class="bodytext"><a name="para677"></a><span class="paranum">৬৭৭</span>. <span class="bld">নিত্তেজ</span>ন্তি তেজহীনং আনুভাৰরহিতং। যথা পন তং নিত্তেজং, তং দস্সেতুং <span class="bld">‘‘ন খাদতী’’</span>তিআদি ৰুত্তং। ন হি অঞ্ঞথা সদ্দহনুস্সহনাদীসু নামং ‘‘নিত্তেজ’’ন্তি সক্কা ৰত্তুং, নাপি রূপং সন্ধারণাবন্ধনাদীসু। তেনেৰ হি ‘‘রূপং নিত্তেজ’’ন্তি ৰত্বা <span class="bld">‘‘ন হি তস্স খাদিতুকামতা’’</span>তিআদি ৰুত্তং। <span class="bld">‘‘অথ খো’’</span>তিআদিনা ব্যতিরেকৰসেনাপি নামরূপানং নিত্তেজতংযেৰ <a name="V2.0343"></a> ৰিভাৰেতি। অঞ্ঞমঞ্ঞসন্নিস্সযেন হি নামরূপস্স অত্তকিচ্চসিদ্ধিপি পচ্চেকং অসমত্থতাৰিভাৰনমেৰ। তথা হি নামরূপস্স অত্তসুঞ্ঞতা, নিরীহতা, ব্যাপারৰিরহতা চ সুট্ঠুতরং পাকটা হোন্তি।</p>
<p class="bodytext">কথং পন পচ্চেকং অসমত্থানং সমুদিতভাৰে সমত্থতা হোতি? অসামগ্গিযং অহেতূনং সামগ্গিযম্পি অহেতুভাৰাপত্তিতো। ন হি পচ্চেকং <a name="M2.0366"></a> দট্ঠুং অসক্কোন্তানং অন্ধানং সতম্পি সহস্সম্পি সমুদিতং দট্ঠুং সক্কোতীতি চোদনং সন্ধাযাহ <span class="bld">‘‘ইমস্স পনত্থস্সা’’</span>তিআদি। <span class="bld">ইমং উপমং উদাহরন্তি</span> অট্ঠকথাচরিযা উপমাযপি অসিদ্ধস্স অত্থস্স সাধেতব্বতো। তেনেৰাহ ‘‘উপমং তে করিস্সামি, উপমাযপিধেকচ্চে ৰিঞ্ঞূ পুরিসা ভাসিতস্স অত্থং জানন্তী’’তি (সং॰ নি॰ ২.৬৭)। <span class="bld">তুট্ঠহট্ঠো</span>তি যদিপাহং চক্খুকরণীযং কাতুং ন সক্কোমি, পাদকরণীযং পন কাতুং সক্কোমি, ত্বঞ্চ চক্খুকরণীযং, তস্মা অম্হাকং উভিন্নং সহিতানঞ্চ ৰসেন ইচ্ছিতদেসসম্পত্তি সিজ্ঝতীতি তুট্ঠহট্ঠো <span class="bld">জচ্চন্ধো। তত্থ জচ্চন্ধো</span>তিআদি উপমোপমেয্যসংসন্দনং। ধম্মানং অত্তলাভো পরপটিবদ্ধোতি ৰত্তব্বমেৰ নত্থি ততো পুব্বে অৰিজ্জমানত্তা, পটিলদ্ধত্তলাভস্সাপি পরপটিবদ্ধমেৰ অত্থকিচ্চন্তি দস্সেতুং <span class="bld">‘‘ন সকেন তেজেন উপ্পজ্জতি, ন তাসু তাসু কিরিযাসু পৰত্ততী’’</span>তি ৰুত্তং। <span class="bld">তেসং নামরূপানং অঞ্ঞমঞ্ঞং নিস্সায উপ্পত্তি ৰা পৰত্তি ৰা ন চ ন হোতী</span>তি জচ্চন্ধপীঠসপ্পিউপমায সাধিতমত্থং নিগমেন্তো ‘‘অসামগ্গিযং অহেতূনং সামগ্গিযম্পি অহেতুকভাৰাপত্তিতো’’তি যথাৰুত্তস্স হেতুনো অনেকন্তিকভাৰং ৰিভাৰেতি।</p>
<p class="bodytext"><span class="bld">পরধম্মৰসানুৰত্তিনো</span>তি পরেসং অত্ততো অঞ্ঞেসং হেতুপচ্চযসঙ্খাতানং ধম্মানং ৰসেন অনুৰত্তনসীলা। <span class="bld">অত্তদুব্বলা</span>তি অত্তনা দুব্বলা অসমত্থা। <span class="bld">পরপচ্চযতো</span>তি পরেসং ধম্মানং পচ্চযভাৰতো। এতেন জনকপচ্চযং ৰদতি। তেনেৰাহ <span class="bld">‘‘জাযরে’’</span>তি। <span class="bld">পরআরম্মণতো</span>তি পরেসং ধম্মানং আরম্মণভাৰতো। এতেন উপত্থম্ভকপচ্চযং ৰদতি। পচ্চযগ্গহণং ৰা রূপাপেক্খং, আরম্মণগ্গহণং নামাপেক্খং। <span class="bld">‘‘পরধম্মেহী’’</span>তি ইদং আরম্মণপচ্চযানং ৰিসেসনং। পুরিমত্থেন হি ৰুত্তমেৰত্থং পচ্ছিমত্থেন পাকটং করোতি। <span class="bld">পভাৰিতা</span>তি উপ্পাদিতা।</p>
<p class="bodytext">নাৰাযন্তিকূপমাযপি নামরূপানং অৰসৰত্তিতং ৰিভাৰেতুং <span class="bld">‘‘যথাপী’’</span>তিআদিনা তিস্সো গাথা ৰুত্তা। <span class="bld">নিস্সাযা</span>তি পতিট্ঠায। <span class="bld">যন্তী</span>তি গচ্ছন্তি। <span class="bld">মনুস্সে নিস্সাযা</span>তি নেতুভূতে নিযামককম্মকারকাদিমনুস্সে অপস্সায। ন হি তেসং অরণগ্গহণলঙ্কারসণ্ঠাপনউদকুস্সিঞ্চনাদিকিরিযায <a name="V2.0344"></a> ৰিনা নাৰা ইচ্ছিতদেসং পাপুণাতি। <span class="bld">উভো</span>তি অঞ্ঞমঞ্ঞং নাৰং নিস্সায মনুস্সা, মনুস্সে নিস্সায নাৰাতি অত্থো।</p> 
<p class="bodytext"><span class="bld">এৰ</span>ন্তি <a name="M2.0367"></a> ৰুত্তপ্পকারেন। <span class="bld">নানানযেহী</span>তি পঠমাদীনং সত্তন্নং ঝানানং, তেসং উপচারানঞ্চ ৰসেন চুদ্দস অরূপপরিগ্গহমুখানি, চতুধাতুৰৰত্থানে ৰুত্তানং তেরসন্নং ধাতুপরিগ্গহমুখানং ধাতাযতনখন্ধমহাভূতৰসেন, ইধ ৰুত্তানং অৰুত্তানঞ্চ ইন্দ্রিযসচ্চপটিচ্চসমুপ্পন্নানং ৰসেন সমৰীসতি রূপপরিগ্গহমুখানি, তানি পচ্চেকং ‘‘ফস্সো ৰেদনা চিত্ত’’ন্তি ইমেসং সম্মুখভাৰেন উপট্ঠিতানং তিণ্ণং অরূপধম্মানং ৰসেন তিগুণিতানি সমসট্ঠি, চুদ্দস অরূপপরিগ্গহমুখানি, তানি চাতি চতুসত্ততিযা নামরূপপরিগ্গহনযেহি চেৰ সম্বহুলসুত্তন্তরথগেহমুট্ঠিৰীণাসেনারুক্খদারুযন্তনল়কলাপিভেরিজচ্চন্ধপঙ্গুল়নাৰামনুস্সূপমাহি চ নামরূপপমত্ততাৰৰত্থাপননযেহি চ। <span class="bld">সত্তসঞ্ঞং অভিভৰিত্বা</span>তি অনাদিকালভাৰিতং খন্ধপঞ্চকে অত্তগাহং ৰিক্খম্ভেত্বা। <span class="bld">নামরূপানং যাথাৰদস্সন</span>ন্তি ‘‘ইদং নামং, এত্তকং নামং, ন ইতো ভিয্যো। ইদং রূপং, এত্তকং রূপং, ন ইতো ভিয্যো’’তি চ তেসং লক্খণসল্লক্খণমুখেন ধম্মমত্তভাৰদস্সনং। অত্তদিট্ঠিমলৰিসোধনতো <span class="bld">দিট্ঠিৰিসুদ্ধী</span>তি ৰেদিতব্বং। <span class="bld">এতস্সেৰা</span>তি নামরূপস্স যাথাৰদস্সনস্সেৰ।</p>
<p class="centered">দিট্ঠিৰিসুদ্ধিনিদ্দেসৰণ্ণনা নিট্ঠিতা।</p>
<p class="centered">ইতি অট্ঠারসমপরিচ্ছেদৰণ্ণনা।</p></div>
<p class="chapter">১৯. কঙ্খাৰিতরণৰিসুদ্ধিনিদ্দেসৰণ্ণনা</p>
<div class="chaptxt">
<p class="subhead">পচ্চযপরিগ্গহকথাৰণ্ণনা</p>
<p class="bodytext"><a name="para678"></a><span class="paranum">৬৭৮</span>. অনন্তরনিদ্দিট্ঠায <a name="M2.0368"></a> <a name="V2.0345"></a> দিট্ঠিৰিসুদ্ধিযা ৰিসযভাৰেন দস্সিতত্তা <span class="bld">‘‘এতস্সেৰা’’</span>তি ৰুত্তং, ন তদঞ্ঞতো ৰিসেসনত্থং তদঞ্ঞস্সেৰ অভাৰতো। অজ্ঝত্তং ৰা হি ৰিপস্সনাভিনিৰেসো হোতু বহিদ্ধা ৰা, অজ্ঝত্তসিদ্ধিযং পন লক্খণতো সব্বম্পি নামরূপং অনৰসেসতো পরিগ্গহিতমেৰ হোতীতি। <span class="bld">পচ্চযপরিগ্গহেনা</span>তি হেতুম্হি করণৰচনং। পচ্চযপরিগ্গহহেতু হিস্স অদ্ধত্তযকঙ্খাৰিতরণং হোতীতি, করণে ৰা এতং করণৰচনং পচ্চযপরিগ্গহস্স সাধকতমভাৰতো কঙ্খাৰিতরণকিরিযায। যদা হিস্স সুপরিসুদ্ধো নিজ্জটো নিগ্গুম্বো পচ্চযপরিগ্গহো সিজ্ঝতি, তদানেন কঙ্খা ৰিতরীযতীতি। <span class="bld">ৰিতরিত্বা</span>তি অতিক্কমিত্বা, ৰিক্খম্ভেত্বাতি অত্থো। তং পন ঞাণং তথাধিগতং ৰসীভাৰপ্পত্তং ঝানং ৰিয যোগিনো সন্তানে পবন্ধৰসেন পৰত্ততীতি কত্বা ৰুত্তং <span class="bld">‘‘ঠিতং ঞাণ’’</span>ন্তি।</p>
<p class="bodytext"><span class="bld">ত</span>ন্তি কঙ্খাৰিতরণৰিসুদ্ধিং। তং সম্পাদেতুকামো আপজ্জতীতি সম্বন্ধো। যাথাৰতো দিট্ঠং নামরূপং তিৰিধদুক্খতাযোগতো রোগো ৰিয। পচ্চযা চস্স রোগসমুট্ঠানং ৰিয উপট্ঠহন্তীতি ইমমত্থং দস্সেন্তো <span class="bld">‘‘যথা নাম…পে॰… পরিযেসতী’’</span>তি আহ। সংসারদুক্খনিমুগ্গস্স সন্তানস্স ততো ৰিমোচেতুকামতাৰসেন অনুকম্পিতব্বতা লব্ভতীতি তমত্থং দস্সেতুং <span class="bld">‘‘যথা ৰা পনা’’</span>তিআদি ৰুত্তং। এৰমেৰ ঠিতে যদেকে ৰদন্তি ‘‘অনুকম্পেতব্বকুমারকদস্সনেন তস্স মাতাপিতুআৰজ্জনং ইধ অনুদাহরণং নিরোধেতব্বতায নামরূপস্স অনুকম্পিতব্বতাভাৰতো’’তি, তদপাহতং হোতি। অৰস্সঞ্চেতং এৰং ইচ্ছিতব্বং, অঞ্ঞথা ৰেনেয্যপুগ্গলসন্তানে সত্থু মহাকরুণাপৰত্তি এৰ ৰিচারেতব্বা সিযা। মন্দবুদ্ধিতায <span class="bld">মন্দং</span>। ৰুড্ঢতরোপি কোচি মন্দবুদ্ধি হোতীতি ততো ৰিসেসনত্থং <span class="bld">‘‘কুমার’’</span>ন্তি ৰুত্তং। যো কোচি পঠমৰযে ৰত্তমানো ‘‘কুমারো’’তি ৰুচ্চতীতি ততো ৰিসেসনত্থং <span class="bld">‘‘দহর’’</span>ন্তি ৰুত্তং। এৰম্পি যো আধাৰিত্বা পরিধাৰিত্বা ৰিচারণকো তরুণদারকো, সোপি <a name="M2.0369"></a> ‘‘দহরো’’তি <a name="V2.0346"></a> ৰুচ্চতীতি ততো নিৰত্তনত্থং <span class="bld">‘‘উত্তানসেয্যক’’</span>ন্তি ৰুত্তং। চতূহিপি পদেহি করুণাযিতব্বতংযেৰ দস্সেতি। <span class="bld">আপজ্জতী</span>তি করোতি।</p>
<p class="bodytext">যথা পনস্স হেতুপচ্চযপরিযেসনাপত্তি হোতি, তং দস্সেতুং <span class="bld">‘‘সো’’</span>তিআদি ৰুত্তং। তত্থ ব্যতিরেকমুখেন অত্থো সাধিতো সম্মদেৰ সাধিতো হোতীতি অহেতুকভাৰং তাৰ পটিক্খিপন্তো <span class="bld">‘‘ন তাৰিদং নামরূপং অহেতুক’’</span>ন্তি ৰত্বা তত্থ কারণমাহ <span class="bld">‘‘সব্বত্থা’’</span>তিআদিনা। হেতুমন্তরেন সতি সম্ভৰে সব্বধম্মানং হেতুঅভাৰো সমানোতি সব্বসমানতা সিযা, তথা চ সতি সোতপদেসাদীসু, বহিদ্ধা চ চক্খুৰিঞ্ঞাণাদিহেতুঅভাৰোতি সব্বত্থ, চক্খাদীনং উপ্পত্তিতো পুব্বে, পরিভেদতো উদ্ধঞ্চ হেতুঅভাৰোতি সব্বদা চ অন্ধাদীনং অরূপীনং, অসঞ্ঞীনঞ্চ হেতুঅভাৰোতি সব্বেসঞ্চ চক্খুৰিঞ্ঞাণাদীহি ভৰিতব্বং, হেতুঅভাৰা ৰিসেসতো তঞ্চ নত্থীতি আহ <span class="bld">‘‘সব্বত্থ সব্বদা সব্বেসঞ্চ একসদিসভাৰাপত্তিতো’’</span>তি। নিদস্সনমত্তঞ্চেতং যদিদং ‘‘চক্খুৰিঞ্ঞাণাদীসু হী’’তি। যত্তকা লোকে ৰিসেসা, তেহি সব্বেসং, সব্বকালঞ্চ ভৰিতব্বন্তি অধিপ্পাযো। <span class="bld">আদি</span>-সদ্দেন ৰা তেসম্পি গহণং কতমেৰাতি দট্ঠব্বং। তস্মা অহেতুকভাৰে ৰিসিট্ঠতায অসম্ভৰো এৰাতি সব্বত্থ একসদিসভাৰাপত্তিতো, সব্বদা একসদিসভাৰাপত্তিতো, সব্বেসং একসদিসভাৰাপত্তিতোতি পচ্চেকং সম্বন্ধো ৰেদিতব্বো। এৰং অহেতুভাৰে পটিসিদ্ধে ৰিসমহেতুৰাদী ৰদেয্য ‘‘ন ইদং অহেতুকং কিঞ্চরহি সহেতুকং, কেন পন হেতুনা সহেতুকন্তি? ইস্সরাদিনা’’তি।</p>
<p class="bodytext"><span class="bld">আদি</span>-সদ্দেন পকতিপুরিসপজাপতিকালাদীনং গহণং ৰেদিতব্বং, তং পটিক্খিপন্তো আহ <span class="bld">‘‘ন ইস্সরাদিহেতুক’’</span>ন্তিআদি। ন নামরূপং ইস্সরাদিহেতুকং নামরূপতো অঞ্ঞস্স অনুপলব্ভমানত্তা ইস্সরপকতিআদিনমেৰ অভাৰতো। যদি পন অসতো ইস্সরাদিতো নামরূপস্স উপ্পত্তি, এৰং সতি সা এৰ সব্বত্থ সব্বদা সব্বেসং একসদিসতা আপজ্জতি। অথ নামরূপমত্তমেৰ ইস্সরাদিহেতুকং, নামরূপঞ্চ অহুত্বা সম্ভৰন্তং, হুত্বা চ ৰিনস্সন্তং দিস্সতীতি ইস্সরাদীহিপি তাদিসেহি ভৰিতব্বং। তথা চ তদপি সপ্পচ্চযং সঙ্খতমেৰাতি তস্সাপি পচ্চযপরিগ্গহো কাতব্বো। অথ <a name="M2.0370"></a> তং নুপ্পজ্জতি, অহেতুকতা তস্স আপন্না। তেনাহ <span class="bld">‘‘অহেতুকভাৰাপত্তিতো’’</span>তি।</p>
<p class="bodytext">অপিচ ন ইস্সরাদিহেতুকং নামরূপং। কিং কারণং? কমেন উপ্পত্তিতো। যদি হি এৰং নিচ্চং <a name="V2.0347"></a> ইস্সরাদিসঞ্ঞিতং কম্মকিলেসিন্দ্রিযারম্মণাদিনিরপেক্খকারণম্পি সিযা, সব্বেসংযেৰ একজ্ঝং উপ্পত্তি সিযা, যত্তকেহি ততো উপ্পজ্জিতব্বং। কস্মা? কারণস্স সন্নিহিতভাৰতো। যদি পন তস্স ইচ্ছাৰসেন তস্স উপ্পত্তিং পরিকপ্পেয্যুং, তাসঞ্চ ইচ্ছানং একজ্ঝং উপ্পত্তিযং কো ৰিবন্ধো। অথ অঞ্ঞম্পি কিঞ্চি কম্মকিলেসিন্দ্রিযারম্মণাদিঅপেক্খিতব্বং অত্থীতি চে? তদেৰ হেতু কারণং, কিমঞ্ঞেন অদিট্ঠসামত্থিযেন পরিকপ্পিতেন পযোজনং? দিট্ঠঞ্হি কম্মাদীনং সামত্থিযং তদঞ্ঞপচ্চযসন্নিধানেপি তদভাৰে অভাৰতো। যথা হি রূপালোকমনসিকারসন্নিধানেপি চক্খুনো অভাৰে চক্খুৰিঞ্ঞাণস্স অভাৰং, ভাৰে চ ভাৰং দিস্বা চক্খুনো চক্খুৰিঞ্ঞাণুপ্পাদনসমত্থতা অত্থীতি ৰিঞ্ঞাযতি। যথা চ য্বাযং যমকানম্পি সমানানং জনকজননীসুক্কসোণিতাদিবাহিরপচ্চযসমভাৰেপি সত্তানং হীনপণীততাদিৰিসেসো দিস্সতি, সো চ সসন্তানে তাদিসস্স অঞ্ঞস্স হেতুনো অভাৰা কম্মকিলেসহেতুকোতি তস্স তত্থ সমত্থতা অত্থীতি ৰিঞ্ঞাযতি, ন এৰমিস্সরাদিকস্স। কারণস্স হি ভাৰাভাৰে ফলস্স ভাৰাভাৰেহি কারণস্স সমত্থতা ৰিঞ্ঞাযেয্য। ন চ সন্নিহিতে তদকারণস্স নামরূপস্স ইস্সরাদিৰেকল্লেন কত্থচি অনুপ্পত্তি দিট্ঠা, তস্মা অকারণমিস্সরো।</p>
<p class="bodytext">অথাপি সগ্গো এৰং ইস্সরাদিহেতুকো ৰুচ্চেয্য, সোপি সগ্গপ্পকারো সব্বকালং ততো নিব্বত্তেয্য। ন হি সন্নিহিতকারণস্স ফলস্স অনুপ্পত্তি যুত্তা। নিচ্চে চ সতি অঞ্ঞনিরপেক্খকারণে সগ্গস্স আদিযেৰ ন যুত্তো, যাৰ ইস্সরাদিকং কারণং, তাৰ সব্বস্স অত্থিভাৰপ্পসঙ্গতো। অথাপি ৰদেয্য ‘‘অঞ্ঞেপি যথারহং পচ্চযা হোন্তিযেৰ, ইস্সরাদিকম্পি তেসং সহকারীকারণং হোতী’’তি। যদেত্থ ৰত্তব্বং, তং হেট্ঠা ৰুত্তমেৰ। যদি পরো ৰদেয্য ‘‘ইধ বুদ্ধিপুব্বো ভাৰানং রচনাৰিসেসো দিট্ঠো, যথা তং ঘটগেহাদীনং। অত্থি চ অজ্ঝত্তিকবাহিরানং সরীরপদুমাদীনং রচনাৰিসেসো, তস্মা তেনাপি বুদ্ধিপুব্বেন ভৰিতব্বং। যস্স চ সো বুদ্ধিপুব্বো, সো ইস্সরাদিকো, তস্মা তেন নামরূপসঞ্ঞিতস্স লোকস্স কারণেন ভৰিতব্ব’’ন্তি। তযিদং অসিদ্ধং, রচিতা সরীরপদুমাদযোতি <a name="M2.0371"></a> তত্থেৰ উপ্পন্নত্তা। উপ্পন্নস্স হি সন্নিৰেসৰসেন তথা তথা পট্ঠপনং ‘‘রচনা’’তি ৰুচ্চতি। অনেকন্তিকো চাযং অবুদ্ধিপুব্বস্সাপি দিট্ঠত্তা। দিট্ঠো হি ন্হারুআদীনং অগ্গিসংযোগেন রচনাৰিসেসো, তথা ৰিসুস্সন্তানং পুব্বচম্মাদীনং। যদি পনাযমিস্সরাদিকো গৰস্সজগদ্রভাদীনং করীসাৰত্তে পটিমহুতং রচেয্য, উম্মত্তো ৰিয ৰিক্খিত্তো সিযা। কিঞ্চাযং লোকং সজ্জেন্তো অত্তত্থং ৰা সজ্জেয্য লোকত্থং ৰা।</p>
<p class="bodytext">তত্থ <a name="V2.0348"></a> চ যদি পুরিমো মক্খো কতকিচ্চো ন সিযা লোকেন সাধেতব্বস্স অত্থিভাৰতো। অথ দুতিযো, কস্মা লোকস্স অহিতদুক্খাৰহং পাপং নিরযাদিং, জরামরণাদিঞ্চ সজতি? অথ তদুভযং অনামসিত্বা কীল়ত্থং সজতি। কীল়া চ নাম রতিঅত্থা হোতি। ৰিনা কীল়ায রতিং অজানন্তানং রতিঅত্থঞ্চ কীল়মারভন্তো রতিযং ইস্সরো অনিস্সরো সিযা। অথ পযোজননিরপেক্খো, সব্বকালং সজেয্য, তস্স চাযং সজনসমত্থতা অহেতুকা ৰা সিযা সহেতুকা ৰা। অহেতুকা চে, সব্বেসং সিযা সহেতুকা ৰা। অহেতুকা চে, সব্বেসম্পি সিযা। অথ সহেতুকা, সো চস্স হেতু পরতো ৰা সম্ভূতো সিযা অত্ততো ৰা। তত্থ পরতো চে সম্ভূতো, যদস্স সো লদ্ধো, তস্সাযং ৰেয্যাৰচ্চকরসদিসো সিযা। অথ অত্ততো তদুপ্পত্তিতো পুব্বে অযং কীদিসো লোকো চাতি সব্বমিদং আলুনৰিসিণং আকুলব্যাকুলং গোযূথেন গতমগ্গসদিসফেণপিণ্ডসমং অৰিমদ্দক্খমং অসারং। তিট্ঠতু পসঙ্গো, যথাধিকতমেৰ ৰণ্ণযিস্সাম। <span class="bld">তস্মা</span>তি যস্মা ইদং নামরূপং ন অহেতুকং, নাপি ইস্সরাদিৰিসমহেতুকং, তস্মা। <span class="bld">তে</span>তি হেতুপচ্চযা।</p>
<p class="bodytext"><a name="para679"></a><span class="paranum">৬৭৯</span>. ওল়ারিকত্তা, সুপাকটত্তা চ রূপস্স পচ্চযপরিগ্গহো সুকরোতি <span class="bld">‘‘ইমস্স তাৰ রূপকাযস্সা’’</span>তিআদিনা পঠমং তস্স পচ্চযপরিগ্গহৰিধিং আরভতি। তত্থ যথা নামরূপস্স পচ্চযপরিগ্গহো অহেতুৰিসমহেতুৰাদনিৰত্তিযা হোতি, এৰং নিব্বিদাৰিরাগাৰহভাৰেন তত্থ অভিরতিনিৰত্তিযাপি ইচ্ছিতব্বোতি তং গব্ভসেয্যকৰসেন দস্সেন্তো নিব্বত্তট্ঠানস্স সুচিভাৰপটিসেধনমুখেন অসুচিভাৰং ৰিভাৰেতুং <span class="bld">‘‘অযং কাযো’’</span>তিআদিমাহ। তত্থ উপ্পলাদীনি অসুচিট্ঠানে নিব্বত্তানিপি <a name="M2.0372"></a> সযং সুচিসম্মতানেৰাতি তংদস্সনত্থং অব্ভন্তরগ্গহণং। তেনাহ ভগৰা –</p>
<p class="gatha1">‘‘যথা সঙ্কারধানস্মিং, উজ্ঝিতস্মিং মহাপথে।</p>
<p class="gathalast">পদুমং তত্থ জাযেথ, সুচিগন্ধং মনোরম’’ন্তি॥ (ধ॰ প॰ ৫৮)।</p>
<p class="bodytext"><span class="bld">‘‘নিব্বত্ততী’’</span>তি ইদং মাতুকুচ্ছিযং পটিসন্ধিপৰত্তীসু রূপকাযস্স নিব্বত্তনসামঞ্ঞতো গহেত্বা ৰুত্তং, ন পঠমাভিনিব্বত্তিমত্তং। এৰঞ্চ কত্বা আহারস্স উপত্থম্ভকপচ্চযতাৰচনং, উদরপটলস্স পচ্ছতো করণাদিৰচনং, দুগ্গন্ধজেগুচ্ছপটিক্কূলতাৰচনঞ্চ সমত্থিতং হোতি। এৰমৰট্ঠিতে যদেকচ্চেহি পিট্ঠিতো, পুরতো চ করণং কিং সিযা পটিসন্ধিকালেতিআদি ৰুত্তং, তং <a name="V2.0349"></a> অপাহতং হোতি। <span class="bld">‘‘নিব্বত্তকত্তা’’</span>তি ইমিনা বীজং ৰিয অঙ্কুরস্স অৰিজ্জাদযো রূপকাযস্স অসাধারণকারণতায <span class="bld">হেতূ</span>তি দস্সেতি। <span class="bld">‘‘উপত্থম্ভকত্তা’’</span>তি ইমিনা পন অঙ্কুরস্স পথৰীসলিলপারিসিআদযো ৰিয আহারো সাধারণকারণতায <span class="bld">পচ্চযো</span>তি দস্সেতি।</p>
<p class="bodytext"><span class="bld">পঞ্চ ধম্মা হেতুপচ্চযা</span>তি অৰিজ্জাদযো পঞ্চ ধম্মা যথারহং হেতু চ পচ্চযো চাতি অত্থো। ভৰেসু ৰিজ্জমানদোসপটিচ্ছাদনপত্থনা দল়্হগ্গাহভাৰেন সঙ্খারভৰানং হেতুভূতা জনকসহাযতায ভৰনিকন্তি তংসহজাতআসন্নকারণত্তা অভিসঙ্খারিকা, অপস্সযভূতা চাতি <span class="bld">‘‘মাতা ৰিয দারকস্স উপনিস্সযা’’</span>তি ৰুত্তা। যথা পিতু জনিতসুক্কে পুত্তস্স উপ্পত্তীতি পিতা জনকো, এৰং <span class="bld">কম্মং</span> সত্তস্স উপ্পাদকত্তা <span class="bld">জনকং</span> ৰুত্তং। যথা <span class="bld">ধাতি</span> জাতস্স দারকস্স পোসনৰসেন সন্ধারিকা, এৰং <span class="bld">আহারো</span> উপ্পন্নস্স কাযস্সাতি <span class="bld">সন্ধারকো</span> ৰুত্তো।</p>
<p class="bodytext">কামঞ্চেত্থ অৰিজ্জাদযো নামকাযস্সাপি পচ্চযো, পকারন্তরেন পন তস্স পাকটং পচ্চযপরিগ্গহৰিধিং দস্সেতুং <span class="bld">‘‘চক্খুঞ্চ পটিচ্চা’’</span>তিআদি ৰুত্তং। তত্থ <span class="bld">চক্খুঞ্চা</span>তি <span class="bld">চ</span>-সদ্দো সমুচ্চযত্থো। তেন চক্খুৰিঞ্ঞাণস্স আৰজ্জনাদিঅজ্ঝত্তং সব্বং পচ্চযজাতং সঙ্গণ্হাতি। <span class="bld">রূপে চা</span>তি পন <span class="bld">চ</span>-সদ্দেন যথা বহুলং বাহিররূপং চক্খুৰিঞ্ঞাণস্স আরম্মণপচ্চযো, এৰং অঞ্ঞম্পি বাহিরং পচ্চযজাতং সঙ্গণ্হাতি। <span class="bld">পটিচ্চা</span>তি পচ্চযভূতং <a name="M2.0373"></a> লদ্ধাতি অত্থো। তেন চক্খুস্স নিস্সযপুরেজাতইন্দ্রিযৰিপ্পযুত্তঅত্থিঅৰিগতৰসেন, রূপস্স আরম্মণপুরেজাতঅত্থিঅৰিগতৰসেন, ইতরেসঞ্চ সঙ্গহিতানং অনন্তরাদিসহজাতাদিৰসেন পচ্চযভাৰং দস্সেতি। ৰচনভেদে পন কারণং হেট্ঠা ৰুত্তমেৰ। <span class="bld">আদি</span>-সদ্দেন চ ফস্সাদীনং ৰিয সহপচ্চযেহি সোতৰিঞ্ঞাণাদীনং সঙ্গহো ৰেদিতব্বো ‘‘তিণ্ণং সঙ্গতি ফস্সো’’তিআদিপাঠস্স (ম॰ নি॰ ১.২০৪; ৩.৪২১, ৪২৫-৪২৬; সং॰ নি॰ ২.৪৩-৪৫; কথা॰ ৪৬৫, ৪৬৭) ৰিয ‘‘সোতঞ্চ পটিচ্চা’’তিআদিপাঠস্স সঙ্গহিতত্তা। এৰং সম্মসনুপগং সব্বং নামং সহপচ্চযেন সঙ্গহিতং হোতি। তেনাহ <span class="bld">‘‘নামকাযস্স পচ্চযপরিগ্গহং করোতী’’</span>তি।</p>
<p class="bodytext"><span class="bld">পৰত্তিং দিস্বা</span>তি এতরহি পৰত্তিং দিস্বা। <span class="bld">এৰ</span>ন্তি ইমিনা ন কেৰলং সপ্পচ্চযতামত্তমেৰ পচ্চামট্ঠং, অথ খো যাদিসেহি পচ্চযেহি এতরহি পৰত্ততি, তাদিসেহি অৰিজ্জাদিপচ্চযেহেৰ অতীতেপি পৰত্তিত্থাতি পচ্চযসদিসতাপি পচ্চামট্ঠাতি দট্ঠব্বং।</p>
<p class="bodytext"><a name="para680"></a><span class="paranum">৬৮০</span>. <span class="bld">পুব্বন্ত</span>ন্তি <a name="V2.0350"></a> অতীতং খন্ধপ্পবন্ধকোট্ঠাসং। <span class="bld">আরব্ভা</span>তি উদ্দিস্স। <span class="bld">অহোসিং নু খো, ন নু খো অহোসি</span>ন্তি সস্সতাকারং, অধিচ্চসমুপ্পত্তিআকারঞ্চ নিস্সায অতীতে অত্তনো ৰিজ্জমানতং, অৰিজ্জমানতঞ্চ কঙ্খতি। <span class="bld">কিং নু খো অহোসি</span>ন্তি জাতিলিঙ্গূপপত্তিযো নিস্সায ‘‘খত্তিযো নু খো অহোসিং, ব্রাহ্মণাদীসু গহট্ঠাদীসু দেৰাদীসু অঞ্ঞতরো নু খো’’তি কঙ্খতি। <span class="bld">কথং নু খো</span>তি সণ্ঠানাকারং নিস্সায ‘‘দীঘো নু খো অহোসিং, রস্সওদাতকাল়পমাণিকঅপ্পমাণিকাদীনম্পি অঞ্ঞতরো’’তি কঙ্খতি। ইস্সরনিম্মানাদিং নিস্সায ‘‘কেন নু খো পকারেন অহোসি’’ন্তি নিব্বত্তাকারতো কঙ্খতীতি চ ৰদন্তি। <span class="bld">কিং হুত্বা কিং অহোসি</span>ন্তি জাতিআদিং নিস্সায ‘‘খত্তিযো হুত্বা নু খো ব্রাহ্মণো অহোসিং…পে॰… দেৰো হুত্বা নু খো মনুস্সো অহোসি’’ন্তি অত্তনো অপরাপরুপ্পত্তিং কঙ্খতি। সব্বত্থেৰ চ <span class="bld">অদ্ধান</span>ন্তি কালাধিৰচনং। <span class="bld">ভৰিস্সামি নু খো</span>তি সস্সতাকারং, উচ্ছেদাকারঞ্চ নিস্সায অনাগতে অত্তনো ৰিজ্জমানতং, অৰিজ্জমানতঞ্চ কঙ্খতি। সেসমেত্থ ৰুত্তনযমেৰ। <span class="bld">এতরহি ৰা পন পচ্চুপ্পন্নং অদ্ধান</span>ন্তি ইদানি ৰা পটিসন্ধিমাদিং কত্বা চুতিপরিযন্তং সব্বম্পি ৰত্তমানকালং। <span class="bld">অজ্ঝত্তং কথংকথী হোতী</span>তি অত্তনো খন্ধেসু ৰিচিকিচ্ছা হোতি। <span class="bld">অহং নু খোস্মী</span>তি অত্তনো অত্থিভাৰং কঙ্খতি। অযুত্তং <a name="M2.0374"></a> পনেতন্তি। যুত্তং অযুত্তন্তি কা এত্থ চিন্তা। উম্মত্তকো ৰিয হি বালপুথুজ্জনো। <span class="bld">নো নু খোস্মী</span>তি অত্তনো নত্থিভাৰং কঙ্খতি। <span class="bld">কিং নু খোস্মী</span>তি খত্তিযোৰ সমানো অত্তনো খত্তিযভাৰং কঙ্খতি। এস নযো সেসেসু। <span class="bld">কথং নু খোস্মি</span>ন্তি ৰুত্তনযমেৰ। কেৰলঞ্হেত্থ ‘‘অব্ভন্তরে জীৰো নাম অত্থী’’তি গহেত্বা তস্স দীঘাদিভাৰং কঙ্খন্তো ‘‘কথং নু খোস্মি’’ন্তি কঙ্খতীতি ৰেদিতব্বো। পচ্চুপ্পন্নং পন অত্তনো সরীরসণ্ঠানং অজানন্তো নাম নত্থি। <span class="bld">কুতো আগতো, সো কুহিং গামী ভৰিস্সতী</span>তি অত্তভাৰস্স আগতিগতিট্ঠানং কঙ্খতি। <span class="bld">সা সব্বাপি পহীযতী</span>তি সা যথাৰুত্তা সোল়সৰিধাপি ৰিচিকিচ্ছা ৰিক্খম্ভনৰসেন পহীযতি।</p>
<p class="bodytext"><a name="para681"></a><span class="paranum">৬৮১</span>. কুসলাদিভেদতো সব্বপ্পকারস্সাপি নামস্স সাধারণো পচ্চযোতি, ততো পৰত্তিতো মনসিকারাদিকো কুসলাদিভেদতো সব্বপ্পকারস্সাপি নামস্স অসাধারণো পচ্চযোতি চ যোজেতব্বং। <span class="bld">কুসলাদিভেদতো</span>তি কুসলাকুসলৰিপাককিরিযভেদতো। তস্সাপি সোমনস্সসহগতাদিঅঞ্ঞতরভেদৰসেন <span class="bld">সব্বপ্পকারস্সাপি</span>। যং একন্ততো ছদ্বারিকং, তম্পি ছদ্বারগ্গহণেনেৰ গহিতং যথা ছট্ঠারম্মণং ছল়ারম্মণগ্গহণেনাতিপি ৰুত্তং <span class="bld">‘‘সব্বপ্পকারস্সাপী’’</span>তি। <span class="bld">ততো</span>তি চক্খুরূপাদিতো। <span class="bld">মনসিকারাদিকো</span>তি যোনিসোমনসিকারঅযোনিসোমনসিকারাদিকো <a name="V2.0351"></a>, কম্মভৰঙ্গাদিকো চ। কামঞ্চেত্থ দ্বারচ্ছক্কযোনিসোমনসিকারাদিৰসেন নামস্সেৰ সাধারণো, অসাধারণো চ পচ্চযো ৰুত্তো, তং পন অৰিসেসৰসেন ৰুত্তং। ৰিসেসতো পন কম্মং ৰিপাকনামস্স, কম্মসমুট্ঠানরূপানঞ্চ চিত্তং চেতসিকনামস্স, চিত্তসমুট্ঠানরূপানঞ্চ সাধারণো পচ্চযো, যথাৰুত্তস্সেৰ চ নামস্স, রূপস্স চ তদঞ্ঞনামরূপাপেক্খায অসাধারণো পচ্চযো। তথা সভাগো, উতুসভাগো চ আহারো তংসমুট্ঠানরূপানং সাধারণো পচ্চযো, তদঞ্ঞাপেক্খায অসাধারণোতি রূপস্সাপি সাধারণো, অসাধারণো চ পচ্চযো যথারহং নিদ্ধারেতব্বো। পচ্চযপরিগ্গহো নাম অনধিগতারহত্তেন কাতব্বোতি তদপেক্খায <span class="bld">‘‘যোনিসোমনসিকারসদ্ধম্মস্সৰনাদিকো কুসলস্সেৰা’’</span>তি ৰুত্তং। <span class="bld">আদি</span>-সদ্দেন সপ্পুরিসূপনিস্সযস্স, চতুন্নম্পি ৰা সম্পত্তিচক্কানং সঙ্গহো দট্ঠব্বো। <span class="bld">ৰিপরীতো অকুসলস্সা</span>তি ৰচনতো যথা যোনিসোমনসিকারাদিৰিপরীতো অকুসলস্সেৰ <a name="M2.0375"></a> পচ্চযো, তথা যোনিসোমনসিকারাদি কুসলস্সেৰ পচ্চযো হোতীতি অত্থো। যস্স ৰা কুসলং সম্ভৰতি, অকুসলং সম্ভৰতি, কুসলাকুসলানি ৰা, তস্সাতি অত্থসিদ্ধমেতং। <span class="bld">কম্মাদিকো</span>তি <span class="bld">আদি</span>-সদ্দেন অৰিজ্জাদযো ৰিয গতিকালাদযোপি সঙ্গহিতাতি দট্ঠব্বা। <span class="bld">ভৰঙ্গাদিকো</span>তি ভৰঙ্গসন্তীরণপরিত্তকিরিযারহত্তাদিকো। তত্থ <span class="bld">ভৰঙ্গং</span> পঞ্চদ্বারমনোদ্বারাৰজ্জনকিরিযানং, <span class="bld">সন্তীরণং</span> ৰোট্ঠব্বনস্স, <span class="bld">পরিত্তকিরিযা</span> যথারহং পরিত্তমহগ্গতকিরিযানং, <span class="bld">অরহত্তং</span> আৰজ্জনৰজ্জানং সব্বকিরিযানং পচ্চযোতি ৰেদিতব্বং।</p>
<p class="bodytext"><span class="bld">কম্ম</span>ন্তি চেতনাৰ অধিপ্পেতা, সা চ খো কুসলাকুসলা। ৰুত্তঞ্হেতং ‘‘কুসলাকুসলচেতনা ৰিপাকানং খন্ধানং, কটত্তা চ রূপানং কম্মপচ্চযেন পচ্চযো’’তি (পট্ঠা॰ ১.১.৪২৭)। ন চিত্তং ৰিয সসম্পযুত্তা। চিত্তঞ্হেত্থ সসম্পযুত্তং অধিপ্পেতং ‘‘হেতূ হেতুসম্পযুত্তকানং ধম্মানং, তংসমুট্ঠানানঞ্চ রূপানং হেতুপচ্চযেন পচ্চযো’’তিআদিৰচনতো (পট্ঠা॰ ১.১.১)। <span class="bld">তত্থা</span>তি তেসু কম্মাদীসু রূপজনকপচ্চযেসু। অতীততো এৰ কম্মতো ফলং উপ্পজ্জতি, ন ৰত্তমানতোতি ৰুত্তং <span class="bld">‘‘কম্মং অতীতমেৰ কম্মসমুট্ঠানস্স রূপস্স পচ্চযো’’</span>তি। যদি হি পচ্চুপ্পন্নতো কম্মতো ফলং উপ্পজ্জেয্য, আযূহনক্খণে এৰ ফলেন উপ্পজ্জিতব্বং ভৰেয্য, ন চ তং দিট্ঠমিচ্ছিতং ৰা। ন হি লোকে কুদাচনং করিযমানমেৰ কম্মং ফলং দেন্তং দিট্ঠং, তথারূপো ৰা আগমো অত্থীতি। ননু চ ইদমপি ন দিট্ঠং, যং ৰিনট্ঠতো হেতুতো ফলং উপ্পজ্জমানং, মতো ৰা কুক্কুটো ৰস্সন্তোতি? সচ্চমদিট্ঠং রূপধম্মানং পবন্ধৰিচ্ছেদে, ইদং পন অরূপং পবন্ধোপি অত্থীতি উপমা ন সংসন্দতি। কম্মতো হি অতীততো <a name="V2.0352"></a> এৰ কম্মস্স কতত্তা, উপচিতত্তা চ ফলং উপ্পজ্জতি। ৰুত্তঞ্হেতং ‘‘কামাৰচরস্স কুসলস্স কম্মস্স কতত্তা উপচিতত্তা ৰিপাকং চক্খুৰিঞ্ঞাণং উপ্পন্নং হোতী’’তিআদি (ধ॰ স॰ ৪৩১)। যস্মা অনন্তরাদিপচ্চযলাভতো উপ্পাদক্খণে এৰ চিত্তস্স বলৰতা, তস্মা তং উপ্পজ্জমানমেৰ রূপং জনেতীতি আহ <span class="bld">‘‘চিত্তং চিত্তসমুট্ঠানস্স উপ্পজ্জমান’’</span>ন্তি। রূপস্স পচ্চযো হোতীতি সম্বন্ধো। যস্মা পন রূপস্স ঠিতিক্খণে বলৰতা পচ্ছাজাতাদিপচ্চযলাভতো, তস্মা ৰুত্তং <span class="bld">‘‘উতুআহারা…পে॰… হোন্তী’’</span>তি, বাহিরং উতুং, আহারঞ্চ পচ্চযং লভিত্বা অত্তনো ঠিতিক্খণে উতুআহারা রূপং জনেন্তীতি অত্থো।</p>
<p class="bodytext"><span class="bld">এৰ</span>ন্তি <a name="M2.0376"></a> ‘‘সাধারণাসাধারণৰসেনা’’তিআদিনা ৰুত্তপ্পকারেন।</p>
<p class="bodytext"><a name="para682"></a><span class="paranum">৬৮২</span>. <span class="bld">সঙ্খারান</span>ন্তি সঙ্খতসঙ্খারানং। <span class="bld">ভঙ্গ</span>ন্তি মরণং। <span class="bld">জরামরণং নাম জাতিযা সতী</span>তিআদি ফলদস্সনানুপুব্বিযা হেতুদস্সনক্কমেন নামরূপস্স পচ্চযপরিগ্গহো সুকরোতি কত্বা দস্সিতো। তত্থ <span class="bld">ভৰে সতী</span>তি কম্মভৰে সতি।</p>
<p class="bodytext"><a name="para683"></a><span class="paranum">৬৮৩</span>. <span class="bld">পুব্বে ৰিত্থারেত্বা দস্সিতঅনুলোমপটিচ্চসমুপ্পাদৰসেনা</span>তি পরিযোসানতো পট্ঠায পটিলোমনযেন আদিপাপনৰসেন ৰিত্থারেত্বা দস্সিতঅনুলোমপটিচ্চসমুপ্পাদৰসেন। ‘‘অসতি জাতিযা নত্থি জরামরণ’’ন্তিআদিনা (সং॰ নি॰ ২.৪) হি পটিলোমৰসেন দস্সিতে পচ্চযাকারে ‘‘যস্স অভাৰা যস্স অভাৰো, সো তস্স পচ্চযো’’তি ব্যতিরেকতো, অন্বযতো চ নামরূপস্স পচ্চযপরিগ্গহো সুকরোতি।</p>
<p class="bodytext"><a name="para684"></a><span class="paranum">৬৮৪</span>. <span class="bld">পুরিমকম্মভৰস্মিং মোহো</span>তিআদি ৰুত্তত্থমেৰ। কম্মসহাযত্তা কিলেসৰট্টং কম্মৰট্টে পক্খিত্বা ৰুত্তং <span class="bld">‘‘কম্মৰট্টৰিপাকৰট্টৰসেনা’’</span>তি।</p>
<p class="bodytext"><a name="para685"></a><span class="paranum">৬৮৫</span>. দিট্ঠধম্মো ৰুচ্চতি পচ্চক্খভূতো পচ্চুপ্পন্নো অত্তভাৰো, তত্থ ৰেদিতব্বফলং কম্মং <span class="bld">দিট্ঠধম্মৰেদনীযং</span>। পচ্চুপ্পন্নভৰতো অনন্তরং ৰেদিতব্বফলং কম্মং <span class="bld">উপপজ্জৰেদনীযং। অপরাপরিযাযে</span>তি দিট্ঠধম্মানন্তরানাগততো অঞ্ঞস্মিং অত্তভাৰপরিযাযে অত্তভাৰপরিৰত্তে। <span class="bld">অহোসিকম্ম</span>ন্তি অহোসি এৰ কম্মং, ন তস্স ৰিপাকো অহোসি, ‘‘অত্থি, ভৰিস্সতি ৰা’’তি এৰং ৰত্তব্বকম্মং। পটিপক্খেহি অনভিভূততায, পচ্চযৰিসেসেন পটিলদ্ধৰিসেসতায চ বলৰভাৰং পত্তা তাদিসস্স <a name="V2.0353"></a> পুব্বাভিসঙ্খারস্স ৰসেন সাতিসযা হুত্বা পৰত্তা পঠমজৰনচেতনা তস্মিংযেৰ অত্তভাৰে ফলদাযিনী <span class="bld">দিট্ঠধম্মৰেদনীযা</span> নাম। সা হি ৰুত্তাকারেন বলৰতি জৰনসন্তানে গুণৰিসেসযুত্তেসু উপকারাপকারৰসপ্পৰত্তিযা, আসেৰনালাভেন অপ্পৰিপাকতায চ পঠমজৰনচেতনা ইতরদ্বযং ৰিয পৰত্তসন্তানুপরমাপেক্খং, ওকাসলাভাপেক্খঞ্চ কম্মং ন হোতীতি ইধেৰ পুপ্ফমত্তং ৰিয পৰত্তিৰিপাকমত্তং ফলং দেতি। <span class="bld">তথা অসক্কোন্ত</span>ন্তি কম্মস্স ৰিপাকদানং নাম উপধিপযোগাদিপচ্চযন্তরসমৰাযেনেৰ হোতীতি তদভাৰতো <a name="M2.0377"></a> তস্মিংযেৰ অত্তভাৰে ৰিপাকং দাতুং অসক্কোন্তং। <span class="bld">অত্থসাধিকা</span>তি দানাদিপাণাতিপাতাদিঅত্থস্স নিপ্ফাদিকা। কা পন সাতি আহ <span class="bld">‘‘সত্তমজৰনচেতনা’’</span>তি। সা হি সন্নিট্ঠাপকচেতনা ৰুত্তনযেন পটিলদ্ধৰিসেসা, পুরিমজৰনচেতনাহি লদ্ধাসেৰনা চ সমানা অনন্তরত্তভাৰে ৰিপাকদাযিনী <span class="bld">উপপজ্জৰেদনীযকম্মং</span> নাম। <span class="bld">‘‘সতি সংসারপ্পৰত্তিযা’’</span>তি ইমিনা অসতি সংসারপ্পৰত্তিযং অহোসিকম্মপক্খে তিট্ঠতি ৰিপচ্চনোকাসস্স অভাৰতোতি দীপেতি।</p>
<p class="bodytext"><a name="para686"></a><span class="paranum">৬৮৬</span>. <span class="bld">যং গরুক</span>ন্তি যং অকুসলং মহাসাৰজ্জং, কুসলং মহানুভাৰং কম্মং। <span class="bld">যং বহুল</span>ন্তি যং বহুলং অভিণ্হসো কতং সমাসেৰিতং। <span class="bld">মরণকালে অনুস্সরিত</span>ন্তি পরিব্যত্তভাৰেন মরণস্স আসন্নকালে অনুস্সরিতং। আসন্নকালে কতে ৰত্তব্বমেৰ নত্থীতি হি ৰুত্তং। <span class="bld">‘‘পুনপ্পুনং লদ্ধাসেৰন’’</span>ন্তি ইমিনা ‘‘যং বহুল’’ন্তি ৰুত্তকম্মতো ৰিসেসেতি। তথা দিট্ঠধম্মৰেদনীযং নিৰত্তেতি পটিসন্ধিআকড্ঢনানুজাননতো। পটিসন্ধিজনকৰসেন হি গরুকাদিকম্মচতুক্কং ৰুত্তং।</p>
<p class="bodytext">তত্থ গরুকং সব্বপঠমং ৰিপচ্চতি। তথা হি তং গরুকন্তি ৰুত্তং। গরুকে অসতি বহুলীকতং, তস্মিং অসতি আসন্নং, তস্মিম্পি অসতি ‘‘কটত্তা ৰা পনা’’তি ৰুত্তং পুরিমজাতীসু কতকম্মং ৰিপচ্চতি। বহুলাসন্নপুব্বকতেসু চ বলাবলং ৰা জানিতব্বং, পাপতো পাপন্তরং, কল্যাণঞ্চ, কল্যাণতো চ কল্যাণন্তরং, পাপঞ্চ, বহুলীকততো চ মহতো চ পুব্বকতাদি, অপ্পঞ্চ। বহুলানুস্সরণেন ৰিপ্পটিসারাদিজননতো পটিপক্খস্স অপরিপুণ্ণতায আরদ্ধৰিপাকস্স কম্মস্স, কম্মসেসস্স ৰা অপরাপরিযাযে ৰেদনীযস্স অপরিক্খীণতায সন্ততিযা পরিণামৰিসেসতোতি তেহি তেহি কারণেহি আহিতবলং পঠমং ৰিপচ্চতি। <span class="bld">মহানারদকস্সপজাতকে</span> ৰিদেহরঞ্ঞো সেনাপতি অলাতো, বীজকো দাসো, রাজকঞ্ঞা রুচা চ এত্থ নিদস্সনং। তথা হি ৰুত্তং ভগৰতা –</p>
<p class="indent">‘‘তত্রানন্দ <a name="V2.0354"></a>, য্বাযং পুগ্গলো ইধ পাণাতিপাতী…পে॰… মিচ্ছাদিট্ঠি কাযস্স ভেদা পরং মরণা অপাযং দুগ্গতিং ৰিনিপাতং নিরযং উপপজ্জতি। পুব্বে ৰাস্স তং কতং হোতি পাপকম্মং দুক্খৰেদনীযং, পচ্ছা ৰাস্স তং কতং হোতি পাপকম্মং দুক্খৰেদনীযং <a name="M2.0378"></a>, মরণকালে ৰাস্স হোতি মিচ্ছাদিট্ঠি সমত্তা সমাদিন্না, তেন সো কাযস্স ভেদা পরং মরণা অপাযং দুগ্গতিং ৰিনিপাতং নিরযং উপপজ্জতি। যঞ্চ খো সো ইধ পাণাতিপাতী হোতি…পে॰… মিচ্ছাদিট্ঠি হোতি, তস্স দিট্ঠে ৰা ধম্মে ৰিপাকং পটিসংৰেদেতি উপপজ্জ ৰা অপরে ৰা পরিযাযে।</p>
<p class="indent">‘‘তত্রানন্দ, য্বাযং পুগ্গলো ইধ পাণাতিপাতী…পে॰… মিচ্ছাদিট্ঠি কাযস্স ভেদা পরং মরণা সুগতিং সগ্গং লোকং উপপজ্জতি। পুব্বে ৰাস্স তং কতং হোতি কল্যাণকম্মং সুখৰেদনীযং, পচ্ছা ৰাস্স তং কতং হোতি কল্যাণকম্মং সুখৰেদনীযং, মরণকালে ৰাস্স হোতি সম্মাদিট্ঠি সমত্তা সমাদিন্না, তেন সো কাযস্স ভেদা পরং মরণা সুগতিং সগ্গং লোকং উপপজ্জতি। যঞ্চ খো সো ইধ পাণাতিপাতী হোতি…পে॰… মিচ্ছাদিট্ঠি হোতি, তস্স দিট্ঠে ৰা ধম্মে ৰিপাকং পটিসংৰেদেতি উপপজ্জ ৰা অপরে ৰা পরিযাযে।</p>
<p class="indent">‘‘তত্রানন্দ, য্বাযং পুগ্গলো ইধ পাণাতিপাতা পটিৰিরতো…পে॰… সম্মাদিট্ঠি কাযস্স ভেদা পরং মরণা সুগতিং সগ্গং লোকং উপপজ্জতি। পুব্বে ৰাস্স তং কতং হোতি কল্যাণকম্মং সুখৰেদনীযং, পচ্ছা ৰাস্স তং কতং হোতি কল্যাণকম্মং সুখৰেদনীযং, মরণকালে ৰাস্স হোতি সম্মাদিট্ঠি সমত্তা সমাদিন্না, তেন সো কাযস্স ভেদা পরং মরণা সুগতিং সগ্গং লোকং উপপজ্জতি। যঞ্চ খো সো ইধ পাণাতিপাতা পটিৰিরতো…পে॰… সম্মাদিট্ঠি হোতি, তস্স দিট্ঠে ৰা ধম্মে ৰিপাকং পটিসংৰেদেতি উপপজ্জ ৰা অপরে ৰা পরিযাযে।</p>
<p class="indent">‘‘তত্রানন্দ, য্বাযং পুগ্গলো ইধ পাণাতিপাতা পটিৰিরতো…পে॰… সম্মাদিট্ঠি কাযস্স ভেদা পরং…পে॰… নিরযং উপপজ্জতি। পুব্বে ৰাস্স তং কতং হোতি পাপকম্মং দুক্খৰেদনীযং, পচ্ছা ৰাস্স তং কতং হোতি পাপকম্মং দুক্খৰেদনীযং, মরণকালে ৰাস্স হোতি মিচ্ছাদিট্ঠি সমত্তা সমাদিন্না, তেন সো কাযস্স ভেদা পরং মরণা অপাযং <a name="V2.0355"></a> …পে॰… নিরযং উপপজ্জতি। যঞ্চ খো সো ইধ পাণাতিপাতা পটিৰিরতো হোতি…পে॰… সম্মাদিট্ঠি <a name="M2.0379"></a> হোতি, তস্স দিট্ঠে ৰা ধম্মে ৰিপাকং পটিসংৰেদেতি উপপজ্জ ৰা অপরে ৰা পরিযাযে’’তি (ম॰ নি॰ ৩.৩০৩)।</p>
<p class="bodytext">কিং বহুনা যং তং তথাগতস্স মহাকম্মৰিভঙ্গঞাণং, তস্সেৰাযং ৰিসযো, যদিদং তস্স তস্স কম্মস্স তেন তেন কারণেন পুব্বাপরৰিপাকতা সামত্থিযং।</p>
<p class="bodytext"><a name="para687"></a><span class="paranum">৬৮৭</span>. পটিসন্ধিদানাদিৰসেন ৰিপাকসন্তানস্স নিব্বত্তকং জনকং। তেনাহ <span class="bld">‘‘তং পটিসন্ধিযম্পি পৰত্তেপি রূপারূপৰিপাকক্খন্ধে জনেতী’’</span>তি। সুখদুক্খসন্তানস্স, নামরূপপ্পবন্ধস্স ৰা চিরতরপ্পৰত্তিহেতুভূতং উপত্থম্ভকং। তেনাহ <span class="bld">‘‘সুখদুক্খং উপত্থম্ভেতি, অদ্ধানং পৰত্তেতী’’</span>তি। উপপীল়কং সুখদুক্খপ্পবন্ধে পৰত্তমানে সণিকং সণিকং তং হাপেতি। তেনাহ <span class="bld">‘‘সুখদুক্খং পীল়েতি বাধতি, অদ্ধানং পৰত্তিতুং ন দেতী’’</span>তি। <span class="bld">ঘাতেত্বা</span>তি উপচ্ছিন্দিত্বা। কম্মস্স উপচ্ছিন্দনং নাম তস্স ৰিপাকপটিবাহনমেৰাতি আহ <span class="bld">‘‘তস্স ৰিপাকং পটিবাহিত্বা’’</span>তি। তঞ্চ অত্তনো ৰিপাকুপ্পত্তিযা ওকাসকরণন্তি ৰুত্তং <span class="bld">‘‘অত্তনো ৰিপাকস্স ওকাসং করোতী’’</span>তি। ৰিপচ্চনায কতোকাসং কম্মং ৰিপক্কমেৰ নাম হোতীতি আহ <span class="bld">‘‘এৰং পন কম্মেন কতে ওকাসে তং ৰিপাকং উপ্পন্নং নাম ৰুচ্চতী’’</span>তি। <span class="bld">উপপীল়কং</span> অঞ্ঞস্স ৰিপাকং উপচ্ছিন্দতি, ন সযং অত্তনো ৰিপাকং দেতি। <span class="bld">উপঘাতকং</span> পন দুব্বলং কম্মং উপচ্ছিন্দিত্বা অত্তনো ৰিপাকং উপ্পাদেতীতি অযমেতেসং ৰিসেসো। বব্হাবাধতাদিপচ্চযূপনিপাতেন ৰিপাকস্স ৰিবাধকং <span class="bld">উপপীল়কং,</span> তথা ৰিপাকস্সেৰ উপচ্ছেদকং <span class="bld">উপঘাতকং</span>। কম্মং উপঘাতেত্বা অত্তনো ৰিপাকস্স ওকাসকরণেন ৰিপচ্চনে সতি জনকমেৰ সিযা, জনকাদিভাৰো নাম ৰিপাকং পতি ইচ্ছিতব্বো, ন কম্মং পতীতি ৰিপাকস্সেৰ উপঘাতকতা যুত্তা ৰিয দিস্সতি, ৰীমংসিতব্বং।</p>
<p class="bodytext"><span class="bld">কম্মন্তর</span>ন্তি কম্মৰিসেসো কম্মানং বলাবলভেদো। <span class="bld">ৰিপাকন্তর</span>ন্তি ৰিপাকৰিসেসো, তস্স হীনপণীততাদিভেদো। অপরো নযো – যস্মিং কম্মে কতে পটিসন্ধিযং, পৰত্তে চ ৰিপাককটত্তারূপানং উপ্পত্তি হোতি, তং <span class="bld">জনকং</span>। যস্মিং পন কতে অঞ্ঞেন জনিতস্স ইট্ঠস্স ৰা অনিট্ঠস্স ৰা ফলস্স ৰিবাধকৰিচ্ছেদকপচ্চযানুপ্পত্তিযা, উপব্রূহনপচ্চযুপ্পত্তিযা চ জনকানুভাৰানুরূপং পরিপোসচিরতরপ্পবন্ধা হোন্তি, তং <span class="bld">উপত্থম্ভকং</span>। জনকেন <a name="M2.0380"></a> নিব্বত্তিতং কুসলফলং ৰা অকুসলফলং ৰা যেন পচ্চনীকভূতেন রোগধাতুসমতাদিনিমিত্ততায বাধীযতি, তং <span class="bld">উপপীল়কং</span> <a name="V2.0356"></a>। যেন পন কম্মুনা জনকসামত্থিযৰসেন চিরতরপ্পবন্ধারহম্পি সমানং ফলং ৰিচ্ছেদকপচ্চযুপ্পত্তিযা উপহঞ্ঞতি ৰিচ্ছিজ্জতি, তং <span class="bld">উপঘাতকং</span>। তত্থ কেচি দুতিযস্স কুসলভাৰং ইত্থন্নামগতস্স অপ্পাবাধদীঘাযুকতাসংৰত্তনৰসেন, পচ্ছিমানং দ্বিন্নং অকুসলভাৰং বব্হাবাধঅপ্পাযুকতাসংৰত্তনৰসেন ৰণ্ণেন্তি। দেৰদত্তাদীনং, পন নাগাদীনং, ইতো অনুপদিন্নেন যাপনকপেতানঞ্চ নরকাদীসু অকুসলৰিপাকুপত্থম্ভনুপপীল়নুপঘাতকানি ন ন সন্তীতি চতুন্নম্পি অকুসলাকুসলভাৰো ন ৰিরুজ্ঝতি। বুদ্ধাৰেণিকতায অসাধারণস্সেৰ ঞাণস্স গোচরভাৰতো কম্মন্তরাদি <span class="bld">‘‘অসাধারণং সাৰকেহী’’</span>তি ৰুত্তং। <span class="bld">একদেসতো জানিতব্বং</span> অনৰসেসতো জানিতুং ন সক্কা অৰিসযত্তা। সব্বেন সব্বং অজাননে পচ্চযপরিগ্গহো ন পরিপূরতীতি।</p>
<p class="bodytext"><a name="para688"></a><span class="paranum">৬৮৮</span>. যথাৰুত্তং কম্মং ৰত্তমানৰিপাকপ্পবন্ধনিমিত্তমেৰ অধিপ্পেতন্তি কম্মেকদেসতায <span class="bld">‘‘দ্বাদসৰিধং কম্মং কম্মৰট্টে পক্খিপিত্বা’’</span>তি ৰুত্তং। কিলেসৰট্টম্পি কম্মসহাযতায কম্মৰট্টপক্খিকমেৰ কত্বা আহ <span class="bld">‘‘কম্মৰট্টৰিপাকৰট্টৰসেনা’’</span>তি। যাদিসতো পচ্চযতো পচ্চুপ্পন্নে অদ্ধানে নামরূপস্স পৰত্তি, তাদিসতো এৰ ইতরস্মিম্পি অদ্ধদ্বযেতি যথা অতীতানাগতে নযং নেতি, তং দস্সেন্তো <span class="bld">‘‘ইদ’’</span>ন্তিআদিমাহ। তত্থ <span class="bld">অনাগতেপি কম্মৰট্টৰিপাকৰট্টৰসেনেৰা</span>তি এত্থ ৰুত্তং <span class="bld">এৰ</span>-সদ্দং ‘‘এতরহি অতীতেপী’’তি এত্থাপি আনেত্বা ৰত্তব্বং অদ্ধত্তযেপি কিরিযাকিরিযফলমত্ততাদস্সনপরত্তা চোদনায। <span class="bld">ইতি কম্মঞ্চেৰা</span>তিআদি ৰুত্তস্সেৰত্থস্স নিগমনৰসেন ৰুত্তং। অপরাপরং ৰট্টনট্ঠেন <span class="bld">ৰট্টং</span>। তথা পৰত্তনং <span class="bld">পৰত্তং</span>। হেতুফলভাৰেন সম্বন্ধতীতি <span class="bld">সন্ততি,</span> পবন্ধো। করণট্ঠেন, পচ্চযেহি করীযতীতি ৰা <span class="bld">কিরিযা</span>।</p>
<p class="bodytext"><span class="bld">কম্মা</span>তি কম্মতো। সম্ভৰতি এতস্মাতি সম্ভৰো, কম্মং সম্ভৰো এতস্সাতি <span class="bld">কম্মসম্ভৰো,</span> ৰিপাকো।</p>
<p class="bodytext">কারণসামগ্গিযং দানাদীহি সাধিতকিরিযায ৰত্তমানায কারণমত্তে কত্তুৰোহারোতি আহ <span class="bld">‘‘নেৰ কারণতো উদ্ধং কারকং পস্সতী’’</span>তি। করোতীতি হি <span class="bld">কারকং</span>। ৰিপাকপটিসংৰেদকং ন পস্সতীতি সম্বন্ধো <a name="M2.0381"></a>। কামং বালাপি ‘‘কারকো পটিসংৰেদকো’’তি ৰদন্তা অত্থতো পঞ্ঞত্তিমত্তমেৰ ৰদন্তি, তে পন ৰিপরীতাভিনিৰেসৰসেনাপি ৰদন্তীতি তং অপ্পমাণন্তি আহ <span class="bld">‘‘সমঞ্ঞামত্তেন পণ্ডিতা ৰোহরন্তী’’</span>তি।</p>
<p class="bodytext"><a name="para689"></a><span class="paranum">৬৮৯</span>. <span class="bld">এৰেত</span>ন্তি <a name="V2.0357"></a> এৰংৰিধং এতং দস্সনং, <span class="bld">সম্মদস্সনং,</span> অৰিপরীতদস্সনন্তি অত্থো। <span class="bld">বীজরুক্খাদিকানংৰা</span>তি যথা বীজতো রুক্খো, রুক্খতো পুন বীজন্তি অনাদিকালিকত্তা বীজরুক্খসন্তানস্স পুব্বকোটি নত্থি, এৰং কম্মপচ্চযা ৰিপাকো, ৰিপাকপচ্চযা কম্মন্তি অনাদিকালিকত্তা কম্মৰিপাকসন্তানস্স পুব্বকোটি ন পঞ্ঞাযতি। <span class="bld">আদি</span>-সদ্দেন ‘‘কুক্কুটিযা অণ্ডং, অণ্ডতো কুক্কুটী, পুনপি কুক্কুটিযা অণ্ড’’ন্তি এৰমাদিং সঙ্গণ্হাতি। <span class="bld">অনাগতেপি সংসারে</span>তি যথা অতীতে, এৰং অনাগতেপি অদ্ধানে ‘‘খন্ধানঞ্চ পটিপাটী’’তিআদিনা (ৰিসুদ্ধি॰ ২.৬১৯; দী॰ নি॰ অট্ঠ॰ ২.৯৫ অপসাদনাৰণ্ণনা; সং॰ নি॰ অট্ঠ॰ ২.২.৬০; অ॰ নি॰ অট্ঠ॰ ২.৪.১৯৯; ধ॰ স॰ অট্ঠ॰ নিদানকথা; ৰিভ॰ অট্ঠ॰ ২২৬ সঙ্খারপদনিদ্দেস; সু॰ নি॰ অট্ঠ॰ ২.৫২৩; উদা॰ অট্ঠ॰ ৩৯; ইতিৰু॰ অট্ঠ॰ ১৪, ৫৮; থেরগা॰ অট্ঠ॰ ১.৬৭, ৯৯; পটি॰ ম॰ অট্ঠ॰ ২.১.১১৭; চূল়নি॰ অট্ঠ॰ ৬; বু॰ ৰং॰ অট্ঠ॰ ২.৫৮) ৰুত্তে সংসারে সতি কম্মৰিপাকানং অপ্পৰত্তং ন দিস্সতি, কম্মৰিপাকানং অপ্পৰত্তি ন দিস্সতি, পৰত্ততি এৰাতি অত্থো।</p>
<p class="bodytext"><span class="bld">এতমত্থ</span>ন্তি ‘‘কম্মস্স কারকো নত্থী’’তিআদিনা (ৰিসুদ্ধি॰ ২.৬৮৯) ৰুত্তমত্থং। <span class="bld">অসযংৰসী</span>তি ন সযংৰসিনো, মিচ্ছাভিনিৰেসপরৰসাতি অত্থো। <span class="bld">অঞ্ঞমঞ্ঞৰিরোধিতা</span>তি ইতরীতরৰিরোধিতা, দিট্ঠিযো, দিট্ঠিযা ৰা অঞ্ঞমঞ্ঞেন ৰিরোধিতা ৰিরুদ্ধা।</p>
<p class="bodytext">গম্ভীরঞাণগোচরতায <span class="bld">গম্ভীরং</span>। তথা <span class="bld">নিপুণং</span>। সত্তসুঞ্ঞতায, অঞ্ঞমঞ্ঞসভাৰসুঞ্ঞতায চ <span class="bld">সুঞ্ঞং। পচ্চয</span>ন্তি নামরূপস্স পচ্চযং, তপ্পচ্চযপটিৰেধেনেৰ চ সব্বং পটিৰিদ্ধং হোতীতি। <span class="bld">কম্মং নত্থি ৰিপাকম্হী</span>তিআদীসু যং ৰত্তব্বং, তং হেট্ঠা ৰুত্তমেৰ।</p>
<p class="bodytext">পচ্চযসুঞ্ঞং ফলন্তি যথাৰুত্তমত্থং উপমায ৰিভাৰেতুং <span class="bld">‘‘যথা ন সূরিযে’’</span>তিআদি ৰুত্তং। <span class="bld">তেস</span>ন্তি সূরিযাদীনং। <span class="bld">সো</span>তি অগ্গি। <span class="bld">সম্ভারেহী</span>তি আতপাদীহি কারণেহি।</p>
<p class="bodytext">যদি <a name="M2.0382"></a> চ হেতু চ ফলঞ্চ অঞ্ঞমঞ্ঞরহিতং, কথং হেতুতো ফলং নিব্বত্ততীতি আহ <span class="bld">‘‘কম্মঞ্চ খো উপাদাযা’’</span>তি। ন কেৰলং কম্মফলমেৰ সুঞ্ঞং কত্তুরহিতং, সব্বম্পি ধম্মজাতং কারকরহিতন্তি দস্সেতুং <span class="bld">‘‘ন হেত্থ দেৰো’’</span>তি গাথা ৰুত্তা। <span class="bld">হেতুসম্ভারপচ্চযা</span>তি হেতুসমূহনিমিত্তং, হেতুপচ্চযনিমিত্তং ৰা।</p>
<p class="bodytext"><a name="para690"></a><span class="paranum">৬৯০</span>. <span class="bld">চুতিপটিসন্ধিৰসেন</span> <a name="V2.0358"></a> <span class="bld">ৰিদিতা হোন্তী</span>তি কম্মৰট্টৰিপাকৰট্টৰসেন পচ্চযপরিগ্গহস্স কতত্তা চুতিপটিসন্ধিৰসেন ৰিদিতা হোন্তীতি ৰদন্তি। ৰুত্তনযেন পন সপ্পচ্চযনামরূপস্স দস্সনেন তীসু অদ্ধাসু পহীনৰিচিকিচ্ছস্স অদ্ধত্তযপরিযাপন্না ধম্মা অতীতপচ্চুপ্পন্নানাগতভৰেসু চ চুতিপটিসন্ধিৰসেন ৰিদিতা হোন্তি, ন অনুপদধম্মৰসেন তথাপরিগ্গহস্স অকতত্তা। <span class="bld">সাস্স হোতি ঞাতপরিঞ্ঞা</span>তি যায নামরূপপরিগ্গহং, তস্স চ পচ্চযপরিগ্গহং করোতি, সা অস্স যোগিনো ‘‘ইদং নামং, এত্তকং নাম’’ন্তিআদিনা, ‘‘তস্স অযং পচ্চযো, এত্তকো পচ্চযো’’তিআদিনা চ পরিচ্ছেদৰসেন ঞাতৰতী পঞ্ঞাতি কত্বা ঞাতপরিঞ্ঞা।</p>
<p class="bodytext">ইদানি যেন কারণেন অদ্ধত্তযপরিযাপন্না ধম্মা চুতিপটিসন্ধিৰসেন ৰিদিতা হোন্তি, তং দস্সেতুং <span class="bld">‘‘সো এৰং পজানাতী’’</span>তিআদি ৰুত্তং। তেন ধম্মানং ভৰন্তরসঙ্কমো নাম ন কদাচিপি অত্থি, তত্থ তত্থেৰ নিরুজ্ঝনতোতি দস্সেতি। সজ্ঝায মন্তোদকপান মুখমণ্ডন পদীপসীখূপমাহি তমেৰ ধম্মানং সঙ্কমাভাৰং ৰিভাৰেতুং <span class="bld">‘‘অপিচ খো’’</span>তিআদিমাহ।</p>
<p class="bodytext"><span class="bld">মনোধাতুঅনন্তর</span>ন্তি কিরিযমনোধাতুযা অনন্তরং লব্ভমানং চক্খুৰিঞ্ঞাণং। <span class="bld">ন চেৰ আগত</span>ন্তি কিরিযমনোধাতুতো ন চেৰ আগতং কিরিযমনোধাতুযং চক্খুৰিঞ্ঞাণস্স অভাৰতো। <span class="bld">নাপি ন নিব্বত্তং অনন্তর</span>ন্তি কিরিযমনোধাতুতো অনাগচ্ছন্তম্পি পচ্চযসামগ্গিলাভেন ততো অনন্তরং নাপি ন নিব্বত্তং, নিব্বত্তমেৰ হোতি। যথাযং পৰত্তিযং চিত্তপ্পৰত্তি, তথেৰ পটিসন্ধিম্হি ৰত্ততে চিত্তসন্ততি, চুতিচিত্ততো অনাগচ্ছন্তম্পি পটিসন্ধিচিত্তং ততো অনন্তরং নাপি ন নিব্বত্ততি, পচ্চযসামগ্গিৰসেন নিব্বত্ততেৰাতি অত্থো। সন্ততিগহণেন চেত্থ কুতোচি আগমাভাৰমেৰ ৰিভাৰেতি। হেতুফলভাৰেন হি সম্বন্ধতাতি ধম্মপ্পৰত্তি <span class="bld">সন্ততী</span>তি। তেনাহ <span class="bld">‘‘পুরিমং ভিজ্জতে চিত্ত’’</span>ন্তিআদি। <span class="bld">পুরিম</span>ন্তি চুতিচিত্তং। <span class="bld">ভিজ্জতে</span>তি <a name="M2.0383"></a> নিরুজ্ঝতি। <span class="bld">পচ্ছিম</span>ন্তি পটিসন্ধিচিত্তং। <span class="bld">ততো</span>তি চুতিচিত্ততো অনন্তরমেৰ জাযতি। যত্থ হি চুতিচিত্ততো দূরেপি কালন্তরেপি উপ্পজ্জমানং পটিসন্ধিচিত্তং অনন্তরমেৰ জাযতীতি ৰুচ্চতি। তস্মা <span class="bld">তেসং অন্তরিকা নত্থি</span> তেসং চুতিপটিসন্ধিচিত্তানং ব্যৰধাযকং কিঞ্চি নত্থি। <span class="bld">ৰীচি তেসং ন ৰিজ্জতী</span>তি তস্সেৰ ৰেৰচনং। <span class="bld">ইতো</span>তি চুতিচিত্ততো অনন্তরং ন চ গচ্ছতি কিঞ্চি চিত্তং। তঞ্হি সসম্পযুত্তধম্মং তথেৰ নিরুজ্ঝতি। <span class="bld">পটিসন্ধি চা</span>তি পটিসন্ধিৰিঞ্ঞাণঞ্চ অঞ্ঞমেৰ যথাপচ্চযং <span class="bld">জাযতি</span> নিব্বত্ততীতি পুনপি সঙ্কমাভাৰমেৰ ৰিভাৰেন্তো সপ্পচ্চযনামরূপদস্সনং নিগমেতি।</p>
<p class="bodytext"><a name="para691"></a><span class="paranum">৬৯১</span>. নামরূপগ্গহণেন <a name="V2.0359"></a>, তস্স চ পচ্চযধম্মগ্গহণেন অগ্গহিতস্স তেভূমকধম্মস্স অভাৰতো <span class="bld">‘‘ৰিদিতসব্বধম্মস্সা’’</span>তি ৰুত্তং। ন চেত্থ লোকুত্তরধম্মা অধিগতা। <span class="bld">থামগতং</span> হোতি অনেকাকারৰোকারপচ্চযপরিগ্গহৰিধিনো অনুট্ঠিতত্তা। <span class="bld">সুট্ঠুতরং পহীযতি</span> তিযদ্ধগতধম্মপ্পৰত্তিযা ৰিগতসম্মোহত্তা। <span class="bld">সা এৰা</span>তি সোল়সৰিধা কঙ্খা এৰ। যস্মা এত্থ ‘‘বুদ্ধো, ধম্মো, সঙ্ঘো, সিক্খা’’তি চ কঙ্খায গোচরভূতা লোকিযা ধম্মা অধিপ্পেতা। ন হি লোকুত্তরধম্মে আরব্ভ কিলেসা পৰত্তিতুং সক্কোন্তি। <span class="bld">পুব্বন্তো</span>তি অতীতা খন্ধাযতনধাতুযো। <span class="bld">অপরন্তো</span>তি অনাগতা। <span class="bld">পুব্বন্তাপরন্তো</span>তি তদুভযং, অদ্ধাপচ্চুপ্পন্নং ৰা তদুভযভাগযুত্তত্তা। এৰং বুদ্ধাদিগ্গহণেন, পটিচ্চসমুপ্পন্নধম্মগ্গহণেন চ গহিতো অট্ঠমো কঙ্খাৰিসযো নামরূপমত্তং, ইদপ্পচ্চযতাগ্গহণেন পন তস্স পচ্চযো গহিতো, তস্মা সোল়সৰত্থুকায কঙ্খায পহীনায অট্ঠৰত্থুকা কঙ্খা অপ্পতিট্ঠাৰ হোতীতি আহ <span class="bld">‘‘ন কেৰলঞ্চ…পে॰… পহীযতিযেৰা’’</span>তি।</p>
<p class="bodytext">দিট্ঠেকট্ঠত্তা ৰিচিকিচ্ছায যথা দিট্ঠি সমুচ্ছিজ্জমানা ৰিচিকিচ্ছায সদ্ধিংযেৰ সমুচ্ছিজ্জতি, এৰং ৰিচিকিচ্ছা ৰিক্খম্ভিযমানা দিট্ঠিযা সদ্ধিংযেৰ ৰিক্খম্ভীযতীতি আহ <span class="bld">‘‘দ্বাসট্ঠি দিট্ঠিগতানি ৰিক্খম্ভন্তী’’</span>তি। অত্তাভিনিৰেসূপনিস্সযা হি ‘‘অহোসিং নু খো অহ’’ন্তিআদি (ম॰ নি॰ ১.১৮; সং॰ নি॰ ২.২০) নযপ্পৰত্তা সোল়সৰত্থুকা কঙ্খা, সা এৰ চ পুব্বন্তাদিৰত্থুকভাৰেন ৰুত্তা। অত্তাভিনিৰেসৰত্থুকানি চ দ্বাসট্ঠি দিট্ঠিগতানি, বুদ্ধাদিৰত্থুকা চ কঙ্খা তদেকট্ঠাতি। ধরীযন্তি <a name="M2.0384"></a> অত্তনো পচ্চযেহীতি ধম্মা, তিট্ঠতি এত্থ তদাযত্তৰুত্তিতায ফলন্তি ঠিতি, ধম্মানং ঠিতি ধম্মট্ঠিতি, পচ্চযধম্মো। অথ ৰা ধম্মোতি কারণং ‘‘ধম্মপটিসম্ভিদা’’তিআদীসু (ৰিভ॰ ৭১৮ আদযো) ৰিয, ধম্মস্স ঠিতি সভাৰো, ধম্মতো চ অঞ্ঞো সভাৰো নত্থীতি পচ্চযধম্মানং পচ্চযভাৰো ধম্মট্ঠিতি, ধম্মট্ঠিতিযং ঞাণং <span class="bld">ধম্মট্ঠিতিঞাণং</span>। সঙ্খারানং যং যং ভূতং অনিচ্চতাদি যথাভূতং, তত্থ ঞাণন্তি <span class="bld">যথাভূতঞাণং</span>। সম্মা পস্সতীতি <span class="bld">সম্মাদস্সনং</span>।</p>
<p class="bodytext"><span class="bld">অৰিজ্জা পচ্চযো</span>তি অৰিজ্জা হেতুআদিৰসেন সঙ্খারানং যথারহং পচ্চযো। ততো এৰ <span class="bld">সঙ্খারা পচ্চযসমুপ্পন্না। উভোপেতে</span>তি যস্মা অৰিজ্জাপি আসৰাদিৰসেন পচ্চযসম্ভূতাৰ, তস্মা অৰিজ্জা সঙ্খারাতি উভযেপি এতে ধম্মা পচ্চযসমুপ্পন্না। <span class="bld">ইতী</span>তি এৰং। <span class="bld">পচ্চযপরিগ্গহে পঞ্ঞা</span>তি পচ্চযানং পরিচ্ছিজ্জ গহণৰসেন পৰত্তা পঞ্ঞা। ৰুত্তনযেন <span class="bld">ধম্মট্ঠিতিঞাণং</span>।</p>
<p class="bodytext"><span class="bld">নিমিত্ত</span>ন্তি <a name="V2.0360"></a> সঙ্খারনিমিত্তং, অত্থতো পঞ্চক্খন্ধা। তে হি ঘনসঞ্ঞাপৰত্তিযা ৰত্থুভাৰতো নিমিত্তং, সৰিগ্গহভাৰেন উপট্ঠানতো ৰা। যস্মা অনিচ্চতা নাম সঙ্খারানং অৰিপরীতাকারো। তত্থ নিচ্চতায লেসস্সাপি অভাৰতো <span class="bld">অনিচ্চতো</span> পস্সন্তো <span class="bld">যথাভূতং জানাতি</span>। তঞ্চ ঞাণং অৰিপরীতগ্গহণতায <span class="bld">সম্মাদস্সনং</span>। তংসমঙ্গিনা চ পচ্চুপ্পন্নেসু ৰিয অতীতানাগতেসুপি নযং নেন্তেন তে সুপরিৰিদিতা হোন্তি।</p>
<p class="bodytext">অনিচ্চতা চ নাম উপ্পত্তিমতো, উপ্পাদো চ পচ্চযৰসেনাতি অনিচ্চতা সিজ্ঝমানা সঙ্খারানং সপ্পচ্চযতং সাধেন্তী যথাৰুত্তকঙ্খপ্পহানায সংৰত্ততীতি ইমমত্থং দস্সেন্তো <span class="bld">‘‘অনিচ্চতো…পে॰… পহীযতী’’</span>তি আহ। তত্থ <span class="bld">তদন্বযেনা</span>তি পচ্চক্খতো দিট্ঠস্স অনুগমনেন। <span class="bld">এত্থা</span>তি যথাদিট্ঠেসু ধম্মেসু। <span class="bld">দুক্খতো মনসি করোন্তো</span>তিআদীসুপি এসেৰ নযো। <span class="bld">পৰত্ত</span>ন্তি উপাদিন্নক্খন্ধপ্পৰত্তং। তঞ্হি কিলেসাভিসঙ্খারেহি পৰত্তিতত্তা সাতিসযং দুক্খভাৰেন উপট্ঠাতি। <span class="bld">পৰত্ত</span>ন্তি ঠাননিসজ্জাদিৰসেন দুক্খদুক্খতাদিৰসেন চ সঙ্খারপ্পৰত্তন্তি অপরে। ‘‘নিমিত্তং, পৰত্ত’’ন্তি চ ৰুত্তে অজ্ঝত্তবহিদ্ধাসন্তানসঞ্ঞিতে সব্বস্মিং সপ্পচ্চযে নামরূপে যাথাৰতো পৰত্তা একাৰ পঞ্ঞা পরিযাযৰসেন ‘‘যথাভূতঞাণ’’ন্তিপি ‘‘সম্মাদস্সন’’ন্তিপি তত্থ কঙ্খাৰিক্খম্ভনেন ‘‘কঙ্খাৰিতরণা’’তিপি ৰুচ্চতি। যথা ‘‘রুক্খো পাদপো তরূ’’তি ইমমত্থং দস্সেন্তো আহ <span class="bld">‘‘যঞ্চ যথাভূতঞাণ’’</span>ন্তিআদি।</p>
<p class="bodytext">পরমত্থতো <a name="M2.0385"></a> সাসনে অস্সাসো নাম অরিযফলং, পতিট্ঠা নাম অরিযমগ্গো, অযং পন অনধিগতমগ্গফলোপি তদধিগমুপাযপটিপত্তিযং ঠিতত্তা লদ্ধস্সাসো ৰিয, লদ্ধপতিট্ঠো ৰিয চ হোতীতি ৰুত্তং <span class="bld">‘‘লদ্ধস্সাসো লদ্ধপতিট্ঠো’’</span>তি। অপরিহীনকঙ্খাৰিতরণৰিসুদ্ধিকো ৰিপস্সকো লোকিযাহি সীলসমাধিপঞ্ঞাসম্পদাহি সমন্নাগতত্তা উত্তরি অপ্পটিৰিজ্ঝন্তো সুগতিপরাযণো চ হোতীতি ৰুত্তং <span class="bld">‘‘নিযতগতিকো’’</span>তি। ততো এৰ <span class="bld">চূল়সোতাপন্নো নাম হোতি</span>। সোতাপন্নো হি খীণাপাযদুগ্গতিৰিনিপাতোতি।</p>
<p class="bodytext">অথ ৰা <span class="bld">লদ্ধস্সাসো</span> দিট্ঠিৰিসুদ্ধিসমধিগমেন। নামরূপপরিচ্ছেদেন হি খন্ধাদিকে সভাৰসরসতো সল্লক্খেত্বা সাসনে ধম্মুপসংহিতপামোজ্জপ্পটিলাভেন লদ্ধস্সাসো হোতি। <span class="bld">লদ্ধপতিট্ঠো</span> কঙ্খাৰিতরণৰিসুদ্ধিসমধিগমেন। সপ্পচ্চযনামরূপদস্সনেন হি পরিমদ্দিতদিট্ঠিকণ্টকো ৰিনিদ্ধতঅহেতুৰিসমহেতুৰাদো যথাসকং পচ্চযেহেৰ ধম্মমত্তং জানিত্বা সাসনে <a name="V2.0361"></a> পতিট্ঠিতসদ্ধো লদ্ধপতিট্ঠো নাম হোতি। নামরূপৰৰত্থানেন দুক্খসচ্চং, ধম্মট্ঠিতিঞাণেন সমুদযসচ্চং, তস্সেৰ অপরভাগেন অনিচ্চতো মনসিকারাদিৰিধিনা মগ্গসচ্চঞ্চ অভিঞ্ঞায পৰত্তিযা দুক্খভাৰং দিস্বা অপ্পৰত্তে নিরোধে একংসেনেৰ নিন্নজ্ঝাসযতায লোকিযেনেৰ ঞাণেন চতুন্নং অরিযসচ্চানং অধিগতত্তা অপাযেসু অভব্বুপ্পত্তিকো, সোতাপন্নভূমিযং ভব্বুপ্পত্তিকো চ হোতীতি ৰুত্তং <span class="bld">‘‘নিযতগতিকো’’</span>তি। তেনাহ <span class="bld">‘‘চূল়সোতাপন্নো নাম হোতী’’</span>তি।</p>
<p class="bodytext"><span class="bld">তস্মা</span>তি যস্মা এৰং মহানিসংসমেতং যথাভূতঞাণং, তস্মা। <span class="bld">সদা</span>তি সব্বকালং রত্তিঞ্চেৰ দিৰা চ। <span class="bld">সব্বসো</span>তি নিব্বত্তকহেতুআদিপরিগ্গণ্হনৰসেন সব্বপ্পকারেন।</p>
<p class="centered">কঙ্খাৰিতরণৰিসুদ্ধিনিদ্দেসৰণ্ণনা নিট্ঠিতা।</p>
<p class="centered">ইতি একূনৰীসতিমপরিচ্ছেদৰণ্ণনা।</p></div>
<p class="chapter">২০. মগ্গামগ্গঞাণদস্সনৰিসুদ্ধিনিদ্দেসৰণ্ণনা</p>
<div class="chaptxt">
<p class="subhead">সম্মসনঞাণকথাৰণ্ণনা</p>
<p class="bodytext"><a name="para692"></a><span class="paranum">৬৯২</span>. <span class="bld">এৰং</span> <a name="M2.0386"></a> <a name="V2.0362"></a> <span class="bld">মগ্গঞ্চ অমগ্গঞ্চ ঞত্বা ঠিতং ঞাণ</span>ন্তি অযং উপক্কিলেসৰিনিমুত্তা ৰীথিপটিপন্না ৰিপস্সনাপঞ্ঞা অরিযমগ্গস্স পুব্বভাগমগ্গো, অযং ওভাসাদিভেদো দসৰিধো উপক্কিলেসো ন মগ্গোতি এৰং মগ্গঞ্চ অমগ্গঞ্চ যাথাৰতো ৰৰত্থপেত্বা ঠিতং ঞাণং।</p>
<p class="bodytext">অতীতাদিৰসেন অনেকভেদভিন্নে ধম্মে কলাপতো সঙ্খিপিত্বা সম্মসনং <span class="bld">কলাপসম্মসনং,</span> অযং কির জম্বুদীপৰাসীনং অভিলাপো। ‘‘যং কিঞ্চি রূপ’’ন্তিআদিনা (ম॰ নি॰ ১.৩৬১; ২.১১৩; ৩.৮৬; অ॰ নি॰ ৪.১৮১) নযেন হি ধম্মানং ৰিপস্সনা <span class="bld">নযৰিপস্সনা,</span> অযং কির তম্বপণ্ণিদীপৰাসীনং অভিলাপো। তেনেৰাহ <span class="bld">‘‘কলাপসম্মসনসঙ্খাতায নযৰিপস্সনাযা’’</span>তি। <span class="bld">তাৰ</span>-সদ্দো কমত্থো, তেন সম্মসনপ্পকারানং বহুভেদতং দীপেতি। বহুভাৰতো হি তেসং পঠমং নযৰিপস্সনায যোগারম্ভং অনুসাসতি ‘‘নযৰিপস্সনায তাৰ যোগো করণীযো’’তি। <span class="bld">কস্মা</span>তি চোদকৰচনং। তস্সাযং অধিপ্পাযো – যদি মগ্গামগ্গঞাণদস্সনৰিসুদ্ধি সম্পাদেতব্বা, অথ কস্মা ‘‘নযৰিপস্সনায আদিতো যোগো কাতব্বো’’তি ৰুত্তন্তি। ইতরো তস্সাযং অধিগমূপাযোতি দস্সেন্তো <span class="bld">‘‘আরদ্ধৰিপস্সকস্সা’’</span>তিআদিমাহ। তেনেতং দস্সেতি ‘‘ৰিপস্সনায সতি উদযব্বযঞাণুপ্পাদো, উদযব্বযঞাণে সতি ওভাসাদিউপক্কিলেসসম্ভৰো, ততো মগ্গামগ্গৰৰত্থানং, তস্মা তস্স আদিতোৰ আরম্ভস্স সম্ভৰো নত্থীতি ৰিপস্সনা পঠমং আরদ্ধব্বা’’তি। এৰম্পি পঠমং নযৰিপস্সনাৰ কস্মা আরদ্ধব্বাতি আহ <span class="bld">‘‘ৰিপস্সনায চ কলাপসম্মসনং আদী’’</span>তি। তঞ্হি অতীতাদিভেদভিন্নানং ধম্মানং সঙ্খিপিত্বা ৰৰত্থানৰসেন পৰত্তনতো আদিকম্মিকস্স সুকরং সম্মসনন্তি আদিভূতং।</p>
<p class="bodytext"><span class="bld">তস্মা</span>তি <a name="V2.0363"></a> আদিভূতত্তা। অথ ৰা <span class="bld">তস্মা</span>তি যস্মা আরদ্ধৰিপস্সকস্স…পে॰… কলাপসম্মসনং আদি, তস্মা। <span class="bld">এত</span>ন্তি কলাপসম্মসনং। <span class="bld">অপিচা</span>তিআদি কলাপসম্মসনস্সেৰ ৰিপস্সনায আদিভাৰে উপচযহেতুদস্সনং। উদযব্বযঞাণপরিযোসানা তীরণপরিঞ্ঞা, অসম্পত্তে <a name="M2.0387"></a> এৰ চ উদযব্বযঞাণে মগ্গামগ্গৰৰত্থানং হোতীতি আহ <span class="bld">‘‘তীরণপরিঞ্ঞায ৰত্তমানাযা’’</span>তি। <span class="bld">কলাপসম্মসনে তাৰ যোগো কাতব্বো</span>তি এত্থাপি তস্সেৰ পঠমারম্ভে কারণং ৰুত্তনযেনেৰ ৰেদিতব্বং। যস্মা কলাপসম্মসনং নাম একৰিসুদ্ধিযম্পি ন অন্তোগধং, একচ্চে চ তং অনামসিত্বাৰ ৰিপস্সনাচারং ৰণ্ণেন্তি। এৰং সন্তেপি তং <span class="bld">সুত্তন্তেসু</span> একদেসেন, অনৰসেসতো চ দস্সিতং। <span class="bld">পটিসম্ভিদাযং</span> আদিকম্মিকানং মনসিকারসুকরতায ৰিপস্সনায আদিভাৰেন ঠপিতং। ৰিপস্সন্তস্স চ ওভাসাদীসু উপ্পন্নেসু মগ্গামগ্গঞাণসম্ভৰো, তস্মা ‘‘তং সম্পাদেতুকামেনা’’তিআদিনা অযং ৰিচারো কতোতি দট্ঠব্বং।</p>
<p class="bodytext"><a name="para693"></a><span class="paranum">৬৯৩</span>. <span class="bld">তত্রা</span>তি তস্মিং তীরণপরিঞ্ঞায ঞাতপরিঞ্ঞানন্তরভাৰে, তাসু ৰা পরিঞ্ঞাসু। <span class="bld">ৰিনিচ্ছযো</span>তি সরূপতো, কিচ্চতো, ভূমিতো চ সন্নিট্ঠানং। লোকুত্তরাপি পুরিমস্মিং সচ্চদ্বযে মগ্গসম্পযুত্তা তিৰিধাপি পরিঞ্ঞা কিচ্চৰসেন লব্ভতীতি <span class="bld">‘‘লোকিযপরিঞ্ঞা’’</span>তি ৰিসেসেত্বা ৰুত্তং। সভাৰধম্মানং লক্খণসল্লক্খণতো ঞেয্যঅভিমুখা পঞ্ঞা <span class="bld">অভিঞ্ঞাপঞ্ঞা। ঞাতট্ঠে</span>তি ঞাতভাৰনিমিত্তং। অভিঞ্ঞেয্যস্স জাননহেতু <span class="bld">‘‘ঞাণ’’</span>ন্তি ৰুচ্চতি। <span class="bld">পরিঞ্ঞাপঞ্ঞা</span>তি অনিচ্চাদিলক্খণানি পরিচ্ছিজ্জ জাননপঞ্ঞা। <span class="bld">তীরণট্ঠে</span>তি সম্মসনভাৰহেতু। <span class="bld">পহানপঞ্ঞা</span>তি পহাতব্বস্স পজহনপঞ্ঞা। ৰেদযিতাদিলক্খণৰিধুরতায <span class="bld">রুপ্পনলক্খণং</span> পচ্চত্তলক্খণং ৰুত্তং। <span class="bld">তেসংযেৰ</span> পচ্চত্তলক্খণসল্লক্খণৰসেন গহিতধম্মানংযেৰ। যথা পথৰীফস্সাদীনং কক্খল়ফুসনাদিলক্খণানি তীসুপি খণেসু সল্লক্খিতব্বানি পটিনিযতরূপতায সভাৰসিদ্ধানেৰ হুত্বা গয্হন্তি, ন এৰমনিচ্চতাদিলক্খণানি। তানি পন ভঙ্গুদযব্বযপীল়াৰসৰত্তনাকারমুখেন গহেতব্বতো সমারোপিতরূপানি ৰিয গয্হন্তীতি ৰুত্তং <span class="bld">‘‘সামঞ্ঞলক্খণং আরোপেত্বা’’</span>তি। লোকিযপরিঞ্ঞানংযেৰ অধিপ্পেতত্তা লক্খণারম্মণিকৰিপস্সনাৰ <span class="bld">‘‘পহানপরিঞ্ঞা’’</span>তি ৰুত্তা।</p>
<p class="bodytext"><span class="bld">সঙ্খারপটিচ্ছেদতো</span>তি নামরূপৰৰত্থানতো, যা ‘‘দিট্ঠিৰিসুদ্ধী’’তি ৰুত্তা। কেচি পন ‘‘খন্ধাদীনং ৰিপস্সনায ভূমিভাৰতো সব্বোপি খন্ধাদিৰিচারো সঙ্খারপরিচ্ছেদো’’তি ৰদন্তি। <span class="bld">‘‘পচ্চত্তলক্খণপটিৰেধস্সেৰ আধিপচ্চ’’</span>ন্তি ইমিনা নামরূপপচ্চযপরিগ্গহপঞ্ঞানং তীরণপহানাসমত্থতং <a name="V2.0364"></a> দস্সেতি <a name="M2.0388"></a>। তাসম্পি পন ‘‘নমনলক্খণং নামং, রুপ্পনলক্খণং রূপ’’ন্তি অরূপরূপানং সাধারণাকারসল্লক্খণৰসেন পৰত্তিযা একেনাকারেন তীরণপরিযাযো, দিট্ঠিকঙ্খাৰিক্খম্ভনেন পহানপরিযাযো লব্ভতীতি সিযা তীরণপহানেসুপি আধিপচ্চন্তি ৰদন্তি। উক্কট্ঠনিদ্দেসেন পন যথা দিট্ঠিৰিসুদ্ধিযাৰ সঙ্খারপরিচ্ছেদতা, এৰং লক্খণারম্মণিকৰিপস্সনায এৰ তীরণপহানকিচ্চতা ৰেদিতব্বা। এৰং হি তিস্সোপি পরিঞ্ঞা ৰৰত্থিতা হোন্তি, অঞ্ঞথা সঙ্কারো সিযা। <span class="bld">তীরণপরিঞ্ঞায ভূমি</span> তত্থ পঞ্ঞায অনিচ্চতাদিলক্খণসন্তীরণতো। তেনাহ <span class="bld">‘‘এতস্মিং…পে॰… আধিপচ্চ’’</span>ন্তি। কামং উদযব্বযঞাণম্পি কঞ্চি মিচ্ছাভিনিৰেসং পজহতি, তস্স পন অথামগতত্তা ন সাতিসযং পহানন্তি ৰুত্তং <span class="bld">‘‘ভঙ্গানুপস্সনং আদিং কত্বা উপরি পহানপরিঞ্ঞায ভূমী’’</span>তি। <span class="bld">অনিচ্চতো অনুপস্সন্তো</span>তি অনিচ্চাকারতো সঙ্খারে অনুপস্সন্তো সম্মসন্তো। <span class="bld">নিচ্চসঞ্ঞ</span>ন্তি ‘‘তে নিচ্চা সস্সতা’’তি পৰত্তং মিচ্ছাসঞ্ঞং। সঞ্ঞাসীসেন দিট্ঠিচিত্তানম্পি গহণং দট্ঠব্বং। এসেৰ নযো ইতো পরেসুপি। <span class="bld">নিব্বিন্দন্তো</span>তি অনিচ্চানুপস্সনাদিসম্ভূতায নিব্বিদানুপস্সনায সঙ্খারে নিব্বিজ্জনৰসেন পস্সন্তো। <span class="bld">নন্দি</span>ন্তি সপ্পীতিকতণ্হং। <span class="bld">ৰিরজ্জন্তো</span>তি ৰিরাগানুপস্সনায ৰিরজ্জনৰসেন যথা সঙ্খারেসু রাগো নুপ্পজ্জতি, এৰং অনুপস্সন্তো। তথাভূতো হি রাগং পজহতীতি ৰুচ্চতি। <span class="bld">নিরোধেন্তো</span>তি নিরোধানুপস্সনায যথা সঙ্খারা নিরুজ্ঝন্তিযেৰ, ন আযতিং পুনব্ভৰৰসেন উপ্পজ্জন্তি, এৰং অনুপস্সন্তো। তথাভূতো হি সঙ্খারানং সমুদযং পজহতি নাম অনুপ্পত্তিধম্মতাপাদনতো। <span class="bld">পটিনিস্সজ্জন্তো</span>তি পটিনিস্সগ্গানুপস্সনায যথা সঙ্খারা ন পুন আদিযন্তি, এৰং ৰোস্সজ্জন্তো। তেনাহ <span class="bld">‘‘আদানং পজহতী’’</span>তি, নিচ্চাদিৰসেন ৰা গহণং ৰিস্সজ্জেতীতি অত্থো। <span class="bld">সাধিতত্তা</span>তি সম্পাদিতত্তা। <span class="bld">ইতরা</span>তি তীরণপহানপরিঞ্ঞা। এৰং পরিঞ্ঞা নিদ্দিসিত্বা পরিঞ্ঞাক্কমৰসেনপি কঙ্খাৰিতরণানন্তরং ‘‘কলাপসম্মসনে যোগো কাতব্বো’’তি য্বাযমত্থো ৰুত্তো, তং নিগমৰসেন পচ্চাহরন্তো <span class="bld">‘‘তেন ৰুত্ত’’</span>ন্তিআদিমাহ, তং ৰুত্তত্থমেৰ।</p>
<p class="bodytext"><a name="para694"></a><span class="paranum">৬৯৪</span>. <span class="bld">তত্রা</span>তি তস্মিং কলাপসম্মসনে ৰিভাৰেতব্বে, তস্স ৰা কলাপসম্মসনস্স আদিভাৰে। <span class="bld">অযং পাল়ী</span>তি দস্সিযমানং পটিসম্ভিদামগ্গপাল়িমাহ। তত্থ <span class="bld">সঙ্খিপিত্বা ৰৰত্থানে পঞ্ঞা</span>তি অতীতাদিভেদভিন্নে ধম্মে <a name="M2.0389"></a> একতো সঙ্গহেত্বা অনিচ্চাদিৰসেন ৰিনিচ্ছযে সাধেতব্বে তংসাধনীযা পঞ্ঞা। সম্মসনে অনিচ্চতাদিৰসেন তীরণে ঞাণন্তি পৰুচ্চতি, সা কথং হোতীতি অত্থো। <span class="bld">ৰৰত্থানে সম্মসনে</span>তি চ নিপ্ফাদেতব্বে ভুম্মৰচনং। <span class="bld">যং কিঞ্চি রূপ</span>ন্তিআদীনি পদানি <a name="V2.0365"></a> হেট্ঠা ৰুত্তত্থানেৰ। <span class="bld">সব্বং রূপং অনিচ্চতো ৰৰত্থপেতী</span>তিআদীনি পন যস্মা পরতো ৰণ্ণিযিস্সন্তি, তস্মা তত্থেৰ নেসং অত্থং ৰিভাৰযিস্সাম।</p>
<p class="bodytext">পাল়িৰৰত্থানং পন এৰং ৰেদিতব্বং – এত্থ হি আদিকম্মিকানং ৰিপস্সনামনসিকারসুখত্থং <span class="bld">‘‘যং কিঞ্চি রূপ’’</span>ন্তিআদিনা পঠমং তাৰ পঞ্চক্খন্ধা অতীতাদিৰিভাগমুখেন গহিতা, তে পন খন্ধা যস্মা দ্বারারম্মণেহি সদ্ধিং দ্বারপ্পৰত্তধম্মৰসেন ৰিভাগং লব্ভন্তি, তস্মা তদনন্তরং দ্বারছক্কাদিৰসেন দস ছক্কা গহিতা। যস্মা পন লক্খণেসু অনত্তলক্খণং দুক্খৰিভাগং, তস্মা তস্স ৰিভাৰনায ছ ধাতুযো গহিতা। ততো যেসু কসিণেসু ইতো বাহিরকানং অত্তাভিনিৰেসো, তানি ইমেসং ঝানানং আরম্মণভাৰেন উপট্ঠানাকারমত্তানীতি দস্সনত্থং দস কসিণানি গহিতানি। ততো দুক্খানুপস্সনায পরিৰারভাৰেন পটিক্কূলাকারৰসেন দ্বত্তিংস কোট্ঠাসা গহিতা। পুব্বে খন্ধৰসেন সঙ্খেপতো গহিতা ধম্মা নাতিসঙ্খেপৰিত্থারনযেন, ৰিত্থারনযেন চ মনসি কাতব্বাতি দস্সনত্থং দ্বাদসাযতনানি, অট্ঠারস ধাতুযো চ গহিতা। তেসু ইমে ধম্মা সতিপি সুঞ্ঞনিরীহঅব্যাপারভাৰে ধম্মসভাৰতো আধিপচ্চৰসেন পৰত্তন্তীতি অনত্তলক্খণৰিভাৰনত্থং ইন্দ্রিযানি গহিতানি। এৰং অনেকভেদভিন্নাপিমে ধম্মা ভূমিত্তযপরিযাপন্নতায তিৰিধাৰ হোন্তীতি দস্সনত্থং তিস্সো ধাতুযো গহিতা।</p>
<p class="bodytext">এত্তাৰতা নিমিত্তং দস্সেত্বা পৰত্তং দস্সেতুং কামভৰাদযো নৰ ভৰা গহিতা। এত্তকে অভিঞ্ঞেয্যৰিসেসে পৰত্তমনসিকারকোসল্লেন সণ্হসুখুমেসু নিব্বত্তিতমহগ্গতধম্মেসু মনসিকারো পৰত্তেতব্বোতি দস্সনত্থং ঝানপ্পমঞ্ঞারুপ্পানি গহিতানি। তত্থ ঝানানি নাম ৰুত্তাৰসেসারম্মণানি রূপাৰচরজ্ঝানানি। পচ্চযপচ্চযুপ্পন্নৰিভাগতো ইমে ধম্মা ভিন্দিত্বা মনসি কাতব্বাতি দস্সনত্থং পটিচ্চসমুপ্পাদঙ্গানি গহিতানি। পচ্চযাকারমনসিকারো হি লক্খণত্তযং সুখেন, সুট্ঠুতরঞ্চ ৰিভাৰেতি, তস্মা পচ্ছতো গহিতো। এৰমেতে সম্মসনীযভাৰেন গহিতা <a name="M2.0390"></a> খন্ধাদিৰসেন কোট্ঠাসতো পঞ্চৰীসতিৰিধা। পভেদতো পন অতীতাদিভেদং অনামসিত্বাৰ গয্হমানা দ্বীহি ঊনানি দ্বেসতানি হোন্তি।</p>
<p class="bodytext">তত্থ <span class="bld">অনিচ্চতো ৰৰত্থপেতী</span>তিআদিকো পঠমো লক্খণৰৰত্থাপনৰারো। <span class="bld">অনিচ্চং খযট্ঠেনা</span>তিআদিকো দুতিযো হেতুৰারো লক্খণানং হেতুকিত্তনতো। <span class="bld">অনিচ্চং সঙ্খত</span>ন্তিআদিকো পন হেতুপতিট্ঠাপনৰারো <a name="V2.0366"></a> পাকটভাৰসল্লক্খণতো। <span class="bld">খযট্ঠেনা</span>তি হি খযসভাৰতো যস্মা রূপং খযসভাৰং উপ্পজ্জিত্বা খযং ৰযং ভেদং গচ্ছতি, তস্মা অনিচ্চন্তি অত্থো। <span class="bld">ভযট্ঠেনা</span>তি ভাযিতব্বভাৰতো যস্মা রূপং পভঙ্গুরতায ভযানকং, তস্মা দুক্খন্তি। তেনাহ ভগৰা ‘‘যদনিচ্চং, তং দুক্খ’’ন্তি (সং॰ নি॰ ৩০.১৫, ৪৫, ৪৬, ৭৬, ৮৫; ২.৪.১৪; পটি॰ ম॰ ২.১০)। <span class="bld">অসারকট্ঠেনা</span>তি অসারকভাৰতো, অত্তসারৰিরহতোতি অত্থো। ততিযৰারে পন ‘‘রূপং অনিচ্চ’’ন্তি ৰত্বা তস্স হেতুং পতিট্ঠাপেতুং <span class="bld">‘‘সঙ্খত’’</span>ন্তিআদি ৰুত্তং। যস্মা সমেচ্চ সম্ভূয পচ্চযেহি কতং, অনুরূপে চ পচ্চযে পটিচ্চ, ন ৰিনা তেহি সমং, সম্মা চ উপ্পন্নং, তস্মা খযৰযৰিরাগনিরোধধম্মন্তি। ন হি পচ্চযনিব্বত্তং অনিরুজ্ঝনকং নাম অত্থি। তেনাহ ভগৰা ‘‘যং তং রূপং জাতং ভূতং সঙ্খতং পলোকধম্মং, তং ৰত মা পলুজ্জীতি নেতং ঠানং ৰিজ্জতী’’তি (সং॰ নি॰ ৫.৩৭৯)। এতেন অনিচ্চা পথৰীধাতু পচ্চযনিব্বত্তত্তা তদঞ্ঞং পচ্চযনিব্বত্তং ৰিযাতি দস্সেতি। এস নযো সেসধম্মেসুপি।</p>
<p class="bodytext">ইদানি অন্বযতো, ব্যতিরেকতো চ সঙ্খতধম্মানং অনিচ্চতং পতিট্ঠাপেতুং <span class="bld">‘‘জাতিপচ্চযা’’</span>তিআদি ৰুত্তং। অনিচ্চলক্খণস্সেৰ চেত্থ পতিট্ঠাপনং তস্মিং পতিট্ঠাপিতে সেসলক্খণদ্বযস্সপি পতিট্ঠাপনসিদ্ধিতো।</p>
<p class="bodytext">ইমিনা পেয্যালেন ইমে ধম্মরাসযো সংখিত্তাতি সম্বন্ধো। <span class="bld">‘‘দ্বারারম্মণেহি সদ্ধিং দ্বারপ্পৰত্তা ধম্মা, পঞ্চক্খন্ধা’’</span>তি ইদং অভিঞ্ঞেয্যনিদ্দেসে ‘‘চক্খুং, ভিক্খৰে, অভিঞ্ঞেয্য’’ন্তিআদিনা (পটি॰ ম॰ ১.৩; সং॰ নি॰ ৪.৪৬) দ্বারারম্মণেহি সদ্ধিং দ্বারপ্পৰত্তে ধম্মে দস্সেত্বা তেসং পঞ্চহি খন্ধেহি সঙ্গহিততং দস্সেতুং ‘‘রূপং অভিঞ্ঞেয্যং…পে॰… ৰিঞ্ঞাণং অভিঞ্ঞেয্য’’ন্তি আগতত্তা ৰুত্তং। <span class="bld">পটিসম্ভিদাযং</span> (পটি॰ ম॰ ১.৪৮) পন ‘‘যং কিঞ্চি রূপ’’ন্তিআদিনা পঠমং পঞ্চক্খন্ধে দস্সেত্বা ‘‘চক্খু’’ন্তিআদিনা দ্বারারম্মণেহি সদ্ধিং দ্বারপ্পৰত্তা ধম্মা দস্সিতা। তথাদস্সনে কারণং হেট্ঠা ৰুত্তমেৰ।</p>
<p class="bodytext">কস্মা <a name="M2.0391"></a> পনেত্থ ইমে ধম্মরাসযো সংখিত্তাতি পাল়িযং ৰিত্থারতো আগতত্তাতি দস্সেন্তো <span class="bld">‘‘ৰুত্তং হেত’’</span>ন্তিআদিমাহ। তেনেৰাহ <span class="bld">‘‘তং তত্থ…পে॰… সংখিত্ত’’</span>ন্তি। তত্থ <span class="bld">ত</span>ন্তি অভিঞ্ঞেয্যং। <span class="bld">এত্থা</span>তি অভিঞ্ঞেয্যনিদ্দেসে। ‘‘ৰিঞ্ঞাণং মনো ধম্মা’’তিআদিনা তত্থ তত্থ কোট্ঠাসে যে লোকুত্তরধম্মা আগতা। কেচি পন <span class="bld">‘‘এত্থা</span>তি পটিসম্ভিদায’’ন্তি ৰদন্তি, তং ন <a name="V2.0367"></a> সুন্দরং। সম্মসনুপগা এৰ হি ধম্মা পটিসম্ভিদাযং গহিতা সম্মসনৰারস্স অধিপ্পেতত্তা, ন অভিঞ্ঞেয্যনিদ্দেসে (পটি॰ ম॰ ১.৩; সং॰ নি॰ ৪.৪৬) ৰিয সব্বেৰ অভিঞ্ঞেয্যা ধম্মা। <span class="bld">যে</span> রূপারূপধম্মা। <span class="bld">যস্সা</span>তি যোগিনো। <span class="bld">তেসু তেন সম্মসনং আরভিতব্বং</span> যথাপাকটং ৰিপস্সনাভিনিৰেসোতি কত্বা। পচ্ছা পন অনুপট্ঠহন্তেপি উপাযেন উপট্ঠহাপেত্বা অনৰসেসতোৰ সম্মসিতব্বা।</p>
<p class="bodytext"><a name="para695"></a><span class="paranum">৬৯৫</span>. ‘‘অতীতং রূপং অনিচ্চ’’ন্তিআদিনা অনিচ্চতো সম্মসনস্স অতীতাদিৰিভাগা পৰত্তিট্ঠানভূতাতি আহ <span class="bld">‘‘একাদসহি ওকাসেহী’’</span>তি। <span class="bld">ৰৰত্থাপনং</span> নাম সন্নিট্ঠানং। অনিচ্চতো সন্নিট্ঠানঞ্চেত্থ ‘‘অনিচ্চ’’ন্তি ৰিপস্সনাৰাতি আহ <span class="bld">‘‘অনিচ্চন্তি সম্মসতী’’</span>তি।</p>
<p class="bodytext"><span class="bld">কথ</span>ন্তি সম্মসনাকারো পুচ্ছিতোতি তং পরতো ইধেৰ পাল়িযং দুতিযৰারে ৰুত্তনযেনেৰাতি সঙ্খেপেনেৰ ৰিস্সজ্জেতি। ইদানি তমত্থং পাকটতরং কাতুং <span class="bld">‘‘ৰুত্তঞ্হেত’’</span>ন্তিআদিমাহ। তত্থ <span class="bld">হী</span>-তি হেতুঅত্থে নিপাতো। যস্মা ‘‘রূপং অতীতানাগতপচ্চুপ্পন্নং অনিচ্চং খযট্ঠেনা’’তি এৰং ৰুত্তং, তস্মা ইমিনা ৰুত্তনযেন অনিচ্চন্তি সম্মসতীতি যোজনা।</p>
<p class="bodytext">এৰম্পি সঙ্খেপোযেৰাতি ৰিভজিত্বা দস্সেতুং <span class="bld">‘‘এসা’’</span>তিআদি ৰুত্তং। <span class="bld">অতীতে</span>তি অতীতে ভৰে। আদিকম্মিকস্স হি ইদং সম্মসনৰিধানং, তস্মা ভৰৰসেন অদ্ধাভেদো অধিপ্পেতো। তেনাহ <span class="bld">‘‘নযিমং ভৰং সম্পত্তন্তী’’</span>তি। এত্থ <span class="bld">ইতি</span>-সদ্দো হেতুঅত্থো। ইদং ৰুত্তং হোতি – যং অতীতভৰে পরিযাপন্নং রূপং, তং অতীতেযেৰ ভৰে খীণং, ততো ন ইমং ভৰং সম্পত্তং, তস্মা অনিচ্চং খযট্ঠেন খযসভাৰত্তাতি সম্মসতীতি। এস নযো <span class="bld">যং অনাগত</span>ন্তিআদীসুপি।</p>
<p class="bodytext">যং <a name="M2.0392"></a> বহিদ্ধা, তম্পি বহিদ্ধা এৰ খীযতি, ন অজ্ঝত্তভাৰং গচ্ছতীতি অনিচ্চং খযট্ঠেনাতি, যং ওল়ারিকং, তম্পি তত্থেৰ খীযতীতি অনিচ্চং খযট্ঠেনাতিআদিনা যোজেতব্বং।</p>
<p class="bodytext"><span class="bld">ইদং সব্বম্পী</span>তি ইদং অতীতাদিভেদস্স রূপস্স সম্মসনতো সব্বং একাদসৰিধম্পি সম্মসনং একং সম্মসনং অনিচ্চতো সম্মসনন্তি কত্বা।</p>
<p class="bodytext"><span class="bld">ত</span>ন্তি তং একাদসৰিধম্পি রূপং। <span class="bld">সপ্পটিভযতাযা</span>তি ভযানকতায। <span class="bld">ভযাৰহং হোতী</span>তি অপ্পহীনৰিপল্লাসস্স <a name="V2.0368"></a> ‘‘অহং ৰিনস্সামি, মম সন্তকং ৰিনস্সতী’’তি চিন্তেন্তস্স ভযজনকং হোতি। <span class="bld">সীহোপমসুত্তে দেৰানং ৰিযা</span>তি সীহোপমসুত্তে দেসিযমানে দেৰানং ৰিয। তত্থ হি –</p>
<p class="indent">‘‘যদা তথাগতো লোকে উপ্পজ্জতি অরহং সম্মাসম্বুদ্ধো…পে॰… সো ধম্মং দেসেতি ‘ইতি রূপং, ইতি রূপস্স সমুদযো, ইতি রূপস্স অত্থঙ্গমো। ইতি ৰেদনা… ইতি সঞ্ঞা… ইতি সঙ্খারা… ইতি ৰিঞ্ঞাণং, ইতি ৰিঞ্ঞাণস্স সমুদযো, ইতি ৰিঞ্ঞাণস্স অত্থঙ্গমো’তি। যেপি তে, ভিক্খৰে, দেৰা দীঘাযুকা ৰণ্ণৰন্তো সুখবহুলা উচ্চেসু ৰিমানেসু চিরট্ঠিতিকা, তেপি তথাগতস্স ধম্মদেসনং সুত্বা যেভুয্যেন ভযং সংৰেগং সন্তাসং আপজ্জন্তি ‘অনিচ্চাৰ কির ভো মযং সমানা নিচ্চম্হাতি অমঞ্ঞিম্হ, অদ্ধুৰাৰ…পে॰… অসস্সতাৰ কির ভো মযং সমানা সস্সতম্হাতি অমঞ্ঞিম্হ, মযম্পি কির ভো অনিচ্চা অদ্ধুৰা অসস্সতা সক্কাযপরিযাপন্না’’’তি (সং॰ নি॰ ৩.৭৮; অ॰ নি॰ ৪.৩৩) –</p>
<p class="unindented">এৰং দেৰানং ভযুপ্পত্তি আগতা।</p>
<p class="bodytext">খন্ধপঞ্চকং, তদেকদেসো ৰা অত্তৰাদীহি ‘‘অত্তা’’তি পরিকপ্পীযতি, তঞ্চ একন্ততো অনিচ্চং, দুক্খঞ্চাতি আহ <span class="bld">‘‘যঞ্হি অনিচ্চং, তং দুক্খ’’</span>ন্তিআদি। তীসু দুক্খতাসু সঙ্খারদুক্খতাৰ ব্যাপিনী, ‘‘যদনিচ্চং, তং দুক্খ’’ন্তি চ অধিপ্পেতাতি ৰুত্তং <span class="bld">‘‘অনিচ্চতং ৰা উদযব্বযপটিপীল়নং ৰা’’</span>তি। <span class="bld">অত্তা অভৰিস্সা</span>তি ‘‘কারকো ৰেদকো সযংৰসী’’তি এৰংভূতো অত্তা অভৰিস্সাতি অধিপ্পাযো। এৰঞ্হি সতি রূপস্স আবাধায সংৰত্তনং অযুজ্জমানকং সিযা। যথা রূপক্খন্ধে অভেদতো তিৰিধং সম্মসনং, ভেদতো তেত্তিংসৰিধং, এৰং ৰেদনাক্খন্ধাদীসুপীতি ইমমত্থং <span class="bld">‘‘এস নযো’’</span>তি <a name="M2.0393"></a> অতিদিসতি। তেন খন্ধৰসেন তাৰ ভেদতো পঞ্চসট্ঠিঅধিকা সতং সম্মসনৰারা দস্সিতা হোন্তি। ইমিনা নযেন দ্বারছক্কাদীসুপি যথারহং সম্মসনভেদো ৰেদিতব্বো।</p>
<p class="bodytext"><a name="para696"></a><span class="paranum">৬৯৬</span>. <span class="bld">নিযমতো সঙ্খতাদিভেদং হোতী</span>তি একংসেন সঙ্খততাদিৰিসেসৰন্তং হোতি অসঙ্খতাদিসভাৰে অনিচ্চতায অসম্ভৰতো। <span class="bld">অস্সা</span>তি অনিচ্চস্স। <span class="bld">পরিযাযদস্সনত্থ</span>ন্তি ৰেৰচনদস্সনত্থং, তং পন ‘‘খযধম্ম’’ন্তিআদীনং ৰসেন ৰেদিতব্বং, ন পুরিমানং তিণ্ণং। ন হি <a name="V2.0369"></a> তদেৰ তস্স পরিযাযো হোতি, নাপি সঙ্খতপটিচ্চসমুপ্পন্নপদানি হুত্বা অভাৰদীপনতো পাকভাৰদীপনতো। পাকভাৰদীপনেন পন অনিচ্চতায সাধনপক্খে তিট্ঠন্তি। তেনেৰ হি সব্বেসং পদানং পরিযাযতাভাৰতো <span class="bld">‘‘নানাকারেহি ৰা’’</span>তি ৰিকপ্পন্তরং গহিতং। <span class="bld">মনসিকারপ্পৰত্তীদস্সনত্থ</span>ন্তি অনিচ্চতায উপব্রূহনমনসিকারপৰত্তিদস্সনত্থং।</p>
<p class="subhead">চত্তারীসাকারঅনুপস্সনাকথাৰণ্ণনা</p>
<p class="bodytext"><a name="para697"></a><span class="paranum">৬৯৭</span>. <span class="bld">সো</span>তি যোগাৰচরো। <span class="bld">তস্সা</span>তি যথাৰুত্তভেদস্স অনিচ্চতাদিসম্মসনস্স। <span class="bld">থিরভাৰত্থাযা</span>তি দল়্হভাৰত্থায অনিচ্চাদিআকারস্স পুনপ্পুনং মনসিকারো ৰিয বহুলীকারভাৰতো। যং তং ভগৰতা এতস্স ৰিভঙ্গে অনিচ্চাদিসম্মসনং ৰুত্তন্তি সম্বন্ধো। <span class="bld">অনুলোমিক</span>ন্তি অরিযমগ্গাধিগমস্স অনুকূলং। <span class="bld">খন্তি</span>ন্তি ঞাণখন্তিং। ঞাণঞ্হি ৰিসযসভাৰং ওগাহেত্বা ৰৰত্থানে খমতি সহতীতি খন্তীতি ৰুচ্চতি। <span class="bld">সম্মত্তনিযাম</span>ন্তি অরিযমগ্গং। সো হি সম্মাদিট্ঠিআদিসম্মত্তঞ্চেৰ অনিৰত্তিধম্মতায নিযামো চাতি ৰুচ্চতি। <span class="bld">‘‘আদিনা নযেনা’’</span>তি ইমিনা ‘‘পঞ্চক্খন্ধে দুক্খতো পস্সন্তো অনুলোমিকং খন্তিং পটিলভতি, খন্ধানং নিরোধো সুখং নিব্বানন্তি পস্সন্তো সম্মত্তনিযামং ওক্কমতী’’তি (পটি॰ ম॰ ৩.৩৮) এৰমাদিকো পাঠসেসো রোগাদিপটিপক্খযোজনাৰসেন ৰিত্থারেতব্বো। <span class="bld">‘‘খন্ধানং নিরোধো নিচ্চং নিব্বান’’</span>ন্তি ৰচনেন সঙ্খারানং দুক্খরোগতাদিপটিপক্খো নিব্বানস্স সুখারোগ্যাদিভাৰো ‘‘আদিনা নযেনা’’তি এত্থ নযগ্গহণেন দীপিতোতি। অৰসেসো সব্বো পাঠো পকাসিতো এৰ হোতীতি।</p>
<p class="bodytext">কামঞ্চেতং <a name="M2.0394"></a> চত্তারীসায আকারেহি সম্মসনং অনুলোমঞাণে ভাৰেতব্বৰিধানং। তেনাহ <span class="bld">‘‘অনুলোমঞাণং ৰিভজন্তেন…পে॰… ৰুত্ত’’</span>ন্তি, ইতো পট্ঠায পন কতপরিচযস্সেৰ কিচ্চাৰহং হোতীতি ইধাপি ৰুত্তন্তীতি দট্ঠব্বং। <span class="bld">তস্সাপী</span>তি ন কেৰলং কলাপসম্মসনস্সেৰ, অথ খো যথাদস্সিতস্স চত্তালীসপ্পভেদস্স অনিচ্চাদিসম্মসনস্সপি। তঞ্হি অনুলোমিকখন্তিপটিলাভায, সম্মত্তনিযামোক্কমনায চ সংৰত্তনতো একংসতো ইচ্ছিতব্বং। ৰুত্তঞ্হি –</p>
<p class="indent">‘‘সো ৰত, ভিক্খৰে, ভিক্খু কঞ্চি সঙ্খারং নিচ্চতো সমনুপস্সন্তো অনুলোমিকায খন্তিযা সমন্নাগতো ভৰিস্সতীতি নেতং ঠানং ৰিজ্জতি, অনুলোমিকায খন্তিযা <a name="V2.0370"></a> অসমন্নাগতো সম্মত্তনিযামং ওক্কমিস্সতীতি নেতং ঠানং ৰিজ্জতি, সম্মত্তনিযামং অনোক্কমমানো সোতাপত্তিফলং ৰা…পে॰… অরহত্তং ৰা সচ্ছিকরিস্সতীতি নেতং ঠানং ৰিজ্জতি। সো ৰত, ভিক্খৰে, ভিক্খু সব্বসঙ্খারে অনিচ্চতো সমনুপস্সন্তো’’তি (অ॰ নি॰ ৬.৯৮; পটি॰ ম॰ ৩.৩৬) –</p>
<p class="unindented">আদি সুক্কপক্খো ৰিত্থারেতব্বো। তথা ‘‘সো ৰত, ভিক্খৰে, ভিক্খু কঞ্চি সঙ্খারং সুখতো, দুক্খতো, কঞ্চি ধম্মং অত্ততো, অনত্ততো’’তি (পটি॰ ম॰ ৩.৩৬) ৰিত্থারেতব্বো।</p>
<p class="bodytext"><a name="para698"></a><span class="paranum">৬৯৮</span>. একেকং খন্ধং অনিচ্চাদিসম্মসনস্স ৰসেন সম্মসতীতি সম্বন্ধো। তস্স পন সম্মসনস্স পঞ্চন্নং খন্ধানং সাধারণতায <span class="bld">‘‘একেকং খন্ধ’’</span>ন্তি ৰুত্তং। <span class="bld">অনচ্চন্তিকতাযা</span>তি অচ্চন্তিকতাভাৰতো, অসস্সততাযাতি অত্থো। সস্সতঞ্হি অচ্চন্তিকং পরায কোটিযা অভাৰতো। <span class="bld">আদিঅন্তৰন্ততাযা</span>তি পুব্বাপরকোটিৰন্ততায, উদযব্বযধম্মতোতি অত্থো। অনিচ্চতো সম্মসতীতি সম্বন্ধো। এস নযো সব্বত্থ।</p>
<p class="bodytext"><span class="bld">অনিচ্চতো</span>তি চ অদ্ধুৰতো। এতঞ্হি ন নিচ্চং, খণিকতায অসদাভাৰিতায ৰা ন ইচ্চং ন উপগন্তব্বন্তি <span class="bld">অনিচ্চং। উপ্পাদৰযপটিপীল়নতাযা</span>তি উপ্পাদেন, ৰযেন চ পতি পতি খণে খণে তংসমঙ্গিনো ৰিবাধনসভাৰত্তা, তেহি ৰা সযমেৰ ৰিবাধেতব্বত্তা। উদযব্বযৰন্তো হি ধম্মা অভিণ্হং তেহি পটিপীল়িতা এৰ হোন্তি, যা পীল়না ‘‘সঙ্খারদুক্খতা’’তি ৰুচ্চতি। <span class="bld">দুক্খৰত্থুতাযা</span>তি <a name="M2.0395"></a> তিৰিধস্সাপি দুক্খস্স, সংসারদুক্খস্স চ অধিট্ঠানভাৰতো। <span class="bld">পচ্চযযাপনীযতাযা</span>তি যথারহং পচ্চযেহি যাপেতব্বতায। <span class="bld">রোগমূলতাযা</span>তি মূলব্যাধি ৰিয অনুবন্ধব্যাধীনং মূলভাৰতো, পদদ্বযেনাপি যাপ্যরোগসদিসতোতি দস্সেতি। যাপ্যব্যাধি হি রোগো ইতরো আবাধোতি। <span class="bld">দুক্খতাসূলযোগিতাযা</span>তি তিৰিধদুক্খতাসঙ্খাতেন রুজ্জনেন যুজ্জতায। <span class="bld">কিলেসাসুচিপগ্ঘরণতাযা</span>তি যথারহমারম্মণৰসেন, সমন্নাগমৰসেন চ রাগাদিকিলেসাসুচিৰিস্সন্দনতো। অহুত্বা সম্ভৰতো উপ্পত্তিযা <span class="bld">উদ্ধুমাততা</span>।</p>
<p class="bodytext"><span class="bld">অন্তোতুদনতাযা</span>তি অব্ভন্তরে তুদনতো। দুক্খৰেদনাদযো ৰিয হি ইমে সঙ্খারা অত্তভাৰস্স অব্ভন্তরগতা এৰ উদযব্বযৰসেন তুদন্তি। অরিযমগ্গসণ্ডাসেন ৰিনা নীহরিতুং অসক্কুণেয্যতায <span class="bld">দুন্নীহরণীযতা</span> তণ্হাদিট্ঠাভিনিৰেসদল়্হভাৰতো। <span class="bld">অঘ</span>ন্তি পাপং ৰিয অরিযজনেহি <a name="V2.0371"></a> ৰিগরহিতব্বং। সত্তানং অনত্থজননতো অৰড্ঢিআৰহং, পাপস্স চ ৰত্থুভূতং খন্ধপঞ্চকন্তি আহ <span class="bld">‘‘ৰিগরহ…পে॰… অঘতো’’</span>তি। <span class="bld">অসেরিভাৰজনকতাযা</span>তি পরৰসতাজননতো। যথা গিলানো অঞ্ঞেহি সংৰেসনৰুট্ঠাপনাদিনা পরপটিবদ্ধসরীরৰুত্তিকো অসেরী, এৰমেতেপি অসেরিভাৰজনকা। <span class="bld">অৰসতাযা</span>তি অৰসৰত্তনতো। যথা পরোসতন্তো পুরিসো পরস্স ৰসং ন গচ্ছতি, এৰং সুভসুখাদিভাৰেন ৰসে ৰত্তেতুং অসক্কুণেয্যতো। <span class="bld">অৰিধেয্যতাযা</span>তি ‘‘মা জীরথ, মা মীযথা’’তিআদিনা ৰিধাতুং অসক্কুণেয্যতো। <span class="bld">পলুজ্জনতাযা</span>তি ব্যাধিআদীহি পকারেহি ছিজ্জনতো ৰিনস্সনতো। তেহি এৰ ৰা আব্যসনতো। ব্যসনত্থো হি লোকসদ্দো, পসদ্দো ভুসত্থো দট্ঠব্বো। ব্যাধিআদীহি চ খন্ধানং ব্যসনন্তি। ব্যসনাৰহভাৰেন এতীতি <span class="bld">ঈতি,</span> আগন্তুকানং অকুসলপক্খিযানং ব্যসনহেতূনং এতং অধিৰচনং। খন্ধা চ এদিসাতি আহ <span class="bld">‘‘অনেকব্যসনাৰহতায ঈতিতো’’</span>তি।</p>
<p class="bodytext">উপদ্দৰতীতি উপদ্দৰো, অনত্থং জনেন্তো অভিভৰতি অজ্ঝোত্থরতীতি অত্থো, রাজদণ্ডাদীনং এতং অধিৰচনং। খন্ধা চ এদিসাতি ৰুত্তং <span class="bld">‘‘অৰিদিতানং…পে॰… উপদ্দৰতো’’</span>তি। দিট্ঠধম্মিকসম্পরাযিকভযাৰহতো, অভযপটিপক্খতো চ খন্ধা ভযন্তি আহ <span class="bld">‘‘সব্বভযানং…পে॰… ভযতো’’</span>তি। বহিদ্ধা ঞাতিব্যসনাদীহি, অজ্ঝত্তং রাগাদীহি অনত্থেহি উপসজ্জনট্ঠেন, উপসগ্গসদিসতায <a name="M2.0396"></a> চ উপসগ্গো। <span class="bld">উপসগ্গো</span>তি চ দেৰতূপসংহারৰসেন পৰত্তো ব্যাধিআদিঅনত্থো। সো অত্থকামেন মুহুত্তম্পি ন অজ্ঝুপেক্খিতব্বো হোতি। তেন ৰুত্তং <span class="bld">‘‘অনেকেহি…পে॰… উপসগ্গতো’’</span>তি। <span class="bld">দোসূপসট্ঠতাযা</span>তি আরম্মণতো, সম্পযোগতো চ রাগাদিদোসেহি উপেততায। লোকধম্মা লাভাদিহেতুকা অনুনযপটিঘা, তেহি, ব্যাধিআদীহি চ অনৰট্ঠিততা <span class="bld">পচলিততা</span>।</p>
<p class="bodytext"><span class="bld">উপক্কমেনা</span>তি অত্তনো, পরস্স ৰা পযোগেন। <span class="bld">সরসেনা</span>তি সভাৰেন। <span class="bld">পভঙ্গুপগমনসীলতা</span> ভিদুরতা। <span class="bld">সব্বাৰত্থনিপাতিতাযা</span>তি রুক্খফলং ৰিয অতিতরুণকালতো পট্ঠায সব্বাসু অৰত্থাসু নিপতনসীলতায। অনিপতস্সপি সব্বেন সব্বং অসারতায <span class="bld">থিরভাৰস্স অভাৰতায</span>। থিরঞ্হি ধুৰং নাম হোতি। তাযিতুং রক্খিতুং অসমত্থতায ন তাযনোতি অতাযনো, তব্ভাৰো <span class="bld">অতাযনতা</span>। তাণাসীসায উপগতস্স <span class="bld">অলব্ভনেয্যখেমতা</span>। দুক্খভীতিযা উপলীযনাধিপ্পাযেন <span class="bld">অল্লীযিতুং</span>। দুক্খনিৰত্তনং <span class="bld">লেণকিচ্চং</span>। জাতিআদিভযানং হিংসনং ৰিধমনং <span class="bld">ভযসারকত্তং। যথাপরিকপ্পিতেহী</span>তি পরমত্থতো অৰিজ্জমানেহি বালেহি পরিকপ্পিতপ্পকারেহি। <span class="bld">রিত্ততাযা</span>তি ৰিৰিত্ততায, ৰিরহিততাযাতি <a name="V2.0372"></a> অত্থো। অন্তোসারাভাৰো <span class="bld">রিত্ততা</span>। সা এৰ চ তুচ্ছতাতি আহ <span class="bld">‘‘রিত্ততাযেৰ তুচ্ছতো’’</span>তি। <span class="bld">অপ্পকত্তা</span>তি পরিত্তত্তা, লামকত্তা ৰা। ধুৰসারাভাৰাদীহি সদ্ধিং অত্তসারাভাৰং রিত্তপদেন ৰত্বা নিব্বত্তিতমত্তসারাভাৰমেৰ সুঞ্ঞপদেন দস্সেতুং <span class="bld">‘‘সামি…পে॰… সুঞ্ঞতো’’</span>তি ৰুত্তং। যথা কেনচি সামিআদিলক্খণেন অত্তনা সুঞ্ঞা এতে, এৰং সযম্পি অতংসভাৰোতি আহ <span class="bld">‘‘সযঞ্চ…পে॰… অনত্ততো’’</span>তি। ন অত্তাতি হি অনত্তাতি।</p>
<p class="bodytext"><span class="bld">পৰত্তিদুক্খতাযা</span>তি ভৰপৰত্তিদুক্খভাৰতো। ভৰপৰত্তি চ পঞ্চন্নং খন্ধানং অনিচ্চাদিআকারেন পৰত্তনমেৰ, সো চ আদীনৰো। যথাহ ‘‘যং, ভিক্খৰে, পঞ্চুপাদানক্খন্ধা অনিচ্চা দুক্খা ৰিপরিণামধম্মা। অযং, ভিক্খৰে, পঞ্চসু উপাদানক্খন্ধেসু আদীনৰো’’তি। তেনাহ <span class="bld">‘‘দুক্খস্স চ আদীনৰতাযা’’</span>তি। <span class="bld">আদীন</span>ন্তি ভাৰনপুংসকনিদ্দেসো যথা ‘‘একমন্ত’’ন্তি (দী॰ নি॰ ১.১৬৫), অতিৰিয কপণন্তি অত্থো। ভুসত্থো হি অযং <span class="bld">আ</span>-কারো। যথা <a name="M2.0397"></a> ‘‘দ্বিধা ছিদ্দকং ৰিচ্ছিদ্দক’’ন্তি এত্থ দ্বি-সদ্দস্স অত্থে <span class="bld">ৰি</span>-সদ্দো, এৰমিধাপীতি আহ <span class="bld">‘‘দ্বেধা পরিণামপকতিতায ৰিপরিণামধম্মতো’’</span>তি। ৰিপরিণামো চ ৰিপরীতসভাৰাপত্তি। <span class="bld">দুব্বলতাযা</span>তি সরসভিদুরতায বলাভাৰতো। দুব্বলম্পি কিঞ্চি মুদুকম্মঞ্ঞাভাৰেন দুপ্পধংসিযা। ইমে পন সুপধংসিযা এৰাতি আহ <span class="bld">‘‘ফেগ্গু ৰিয সুখভঞ্জনীযতায চা’’</span>তি। অঘস্স পাপস্স হেতুতা <span class="bld">অঘহেতুতা</span>। খন্ধপটিবদ্ধমেৰ হি সব্বং কিব্বিসন্তি। ইমে রূপাদযো সুখহেতু, ন দুক্খহেতূতি জনিতৰিস্সাসানং হননসীলতায, খন্ধেসু হি ‘‘এতং মমা’’তি গাহৰসেন সত্তা ব্যসনং পাপুণন্তি, ৰিস্সাসং ৰা হনন্তীতি <span class="bld">ৰিস্সাসঘাতিনো,</span> তব্ভাৰতো।</p>
<p class="bodytext"><span class="bld">ৰিগতভৰতাযা</span>তি অপগতৰড্ঢিতায। ৰিভৰতণ্হা, ৰিভৰদিট্ঠি চ ৰিভৰো উত্তরপদলোপেন, ততো <span class="bld">ৰিভৰতো,</span> পিতুসদিসস্স ৰা সভাৰহেতুনো <span class="bld">ৰিভৰতো</span> ৰিনাসতো সম্ভূততায। আসৰানং আরম্মণাদিনা পচ্চযভাৰো <span class="bld">আসৰপদট্ঠানতা</span>। বীজাদিকো অসাধারণো <span class="bld">হেতু,</span> ভূতসলিলাদিকো সাধারণো <span class="bld">পচ্চযো</span>। এস নযো অজ্ঝত্তেপি। তেহি সমেচ্চ সম্ভূয কতো <span class="bld">সঙ্খতো। মচ্চুমারস্স</span> অধিট্ঠানভাৰেন, <span class="bld">কিলেসমারস্স</span> পচ্চযভাৰেন সংৰড্ঢনতো <span class="bld">আমিসভূততা,</span> খন্ধাপি খন্ধানং আমিসভূতা পচ্চযভাৰেন সংৰড্ঢনতো, তদন্তোগধা <span class="bld">অভিসঙ্খারা। দেৰপুত্তমারস্স</span> পন ‘‘মমেত’’ন্তি অধিমানৰসেন আমিসভাৰোতি খন্ধাদিমারানম্পি ইমেসং যথারহং আমিসভূততা ৰত্তব্বা। ধম্মসদ্দো ‘‘জাতিধম্মান’’ন্তিআদীসু (ম॰ নি॰ ৩.৩৭৩; পটি॰ ম॰ ১.৩৩) ৰিয পকতিঅত্থো <a name="V2.0373"></a>, ‘‘ধম্মপটিসম্ভিদা’’তিআদীসু (ৰিভ॰ ৭১৮ আদযো) ৰিয হেতুঅত্থো চাতি আহ <span class="bld">‘‘জাতিজরাব্যাধিমরণপকতিতায, সোকপরিদেৰউপাযাসহেতুতাযা’’</span>তি। <span class="bld">সংকিলেসত্তয</span>গ্গহণেন তদেকট্ঠানং দসন্নং কিলেসৰত্থূনম্পি সঙ্গহো দট্ঠব্বো। তদারম্মণাপি হি ধম্মা তদনতিৰত্তনতো সংকিলেসিকা এৰ। তথা খুদ্দা, তণ্হা, জটাদীসু সরীরস্স, সংকিলেসস্স চ সঙ্গহো দট্ঠব্বো।</p>
<p class="bodytext">চত্তারীসাপি সম্মসনানি তীসু অনুপস্সনাসু অন্তোগধানেৰাতি তদন্তোগধভাৰং দস্সেতুং <span class="bld">‘‘এত্থ হী’’</span>তিআদি ৰুত্তং। <span class="bld">অনিচ্চানুপস্সনানি</span> সরূপতো <a name="M2.0398"></a>, পরিযাযতো চ অনিচ্চভাৰৰিভাৰনতো। এস নযো ইতরেসুপি। <span class="bld">‘‘অসারকতো’’</span>তি ইদং নিচ্চসারাভাৰৰিভাৰনং।</p>
<p class="bodytext">এত্তাৰতা কলাপতো ধম্মে সঙ্গহেত্বা নযতো সম্মসনমত্তং দস্সিতং, ন তাৰ অনুপদধম্মৰিপস্সনা ৰিহিতাতি <span class="bld">‘‘সম্মসনারম্ভৰিধান’’</span>ন্তি। ৰুত্তং।</p>
<p class="subhead">ইন্দ্রিযতিক্খকারণনৰককথাৰণ্ণনা</p>
<p class="bodytext"><a name="para699"></a><span class="paranum">৬৯৯</span>. একচ্চস্স তিক্খিন্দ্রিযস্স মহাপঞ্ঞস্স নযৰিপস্সনাৰসেনেৰ উদযব্বযঞাণং উপ্পজ্জতি, ইতরস্স নুপ্পজ্জতি। তং সন্ধায <span class="bld">‘‘যস্স পন…পে॰… ন সম্পজ্জতী’’</span>তি ৰুত্তং। উদযব্বযঞাণুপ্পত্তি হি ইধ নযৰিপস্সনায সম্পজ্জনন্তি অধিপ্পেতং। তেন ‘‘নৰহাকারেহি ইন্দ্রিযানি তিক্খানি ভৰন্তি…পে॰… অন্তরা চ অব্বোসানেনা’’তি এৰং ৰুত্তানং নৰন্নং আকারানং ৰসেন ইন্দ্রিযানি তিক্খানি কত্বা সপ্পাযানি সেৰমানেন সম্মসিতব্বন্তি সম্বন্ধো।</p>
<p class="bodytext"><span class="bld">তেনা</span>তি যোগিনা। <span class="bld">নৰহাকারেহী</span>তি ৰক্খমানেহি নৰহি আকারেহি। <span class="bld">ইন্দ্রিযানী</span>তি সদ্ধাদীনি ইন্দ্রিযানি। <span class="bld">তিক্খানী</span>তি তিখিণানি ৰিসদানি সূরানি। <span class="bld">উপ্পন্নুপ্পন্নান</span>ন্তি খণে খণে উপ্পন্নানং উপ্পন্নানং। <span class="bld">সঙ্খারান</span>ন্তি ৰিপস্সিযমানানং রূপারূপধম্মানং। <span class="bld">খযমেৰা</span>তি পঠমং উপ্পাদং দিস্বা তং মুঞ্চিত্বা খযমেৰ ভঙ্গমেৰ পস্সতি। তস্স তথাখযদস্সনপসুতস্স ৰিপস্সনাপঞ্ঞা তিক্খা সূরা ৰহতি, ইতরানি চ ইন্দ্রিযানি। <span class="bld">তত্থা</span>তি খযদস্সনে। <span class="bld">সক্কচ্চকিরিযাযা</span>তি আদরকারিতায, যথা খযদস্সনপরমেনেৰ ৰিপস্সনাঞাণং পৰত্ততি, এৰং তং আদরজাতো সম্পাদেতি। <span class="bld">সাতচ্চকিরিযাযা</span>তি অৰিচ্ছেদকিরিযায, যথা ৰিপস্সনাঞাণং খযদস্সনৰসেন নিরন্তরমেৰ পৰত্ততি, এৰং যুত্তপ্পযুত্তো নং সম্পাদেতি। <span class="bld">সপ্পাযকিরিযাযা</span>তি অনুরূপকিরিযায আৰাসাদিসত্তৰিধসপ্পাযাসেৰনকিরিযায <a name="V2.0374"></a>। <span class="bld">নিমিত্তগ্গাহেনা</span>তি যথা মনসিকরোন্তস্স ৰিপস্সনাসমাধি উপ্পন্নো, তস্স আকারস্স সল্লক্খণৰসেন সমথনিমিত্তগ্গহণেন সম্পাদেতীতি সম্বন্ধো। <span class="bld">অনুপৰত্তনতাযা</span>তি অনুরূপতো পৰত্তনেন ভাৰনাচিত্তস্স লীনভাৰে পীতিৰীরিযধম্মৰিচযসম্বোজ্ঝঙ্গানং উদ্ধতভাৰে পস্সদ্ধিসমাধিউপেক্খাসম্বোজ্ঝঙ্গানং ব্রূহনেনাতি অত্থো। <span class="bld">কাযে চ জীৰিতে চ অনপেক্খত</span>ন্তি অত্তনো কাযে অসুচিভাৰেন বাহিরকঅৰিঞ্ঞাণককুণপে <a name="M2.0399"></a> ৰিয জীৰিতে অহিতাৰহপচ্চত্থিকে ৰিয নিরপেক্খচিত্তং উপট্ঠপেতি। <span class="bld">তত্থ চ অভিভুয্য নেক্খম্মেনা</span>তি তস্মিং কাযচিত্তে অনপেক্খভাৰেন ইন্দ্রিযানং তিক্খভাৰাপাদনেন উপ্পন্নং উপ্পন্নং দুক্খং ৰীরিযেন অভিভৰিত্বা ভাৰনং সম্পাদেতি। <span class="bld">অন্তরা</span>তি যথাধিপ্পেতায ভাৰনাসিদ্ধিযা অন্তরাৰ। <span class="bld">অব্বোসানেনা</span>তি অসঙ্কোচনেন।</p>
<p class="bodytext"><span class="bld">এৰং ৰুত্তান</span>ন্তি এৰং ‘‘নৰহাকারেহি ইন্দ্রিযানি তিক্খানি ভৰন্তী’’তিআদিনা অট্ঠকথাযং ৰুত্তানং। এত্থ চ যথা নাম সুখুমানং মুত্তাপৰাল়াদীনং ৰিজ্ঝনে সুখুমতরেন ৰেধনেন ভৰিতব্বং, এৰমেৰ সণ্হসুখুমানং রূপারূপধম্মানং, পচ্চযস্স চ পরিগ্গণ্হনে তিক্খেন ঞাণেন ভৰিতব্বং। তেসং পন খযৰযদস্সনে তিক্খতরেন ভৰিতব্বং। তিক্খতরতা চস্স নিসানসিলাযং সণ্হমট্ঠতায করণেন ৰিয ফরসুধারায নিসিতভাৰাপাদনেন ইন্দ্রিযানং তিক্খভাৰাপাদনেন সাধেতব্বা। তঞ্চ যেহি নৰহি আকারেহি হোতি, তেসু খণিকানং সঙ্খারানং খণে খণে ভিজ্জনাকারদস্সনং পঠমং ৰুত্তং ‘‘উপ্পন্নুপ্পন্নানং সঙ্খারানং খযমেৰ পস্সতী’’তি। অসতি ঞাণস্স তিক্খতরভাৰে তদভাৰতো সেসিন্দ্রিযতিক্খতা তস্স সম্ভারভাৰতো ৰুত্তা, অৰিনাভাৰতো ৰা। সক্কচ্চকিরিযাদিগ্গহণং পন তস্স উপাযদস্সনং। <span class="bld">অসপ্পাযানি</span> ভোজনাদীনি অনুপযুজ্জনাদিৰসেন <span class="bld">ৰজ্জেত্বা সপ্পাযানি</span> মত্তসো <span class="bld">সেৰমানেন</span>। রূপারূপধম্মানং অচ্চন্তৰিধুরতায একজ্ঝং অসম্মসিতব্বত্তা, তথা সম্মসনস্স চ ইধ অনধিপ্পেতত্তা <span class="bld">‘‘কালেন রূপং সম্মসিতব্বং, কালেন অরূপ’’</span>ন্তি ৰুত্তং। তত্থাপি চ রূপস্স ওল়ারিকতায সুৰিঞ্ঞেয্যত্তা পঠমং সম্মসিতব্বতা ৰুত্তা। <span class="bld">নিব্বত্তি পস্সিতব্বা</span>তি পঠমং তাৰ আগমানুসারতো অনুমানৰসেন দট্ঠব্বা। ততো পরং অনুক্কমেন বলপ্পত্তে ভাৰনাঞাণে পচ্চক্খতোপি দিস্সতীতি।</p>
<p class="subhead">রূপনিব্বত্তিপস্সনাকারকথাৰণ্ণনা</p>
<p class="bodytext"><a name="para700"></a><span class="paranum">৭০০</span>. <span class="bld">সব্বেস</span>ন্তি <a name="V2.0375"></a> কামাৰচরাদিঅণ্ডজাদিভেদভিন্নানং সব্বেসং সত্তানং। <span class="bld">পঠমং কম্মতো নিব্বত্ততি</span> তংমূলকত্তা উতুজাদিরূপানং। পরতো পৰত্তনককাযদসকাদিৰসেন লব্ভমানং পবন্ধত্তযং, সন্ততিসীসং ৰা সন্ধায <span class="bld">‘‘তিসন্ততিৰসেনা’’</span>তি ৰুত্তং।</p>
<p class="bodytext">দন্ধং <a name="M2.0400"></a> মন্দং চিরেন নিরোধো এতস্সাতি <span class="bld">দন্ধনিরোধং</span> সত্তরসচিত্তক্খণাযুকত্তা। তেনাহ <span class="bld">‘‘গরুপরিৰত্তী’’</span>তি। <span class="bld">তেনা</span>তি তস্মা, যস্মা ‘‘ততো সীঘতরং খো, ভিক্খৰে, আযুসঙ্খারা খীযন্তী’’তি (সং॰ নি॰ ২.২২৮) ৰচনতো রূপধম্মাপি ইত্তরকালা এৰ, অরূপধম্মা পন তেহি সাতিসযং ইত্তরকালা, তস্মা আহ ভগৰাতি অত্থো। যং পনেত্থ ৰত্তব্বং, তং হেট্ঠা ৰিচারিতমেৰ। <span class="bld">তেহি সদিসা</span>তি চিত্তস্স উপ্পাদভঙ্গক্খণেহি সদিসা। সব্বেসম্পি হি সঙ্খারানং উপ্পাদভঙ্গক্খণেসু ৰিসদিসতা নত্থি, সমানকালাৰ তে। <span class="bld">ঠানপ্পত্ত</span>ন্তি ঠিতিক্খণপ্পত্তং। <span class="bld">তেনা</span>তি দুতিযভৰঙ্গচিত্তেন। ৰত্থুরূপং একস্স চিত্তস্স নিস্সযো হুত্বা অঞ্ঞস্স ন হোতি ঠপেত্বা মরণাসন্নং, তস্মা ৰুত্তং <span class="bld">‘‘তেন সদ্ধি’’</span>ন্তিআদি।</p>
<p class="bodytext">এৰং পটিসন্ধিতো পট্ঠায যাৰ চুতিচিত্তস্স উপ্পত্তি, তং দস্সেত্বা ইদানি নিরোধং দস্সেতুং <span class="bld">‘‘পটিসন্ধিচিত্তস্সা’’</span>তিআদি আরদ্ধং। তত্থ <span class="bld">ঠানক্খণে</span>তি পটিসন্ধিচিত্তস্স ঠিতিক্খণে। <span class="bld">যাৰ পৰত্তি নাম অত্থী</span>তি যাৰ সংসারপ্পৰত্তি নাম অত্থি, যাৰ ৰা চিত্তস্স পৰত্তি নাম অত্থি। অসঞ্ঞূপপত্তিযঞ্হি নত্থি চিত্তপ্পৰত্তীতি। রূপূপপত্তিযং সংসেদজা ওপপাতিকসদিসাতি ওপপাতিকানংযেৰ গহণং। <span class="bld">ওপপাতিকানম্পী</span>তি <span class="bld">পি</span>-সদ্দেন ৰা সংসেদজে সম্পিণ্ডেতি। <span class="bld">সত্তসন্ততিৰসেনা</span>তি চক্খুদসকাদীনং সত্তন্নং সন্ততিসীসানং ৰসেন।</p>
<p class="bodytext"><a name="para701"></a><span class="paranum">৭০১</span>. <span class="bld">তত্থা</span>তি কম্মতো রূপপৰত্তিযং। নানাক্খণিককম্মপচ্চযভূতংযেৰ ইধ কম্মন্তি অধিপ্পেতন্তি আহ <span class="bld">‘‘কম্মং নাম কুসলাকুসলচেতনা’’</span>তি। জীৰিতনৰকং চক্খুদসকাদিঅন্তোগধমেৰ কত্বা <span class="bld">‘‘সমসত্ততিরূপ’’</span>ন্তি ৰুত্তং। তং ৰা চক্খুদসকাদি ৰিয সুখপরিগ্গহং ন হোতীতি। <span class="bld">তদেৰা</span>তি যথাৰুত্তং ৰিপাকক্খন্ধকটত্তারূপমাহ। কম্মঞ্হি কম্মজস্স জনকং, পরিপাচকম্পি হোতি জীৰিতিন্দ্রিযস্স, কম্মজগ্গিনো চ ৰসেন অনুরক্খণসব্ভাৰতো, আহারাদিপটিলাভহেতুতায উপত্থম্ভকনিমিত্ততো চ। তেনাহ <span class="bld">‘‘উপত্থম্ভকপচ্চযোপি হোতী’’</span>তি। উপত্থম্ভকপচ্চযতা <a name="V2.0376"></a> চস্স উপনিস্সযপচ্চযৰসেনেৰ ৰেদিতব্বা। কম্মং পচ্চযো এতস্সাতি কম্মপচ্চযং, তদেৰ চিত্তং, তং সমুট্ঠানং এতস্সাতি <span class="bld">কম্মপচ্চযচিত্তসমুট্ঠানং</span>। ৰিপাকচেতসিকানম্পি কম্মপচ্চযচিত্তসমুট্ঠানতা ৰত্তব্বা, ন ৰা ৰত্তব্বা কম্মসমুট্ঠানকম্মপচ্চযগ্গহণেন গহিতত্তা। <span class="bld">ঠানপ্পত্তা ওজা অঞ্ঞং ওজট্ঠমকং সমুট্ঠাপেতি</span> আহারানুগতে সরীরেতি গহেতব্বং।</p>
<p class="bodytext"><span class="bld">তত্রাপী</span>তি <a name="M2.0401"></a> কম্মসমুট্ঠানাহারসমুট্ঠানেপি ওজট্ঠমকে। <span class="bld">চতস্সো ৰা পঞ্চ ৰা পৰত্তিযো ঘটেতী</span>তি সদিসসন্ততিৰসেন চতস্সো ৰা পঞ্চ ৰা রূপকলাপপ্পৰত্তিযো সন্তানেতি। বাহিরপচ্চযৰিসেসেন পন ৰিসদিসা বহূপি পৰত্তিযো ঘটেতীতি ৰদন্তি। যথা কম্মপচ্চযাহারসমুট্ঠানে পৰেণিঘটনা, এৰং কম্মপচ্চযউতুসমুট্ঠানেপীতি তং দস্সেতুং <span class="bld">‘‘কম্মপচ্চযউতুসমুট্ঠানং নামা’’</span>তিআদি ৰুত্তং। এত্থ চ যথা তত্থ তত্থ কোট্ঠাসে পরম্পরপ্পৰত্তিং দস্সেন্তেন অকম্মজা দুতিযাদিপৰত্তিযো অসম্ভেদেন দস্সিতা, এৰং কম্মজাহারসমুট্ঠানউতুৰসেন, কম্মজউতুসমুট্ঠানাহারৰসেন, কম্মপচ্চযচিত্তজাহারউতুসমুট্ঠানউতুআহারৰসেন চ সম্ভেদৰসেনাপি রূপপ্পৰত্তি দস্সেতব্বাতি ৰদন্তি। তত্থ কম্মজতো পৰত্তআহারা ৰিসেসপচ্চযলাভে সতি যথাৰুত্তপরিমাণাহি পৰত্তীহি উদ্ধম্পি পৰত্তিযো ন ঘটেন্তীতি ন সক্কা ৰত্তুং। তথা হি ‘‘দস দ্বাদস ৰারে পৰত্তিং ঘটেতী’’তি (ৰিসুদ্ধি॰ ২.৭০৩), ‘‘এৰং দীঘম্পি অদ্ধানং অনুপাদিন্নপক্খে ঠত্বাপি উতুসমুট্ঠানং পৰত্ততি এৰা’’তি (ৰিসুদ্ধি॰ ২.৭০৪) চ ৰক্খতি।</p>
<p class="bodytext"><a name="para702"></a><span class="paranum">৭০২</span>. <span class="bld">জনকাজনকা মতা</span>তি পুরিমকা তিকোট্ঠাসসঙ্গহিতা জনকা, পচ্ছিমকোট্ঠাসিকা ‘‘সোল়সা’’তি ৰুত্তা অজনকাতি মতা ঞাতা। <span class="bld">কুসলকিরিযতো</span>তি কুসলতো চ কিরিযতো চ। ইরিযায কাযিককিরিযায পৰত্তিট্ঠানতায পথভাৰতো <span class="bld">ইরিযাপথো,</span> গমনাদি, অত্থতো তদৰত্থা রূপপ্পৰত্তি। কামঞ্চেত্থ রূপৰিনিমুত্তো ইরিযাপথো, ৰিঞ্ঞত্তি চ নত্থি, তথাপি ন সব্বং রূপসমুট্ঠাপকচিত্তং ইরিযাপথূপত্থম্ভকং, ৰিঞ্ঞত্তিৰিকারুপ্পাদকঞ্চ হোতি। যং পন চিত্তং ৰিঞ্ঞত্তিজনকং, তং একংসতো ইতরস্স জনকং অৰিনাভাৰতো, তথা ইরিযাপথূপত্থম্ভকং রূপস্স। এতস্স ৰিসেসস্স দস্সনত্থং <span class="bld">‘‘রূপং, ইরিযাপথং, ৰিঞ্ঞত্তিঞ্চা’’</span>তি সমুচ্চযো কতো। <span class="bld">ৰিপাকৰজ্জানী</span>তি এত্থ ৰিপাকাভিঞ্ঞাদ্বযৰজ্জানীতি ৰত্তব্বং তদঞ্ঞেসংযেৰ সেসগ্গহণেন গহেতব্বত্তা। ন ৰা ৰত্তব্বং সেসগ্গহণেনেৰ অভিঞ্ঞাচিত্তানম্পি নিৰত্তেতব্বতো। <span class="bld">ন ৰিঞ্ঞত্তিং জনয</span>ন্তি <a name="V2.0377"></a> মহগ্গতকুসলাদীনং সন্তভাৰেন অৰিপ্ফারিকভাৰতো। ৰিপ্ফারিকমেৰ হি কামাৰচরকুসলাদিৰিঞ্ঞত্তিং সমুট্ঠাপেতি, ইরিযাপথূপত্থম্ভকানি পন হোন্তি সতিপি সন্তভাৰে ঝানৰেগেন সউস্সাহত্তা, যতো তেসং জৰনকিচ্চতা। পঞ্চ ভৰঙ্গচিত্তানীতি <a name="M2.0402"></a> সম্বন্ধো। <span class="bld">রূপমেৰ জনযন্তি, ন ইরিযাপথং</span> নিরুস্সাহসন্তভাৰেন পরিদুব্বলভাৰতো। কিরিযামযচিত্তেহি অৰিমিস্সভৰঙ্গপ্পৰত্তিকালে খন্ধাদিসরীরাৰযৰানং নিচ্চলভাৰেনাৰট্ঠানং। তথা হি অব্বোকিণ্ণে ভৰঙ্গে পৰত্তমানে অঙ্গানি ওসীদন্তি পৰিট্ঠানি ৰিয হোন্তি। ‘‘দ্বত্তিংসা’’তি পন আদিনা ৰুত্তেসু জাগরণচিত্তেসু ৰত্তমানেসু অঙ্গানি উপত্থদ্ধানি যথাপৰত্তইরিযাপথভাৰেনেৰ পৰত্তন্তীতি। <span class="bld">দ্বেপঞ্চৰিঞ্ঞাণানি</span> সব্বদুব্বলতায রূপং ন জনেন্তি। <span class="bld">পটিসন্ধিচিত্তং</span> ৰত্থুদুব্বলতায। <span class="bld">খীণাসৰানং চুতিচিত্ত</span>ন্তি এত্থ –</p>
<p class="indent">‘‘কামাৰচরানং পচ্ছিমচিত্তস্স উপ্পাদক্খণে যস্স চিত্তস্স অনন্তরা কামাৰচরানং পচ্ছিমচিত্তং উপ্পজ্জিস্সতি, রূপাৰচরে অরূপাৰচরে পচ্ছিমভৰিকানং, যে চ রূপাৰচরং অরূপাৰচরং উপপজ্জিত্বা পরিনিব্বাযিস্সন্তি, তেসং চৰন্তানং তেসং ৰচীসঙ্খারো নিরুজ্ঝিস্সতি, নো চ তেসং কাযসঙ্খারো নিরুজ্ঝিস্সতী’’তি (যম॰ ২.সঙ্খারযমক.৮৮) –</p>
<p class="unindented">পন ৰচনতো অঞ্ঞেসম্পি চুতিচিত্তং রূপং ন সমুট্ঠাপেতীতি ৰিঞ্ঞাযতি। ন হি রূপসমুট্ঠাপকচিত্তস্স গব্ভগততাদিৰিবন্ধাভাৰে কাযসঙ্খারাসমুট্ঠাপনে কারণং অত্থি, ন চ যুত্তং চুতো চ চিত্তসমুট্ঠানরূপঞ্চস্স পৰত্ততি, নাপি ‘‘চুতিচিত্তং রূপং সমুট্ঠাপেতী’’তি পাল়ি অত্থি, ‘‘খীণাসৰান’’ন্তি, পন ৰিসেসনং অপ্পটিসন্ধিকনিরোধেন নিরুজ্ঝন্তস্স তেসং চুতিচিত্তস্স রূপসমুট্ঠাপনং পাকটন্তি কত্বা কতন্তি দট্ঠব্বং। <span class="bld">সোল়স চিত্তানী</span>তি পরিচ্ছিজ্জ গহণং তেসং রূপজননে একংসতো নিযমেতব্বত্তা, অঞ্ঞানি পন বহূনি অরূপে উপ্পন্নানি অনোকাসগতত্তা রূপং ন জনেন্তিযেৰ। ন ঠিতিক্খণে, ভঙ্গক্খণে ৰা রূপং জনেন্তীতি সম্বন্ধো। <span class="bld">উপ্পাদক্খণে পন বলৰং</span> অনন্তরাদিপচ্চযলাভতো।</p>
<p class="bodytext">যথা পথৰীআদযো রূপধম্মা চিত্তহেতুকা চিত্তসমুট্ঠানা, এৰং ৰেদনাদযোপীতি ৰুত্তং <span class="bld">‘‘চিত্তসমুট্ঠানং নাম তযো অরূপিনো খন্ধা, সদ্দনৰক’’</span>ন্তিআদি। তেনেৰাহ – ‘‘কতমে ধম্মা চিত্তসমুট্ঠানা? ৰেদনাক্খন্ধো সঞ্ঞাক্খন্ধো সঙ্খারক্খন্ধো কাযৰিঞ্ঞত্তি ৰচীৰিঞ্ঞত্তী’’তি (ধ॰ স॰ ১২০১, ১৫৩৫)। তত্থ <a name="V2.0378"></a> কাযৰিঞ্ঞত্তিআদীনং চিত্তসমুট্ঠানতা পরিযাযতো ৰুত্তাতি ৰেদিতব্বা তেসং অনিপ্ফন্নত্তা। <span class="bld">‘‘এৰং ৰুত্তং চতুসমুট্ঠানরূপ’’</span>ন্তি ইমিনা অতংসমুট্ঠানস্সেৰ চিত্তজরূপস্স চিত্তপচ্চযতা দস্সিতা। যথা পন কম্মপচ্চযং দস্সিতং <a name="M2.0403"></a>, এৰং চিত্তপচ্চযে গয্হমানে তংসমুট্ঠানরূপস্স, সহজাতৰেদনাদীনঞ্চ চিত্তপচ্চযতা সিযা। চিত্তসমুট্ঠানচিত্তপচ্চযে পন অসঙ্করতো দস্সেতুং পচ্ছাজাতপচ্চযৰসেনেৰ চিত্তপচ্চযং উদ্ধটন্তি দট্ঠব্বং। চিত্তসমুট্ঠানউতুআহারেহি কম্মসমুট্ঠানউতুআহারা বলৰন্তো হোন্তীতি তেসং ৰসেন চতুপঞ্চপৰত্তিঘটনং ৰুত্তং, চিত্তসমুট্ঠানানং পন ৰসেন দ্বত্তিপ্পৰত্তিঘটনং তংপাকতিকচিত্তৰসেন, মহগ্গতানুত্তরচিত্তৰসেন পন বহুতরাপি পৰত্তিযো ইচ্ছিতব্বা। তংনিব্বত্তানং চিত্তজরূপানং উল়ারপণীতভাৰতো।</p>
<p class="bodytext"><a name="para703"></a><span class="paranum">৭০৩</span>. <span class="bld">‘‘উপাদিন্নং কম্মজরূপং পচ্চযং লভিত্বা’’</span>তি এতেন বহিদ্ধা অনুপাদিন্নওজা রূপাহরণকিচ্চং ন করোতীতি দস্সেতি। পচ্চযলাভো চস্স কম্মজভূতসন্নিস্সযতাৰসেনাতি আহ <span class="bld">‘‘তত্থ পতিট্ঠাযা’’</span>তি। তত্থ কম্মপচ্চযচিত্তসমুট্ঠানাদিরূপস্সপি কম্মমূলকত্তা সিযা কম্মজপরিযাযোতি তংনিৰত্তনত্থং ‘‘উপাদিন্ন’’ন্তি ৰিসেসেত্বা ৰুত্তং। আহারপচ্চযস্স আহারো ন কেৰলং উপত্থম্ভকোৰ, অথ খো জনকোপীতি দস্সেতুং <span class="bld">‘‘চতুসমুট্ঠানরূপ’’</span>ন্তি ৰুত্তং। ‘‘দস দ্বাদস ৰারে’’তি ৰত্বা কথং ইমস্সেৰ দস দ্বাদস ৰারে পৰত্তিঘটনাতি অনুযোগং সন্ধাযাহ <span class="bld">‘‘একদিৰসং পরিভুত্তাহারো’’</span>তিআদি। <span class="bld">দারকস্স সরীরং ফরিত্বা</span>তি নাভিমূলানুগতাহি রসহরণীহি ফরিত্বা, অঞ্ঞথা জলাবুঅন্তরিকে কাযে মক্খনাৰসেন ন সম্মাৰিনিযোগো আহারস্স সম্ভৰতীতি।</p>
<p class="bodytext">উপাদিন্নকো অনুপাদিন্নকোতি দুৰিধে আহারে পুব্বে অনুপাদিন্নকো আহারপচ্চযআহারো দস্সিতোতি ইতরং দস্সেতুং <span class="bld">‘‘কম্মজাহারো’’</span>তিআদি ৰুত্তং। তং কম্মপচ্চযাহারসমুট্ঠানে ৰুত্তনযমেৰ। তেনাহ <span class="bld">‘‘চতস্সো ৰা পঞ্চ ৰা পৰত্তিযো ঘটেতী’’</span>তি। আহারপচ্চযউতুনোপি উতুপচ্চযাহারস্স ৰিয দস দ্বাদস ৰারে পৰত্তিঘটনা ৰেদিতব্বা। ৰুত্তনযত্তা ন উদ্ধতন্তি ৰদন্তি। <span class="bld">সেসান</span>ন্তি কম্মচিত্তউতুসমুট্ঠানানং তিসন্ততিরূপানং। কবল়ীকারাহারো হি অঞ্ঞাহারসমুট্ঠিতস্স, তিসন্ততিরূপানঞ্চ উপত্থম্ভকৰসেন অত্তনা উপ্পাদিতস্স জনকো হুত্বা পচ্চযো হোতি। এৰং আহারপচ্চযো হোন্তোযেৰ অত্থিঅৰিগতৰসেনাপি পচ্চযো হোতি, নিস্সযভাৰো পন পট্ঠাননযেন নত্থি। আহারপচ্চযা পৰত্তমানানি রূপানি আহারনিস্সযানি <a name="M2.0404"></a> <a name="V2.0379"></a> নাম হোন্তীতি সুত্তন্তনযেন ৰুত্তোতি দট্ঠব্বো। পরতো উতুনো নিস্সযজোতনাযপি এসেৰ নযো।</p>
<p class="bodytext"><a name="para704"></a><span class="paranum">৭০৪</span>. কম্মসমুট্ঠানাদিৰসেন চতুব্বিধাযপি তেজোধাতুযা রূপুপ্পাদনে সমত্থভাৰতো <span class="bld">‘‘উতু নাম চতুসমুট্ঠানা তেজোধাতূ’’</span>তি ৰুত্তং। <span class="bld">এস দুৰিধো হোতী</span>তি এস উতু তেজোধাতুভাৰাৰিসেসেপি তিক্খমন্দতাৰিসেসেন উণ্হো, সীতোতি দুৰিধো হোতি। যং পনেত্থ ৰত্তব্বং, তং হেট্ঠা ৰিচারিতমেৰ। যদিপি উতু উপাদিন্নকেন ৰিনাপি রূপং সমুট্ঠাপেতি, ইন্দ্রিযবদ্ধে পন তেন ৰিনা তস্স রূপুপ্পাদনং নত্থীতি আহ <span class="bld">‘‘উপাদিন্নকং পচ্চযং লভিত্বা’’</span>তি। তেনাহ ‘‘চতুসমুট্ঠানো উতূ’’তি। উতুসমুট্ঠানোযেৰ হি উতু উপাদিন্নকেন ৰিনা রূপং সমুট্ঠাপেতি। <span class="bld">উতুপচ্চযং</span> নাম চতুসমুট্ঠানিকং রূপং। যঞ্হি উতুসমুট্ঠানং পন্নরসৰিধং রূপং, যঞ্চ তদঞ্ঞতিসন্ততিরূপং, তস্স সব্বস্সপি সভাগো উতুউপত্থম্ভকপচ্চযো হোতীতি। যস্মা ৰিসভাগো উতু হিমাদি ৰিয পদুমাদীনং ৰিসদিসরূপুপ্পত্তিহেতুভূতং পুরিমরূপং ৰিনাসেন্তং ৰিয হোতি, তস্মা সভাগং, ৰিসভাগঞ্চ একজ্ঝং গহেত্বা ৰুত্তং <span class="bld">‘‘উতু চতুসমুট্ঠানিকরূপানং পৰত্তিযা চ ৰিনাসস্স চ পচ্চযো হোতী’’</span>তি।</p>
<p class="bodytext"><span class="bld">দীঘম্পি অদ্ধান</span>ন্তি ‘‘দস দ্বাদস ৰারে’’তি অঞ্ঞস্স ৰুত্তপরিচ্ছেদতো দীঘম্পি কালং। উতু হি সভাগসন্ততিৰসেন লদ্ধপচ্চযং চিরতরম্পি কালং সদিসাকারং রূপপ্পৰত্তিং সন্তানেতি উপাদিন্নকসন্নিস্সযেন ৰিনা, পগেৰ ইতরথা। তেনাহ <span class="bld">‘‘অনুপাদিন্নপক্খে ঠত্বাপী’’</span>তি, মংসৰিনিমুত্তকেসলোমনখচম্মখিলতিলকাদিৰসেন জীৰমানসরীরে অঞ্ঞত্থ মতকল়েৰরাদিৰসেনাতি অধিপ্পাযো। রূপস্স নিব্বত্তিযা দিট্ঠায তস্স ভঙ্গোপি দিট্ঠোযেৰ হোতি ইত্তরকালত্তা ধম্মপ্পৰত্তিযাতি আহ <span class="bld">‘‘নিব্বত্তিং পস্সন্তো কালেন রূপং সম্মসতি নামা’’</span>তি। ন হি নিব্বত্তিমত্তদস্সনং সম্মসনং নাম হোতি, উদযব্বযদস্সনঞ্চ অধিকতন্তি। এস নযো ইতো পরেসুপি নিব্বত্তিগ্গহণেসু।</p>
<p class="subhead">অরূপনিব্বত্তিপস্সনাকারকথাৰণ্ণনা</p>
<p class="bodytext"><a name="para705"></a><span class="paranum">৭০৫</span>. <span class="bld">লোকিযচিত্তুপ্পাদৰসেনেৰা</span>তি অৰধারণং ইতরস্স অৰিসযত্তা।</p>
<p class="bodytext"><span class="bld">নিব্বত্ততি</span> <a name="M2.0405"></a> <a name="V2.0380"></a> তংতংভৰৰসেন। তদেৰ একূনৰীসতিপ্পভেদং চিত্তং ভৰঙ্গৰসেন নিব্বত্ততীতি সম্বন্ধো। তথা <span class="bld">চুতিৰসেন তদারম্মণৰসেনা</span>তি এত্থাপি। <span class="bld">তত্থা</span>তি তেসু একূনৰীসতিচিত্তুপ্পাদেসু। <span class="bld">অনন্তরচিত্ততো পট্ঠাযা</span>তিআদিনাপি পৰত্তিযেৰ ৰুত্তা।</p>
<p class="bodytext">সো পন পটিসন্ধিচিত্তানংযেৰ পৰত্তিযং পৰত্তনাকারোতি সুদ্ধপ্পৰত্তিচিত্তানং উপ্পত্তিং দস্সেন্তো <span class="bld">‘‘পৰত্তে পনা’’</span>তিআদিমাহ। <span class="bld">অসম্ভিন্নত্তা</span>তি অৰিনট্ঠত্তা। ‘‘অসম্ভিন্নত্তা চক্খুস্সা’’তিআদিনা সঙ্খেপতো ৰুত্তমত্থং ৰিৰরিতুং <span class="bld">‘‘চক্খুপসাদস্স হী’’</span>তিআদি ৰুত্তং। <span class="bld">‘‘ঠিতিপ্পত্তমেৰা’’</span>তি ইমিনা যথা নিরুজ্ঝমানং রূপং কস্সচি পচ্চযো ন হোতি, এৰং উপ্পজ্জমানম্পীতি দস্সেতি। চক্খুৰিঞ্ঞাণং উপ্পজ্জতীতি সম্বন্ধো। এৰং সেসেসুপি। কামাৰচরকুসলাকুসলকিরিযচিত্তেসু একং ৰা পঞ্চ, সত্ত ৰা জৰনানি হুত্বা উপ্পজ্জতীতি সম্বন্ধো। উপেক্খাসহগতাহেতুকং চিত্তং ৰাতি ৰা-সদ্দং আনেত্বা সম্বন্ধিতব্বং। ৰোট্ঠব্বনঞ্হি সন্ধায এৰং ৰুত্তং, তং পন দুতিযমোঘৰারৰসেন ৰেদিতব্বং। <span class="bld">পঞ্চ জৰনানি</span> সুত্তমুচ্ছিতাদিকালে, <span class="bld">সত্ত</span> পাকতিককালে ৰেদিতব্বানি। <span class="bld">জৰনারম্মণানুরূপ</span>ন্তি ‘‘তিহেতুকং চে জৰনং, তিহেতুকং, দ্বিহেতুকং ৰা’’তিআদিনা, ‘‘ইট্ঠং চে আরম্মণং, সোমনস্সসহগত’’ন্তিআদিনা চ জৰনস্স, আরম্মণস্স চ অনুরূপং। <span class="bld">সেসদ্বারেসূ</span>তি সোতদ্বারাদিসেসদ্বারেসু।</p>
<p class="bodytext"><span class="bld">অনুক্কমেনা</span>তি উদযব্বযঞাণাধিগমানুক্কমেন <span class="bld">পঞ্ঞাভাৰনং সম্পাদেতি</span> অরহত্তং অধিগচ্ছতি।</p>
<p class="subhead">রূপসত্তকসম্মসনকথাৰণ্ণনা</p>
<p class="bodytext"><a name="para706"></a><span class="paranum">৭০৬</span>. রূপেসু মনসিকারসত্তকং <span class="bld">রূপসত্তকং,</span> রূপধম্মেসু সত্তহাকারেহি মনসি কারোতীতি অত্থো। এৰং অরূপসত্তকম্পি ৰেদিতব্বং। <span class="bld">ইমেহি আকারেহী</span>তি ইমেহি আদাননিক্খেপনমনসিকারাদিপ্পকারেহি, ইমেহি ৰা যথাৰুত্তকোট্ঠাসেহি। <span class="bld">আরোপেত্বা</span>তি তিলক্খণং আরোপেত্বা।</p>
<p class="bodytext"><span class="bld">আদাননিক্খেপনতো</span>তি ভৰস্স গহণৰিস্সজ্জনতো, জাতিতো, মরণতো চাতি অত্থো। <span class="bld">ৰযোৰুড্ঢত্থগামিতো</span>তি ৰযসা ৰুড্ঢস্স অত্থগামিভাৰতো, অত্থঙ্গমতো ইচ্চেৰ অত্থো। <span class="bld">আহারতো</span>তি আহারহেতু <a name="M2.0406"></a> <a name="V2.0381"></a>, রূপস্স পচ্চযভূতআহারতোতি অত্থো। অযলোহাদিভূমিপাসাণাদিভেদং ৰিৰিধৰণ্ণসণ্ঠানং কম্মানপেক্খং সভাৰসিদ্ধং রূপং <span class="bld">ধম্মতারূপং। সত্তা</span>তি সত্তধা সত্তহাকারেহি। <span class="bld">ৰিপস্সতী</span>তি তং তং কোট্ঠাসং তিলক্খণং আরোপেত্বা ৰিপস্সতি সম্মসতি।</p>
<p class="bodytext">‘‘ভারাদানং দুখং লোকে’’তি ৰচনতো খন্ধভারস্স আদিতো গহণন্তি কত্বা <span class="bld">‘‘আদানন্তি পটিসন্ধী’’</span>তি আহ। ‘‘সব্বেৰ নিক্খিপিস্সন্তি, ভূতা লোকে সমুস্সয’’ন্তি (দী॰ নি॰ ২.২২০; সং॰ নি॰ ১.১৮৬) পন ৰচনতো খন্ধভারনিক্খেপোতি কত্বা <span class="bld">‘‘নিক্খেপনন্তি চুতী’’</span>তি ৰুত্তং। ‘‘যো চিরং জীৰতি, সো ৰস্সসত’’ন্তি (দী॰ নি॰ ২.৭; সং॰ নি॰ ১.১৪৫-১৪৬; অ॰ নি॰ ৭.৭৪) ৰচনতো ততো ঊনাধিকভাৰো অপ্পমাণন্তি ৰুত্তং <span class="bld">‘‘একং ৰস্সসতং পরিচ্ছিন্দিত্বা’’</span>তি। <span class="bld">এত্থন্তরে সব্বে সঙ্খারা</span>তি এতস্মিং আদাননিক্খেপন্তরে পৰত্তা সব্বে ভূতুপাদাযরূপপ্পভেদা সঙ্খারা। রূপধম্মেসু হি ইদং সম্মসনৰিধানন্তি। ‘‘অনিচ্চা’’তি গহিতমত্তং যুত্তিতো হদযে পতিট্ঠাপনত্থং <span class="bld">‘‘কস্মা’’</span>তিআদি ৰুত্তং। তত্থ <span class="bld">উপ্পাদৰযৰত্তিতো</span>তি উপ্পজ্জনৰসেন, নিরুজ্ঝনৰসেন চ পৰত্তনতো, অহুত্বা সম্ভৰতো হুত্বা ৰযূপগমনতোতি অত্থো। <span class="bld">ৰিপরিণামতো</span>তি সন্তানস্স পুরিমুত্তরৰিসদিসভাৰতোতি ৰদন্তি। তং ৰস্সসতপরিচ্ছিন্নে রূপে ইদং সম্মসনন্তি অধিপ্পাযেনেৰ ৰুত্তং সিযা, জরামরণেন ৰিপরিণামেতব্বতোতি অত্থো। অসতিপি ধম্মভেদে অৰত্থাভেদো ইচ্ছিতব্বো। ন হি উপ্পাদাৰত্থা এৰ ভঙ্গাৰত্থাতি যুত্তা। তথা হি ৰুত্তং ‘‘জরায চেৰ মরণেন চাতি দ্বেধা পরিণামপকতিতাযা’’তি। সভাৰৰিগমো এৰ ৰা এত্থ ৰিপরিণামো। খণিকতা <span class="bld">তাৰকালিকতা</span>। নিচ্চসভাৰাভাৰো এৰ <span class="bld">নিচ্চপটিক্খেপো</span>। অনিচ্চধম্মা হি তেনেৰ অত্তনো সভাৰেন জানন্তানং নিচ্চতং পটিক্খিপন্তি নাম। যতো ন নিচ্চন্তি অনিচ্চং, উপ্পাদক্খণে যদৰত্থা সঙ্খারা, ন তদৰত্থা ঠিতিক্খণেতি অৰত্থন্তরপ্পত্তিযা ঞাযতি তেসং কিলমনাকারোতি আহ <span class="bld">‘‘ঠিতিযং জরায কিলমন্তী’’</span>তি, স্বাযমত্থো পাকটজরায ৰেদিতব্বো। যে পন সঙ্খারানং ঠিতিং ন সম্পটিচ্ছন্তি, তত্থ ৰত্তব্বং হেট্ঠা ৰুত্তমেৰ। ধম্মানং সভাৰো নাম দুরতিক্কমো জরানন্তরং ভঙ্গোতি আহ <span class="bld">‘‘জরং পত্বা অৰস্সং ভিজ্জন্তী’’</span>তি। <span class="bld">তস্মা</span>তি যস্মা উপ্পাদজরাভঙ্গৰসেন <a name="M2.0407"></a> সঙ্খারানং নিরন্তরবাধতা, ততো চ নেসং দুস্সহতায দুক্খমতা, তিস্সন্নং দুক্খতানং, সংসারদুক্খস্স চ অধিট্ঠানতায দুক্খৰত্থুতা, তস্মা। অভিণ্হ…পে॰… দুক্খাতি যোজনা।</p>
<p class="bodytext"><span class="bld">‘‘সুখপটিক্খেপতো’’</span>তি <a name="V2.0382"></a> ইদং ৰুত্তনযমেৰ। <span class="bld">ঠিতিং মা পাপুণন্তু,</span> উপ্পজ্জমানাকারেনেৰ পৰত্তন্তূতি অধিপ্পাযো। <span class="bld">‘‘উপ্পন্না’’</span>তি ইমিনা উপ্পাদক্খণসমঙ্গিতা ৰুত্তা। <span class="bld">ঠানপ্পত্তা মা জীরন্তূ</span>তি কস্মা ৰুত্তং, ননু অত্থতো ঠিতি এৰ জরাতি? সচ্চমেতং, জরাৰসেন পন যো কিলমথো, সো ইধ জরাগ্গহণেন গহিতোতি দট্ঠব্বং। <span class="bld">মা ভিজ্জন্তূ</span>তি নিচ্চতং আসীসতি। কস্সচি ধম্মিস্সরস্সাপি ভগৰতো ৰসৰত্তিভাৰো নত্থি। ন হি লক্খণঞ্ঞথত্তং কেনচি কাতুং সক্কা। ভাৰঞ্ঞথত্তমেৰ হি ইদ্ধিৰিসযো। <span class="bld">সুঞ্ঞা</span> সঙ্খারা <span class="bld">তেন</span> তীসু ঠানেসু <span class="bld">ৰসৰত্তনাকারেন। তস্মা</span>তি ৰুত্তকারণপরামসনং। <span class="bld">সুঞ্ঞতো</span>তি নিৰাসীকারকৰেদকঅধিট্ঠাযকৰিরহেন ততো সুঞ্ঞতো, ন নিস্সভাৰতোতি একচ্চপরিকপ্পিতসভাৰসুঞ্ঞতো। <span class="bld">অস্সামিকতো</span>তি সামিভূতস্স কস্সচি অভাৰতো। এতেন অনত্তনিযতং দস্সেতি। <span class="bld">অৰসৰত্তিতো</span>তি যথাৰুত্তৰসৰত্তিভাৰাভাৰতো। <span class="bld">অত্তপটিক্খেপতো</span>তি পরপরিকপ্পিতস্স অত্তনো পটিক্খিপনতো। ‘‘সুঞ্ঞতো’’তিআদিনা হি ধম্মানং বাহিরকপরিকপ্পিতঅত্তৰিরহো ৰুত্তো, ইমিনা পন অতংসভাৰতো অত্তা ন হোতীতি।</p>
<p class="bodytext"><a name="para707"></a><span class="paranum">৭০৭</span>. এত্থ চ ‘‘উপ্পাদৰযৰত্তিতো’’তিআদিনা চতূহি কারণেহি অনিচ্চা, ‘‘অভিণ্হসম্পটিপীল়নতো’’তিআদিনা চতূহি কারণেহি দুক্খা, ‘‘সুঞ্ঞতো’’তিআদিনা চতূহি কারণেহি অনত্তাতি রূপধম্মে নিরুল়্হং লক্খণত্তযং পুব্বে অত্তনা অসল্লক্খিতং সল্লক্খেত্বা সম্মসন্তো তং তত্থ আরোপেতীতি ৰুচ্চতি। তথা পনানেন আদাননিক্খেপনৰসেন সম্মসিতত্তা আহ <span class="bld">‘‘রূপে তিলক্খণং আরোপেত্বা’’</span>তি।</p>
<p class="bodytext">তত্থ চ যস্মা অনিচ্চলক্খণগ্গহণপুব্বকং দুক্খলক্খণগ্গহণং, দুক্খলক্খণগ্গহণপুব্বকং ৰা অনত্তলক্খণগ্গহণং। অনিচ্চলক্খণঞ্চেত্থ রূপভেদেন দস্সিযমানং যথোল়ারিকতো দীপেতব্বন্তি তং ৰস্সসতপরিচ্ছেদেন পঠমং দস্সেন্তেন ৰস্সসতং ঠিতস্স ‘‘দস ৰা ৰীসতি ৰা’’তিআদিনা <a name="M2.0408"></a> ৰিভজিত্বা অনুক্কমেন যাৰউদ্ধরণাদিকোট্ঠাসৰসেন রূপস্স ভঙ্গং দিস্বা ততো ‘‘অনিচ্চং দুক্খং অনত্তা’’তি তিলক্খণারোপনং ৰযোৰুড্ঢত্থঙ্গমতো সম্মসনন্তি দস্সেতুং <span class="bld">‘‘তমেৰ ৰস্সসত’’</span>ন্তিআদিনা ৰযৰসেন রূপস্স সম্মসনৰিধি আরদ্ধো। তত্থ যস্মা ওল়ারিকৰসেনেৰাযং আদিতো রূপভেদো গয্হতি, তস্মা ন ৰস্সসতং সমকোট্ঠাসৰসেন ৰিভত্তং, মজ্ঝিমাৰত্থায ৰা তথারূপত্তা মজ্ঝিমৰযে একং ৰস্সং ৰড্ঢিতং।</p>
<p class="bodytext"><a name="para708"></a><span class="paranum">৭০৮</span>. মন্দতাবাহুল্লেন <a name="V2.0383"></a> পৰত্তং ৰস্সানং দসকং <span class="bld">মন্দদসকং</span>। এস নযো সেসেসুপি।</p>
<p class="bodytext"><span class="bld">তদা</span>তি পঠমে ৰস্সদসকে। <span class="bld">সো</span>তি পুগ্গলো। <span class="bld">চপলো</span>তি অনৰট্ঠিতকিরিযতায তরলো। তেন মোমূহভাৰতো ৰিসেসেতি। ন হেস নৰমদসকে ৰিয মোমূহভাৰেন মন্দো, অথ খো চপলতাযাতি। তেনাহ <span class="bld">‘‘কুমারকো’’</span>তি। ততিযে দসকে মংসপারিপূরিযা যথারহং ছৰিৰণ্ণো ৰিপ্পসীদতীতি আহ <span class="bld">‘‘ৰণ্ণাযতনং ৰেপুল্লং পাপুণাতী’’</span>তি। চতুত্থে দসকে অট্ঠীনং, ন্হারূনঞ্চ থিরভাৰপ্পত্তিযা <span class="bld">বলঞ্চ থামো চ ৰেপুল্লং পাপুণাতি</span>। পঞ্চমে দসকে যোব্বনমদস্স দূরীভাৰেন যেভুয্যেন কিলেসতনুতায পঞ্ঞা যথারহং সুৰিসদা হোতি। খিড্ডায রতি <span class="bld">খিড্ডারতি</span>। কপল্লিকাদিনিস্সযৰিসেসেন পদীপস্স সুদ্ধতাদি ৰিয নিস্সযৰিসেসেন পঞ্চমছট্ঠদসকেসু পঞ্ঞায বুদ্ধিহানিযো ৰেদিতব্বা। <span class="bld">পুরতো পব্ভারো হোতি</span> কটিসন্ধিগীৰাসন্ধীনং ৰসেন রস্সস্সাপি, পগেৰ দীঘস্স। <span class="bld">পব্ভারো</span>তি চ গরুভাৰেন পলম্বকো। <span class="bld">মোমূহো হোতি</span> সতিপঞ্ঞাৰিপ্পৰাসতো। <span class="bld">সযনবহুলোৰ হোতি</span> ঠানাদিৰসেন সরীরভারং ৰহিতুং অসক্কোন্তো।</p>
<p class="bodytext"><a name="para709"></a><span class="paranum">৭০৯</span>. <span class="bld">তিণ্ণং তিণ্ণং ৰস্সান</span>ন্তি যেভুয্যতায ৰুত্তং। চতুৰস্সিকোপি হি একো কোট্ঠাসো হোতীতি। দ্বিসতং কোট্ঠাসে কত্বা একেকঅযনৰসেনাতিপি ৰেদিতব্বং।</p>
<p class="bodytext">ৰস্সানে পৰত্তরূপন্তি সম্বন্ধো।</p>
<p class="bodytext">তং <a name="M2.0409"></a> পন ৰস্সানং দ্বিধা সমত্তং, ন পুব্বে ৰিয চতুমাসন্তি আহ <span class="bld">‘‘দ্বেমাস’’</span>ন্তি। অচ্চন্তসংযোগে চেতং উপযোগৰচনং। সো পন <span class="bld">ৰস্সানো</span> উতু সাৰণপোট্ঠপাদমাসা, অস্সযুজকত্তিকমাসা <span class="bld">সরদো,</span> মিগসিরফুস্সমাসা <span class="bld">হেমন্তো,</span> মাঘফগ্গুনমাসা <span class="bld">সিসিরো,</span> চিত্তৰেসাখমাসা <span class="bld">ৰসন্তো,</span> জেট্ঠাসল়্হমাসা <span class="bld">গিম্হো</span> উতূতি ৰেদিতব্বো। <span class="bld">ছ কোট্ঠাসে কত্বা</span>তি দসদসনাটিকাৰসেন ছ কোট্ঠাসে কত্বা।</p>
<p class="bodytext"><a name="para710"></a><span class="paranum">৭১০</span>. অভিমুখং পুরতো কমনং <span class="bld">অভিক্কমো</span>। পটিনিৰত্তনৰসেন কমনং <span class="bld">পটিক্কমো</span>। আমুখং লোকনং <span class="bld">আলোকনং</span>। ৰিৰিধং ইতো চিতো চ লোকনং <span class="bld">ৰিলোকনং</span>। হত্থপাদানং সঙ্কুচনং <span class="bld">সমিঞ্জনং</span>। আযমনং <span class="bld">পসারণং</span>।</p>
<p class="bodytext"><span class="bld">পাদুদ্ধরণকালে</span>তি <a name="V2.0384"></a> দুতিযপাদুদ্ধরণকালে। <span class="bld">পাদস্সা</span>তি উদ্ধটপাদস্স। <span class="bld">ওমত্তা</span>তি সত্তিতো হীনপ্পমাণা। তেনাহ <span class="bld">‘‘মন্দা’’</span>তি। <span class="bld">ইতরা</span>তি তেজোৰাযোধাতুযো। যথা পাদস্স উদ্ধরণং সিজ্ঝতি, তথা পৰত্তচিত্তসমুট্ঠানরূপেসু একংসতো তেজোৰাযোধাতূনং অধিমত্ততা ইচ্ছিতব্বা সল্লহুকসভাৰতায তাসং। ততো এৰ চ ইতরাসং ওমত্ততা গরুসভাৰত্তা। তংসম্বন্ধত্তা পন সেসং তিসমুট্ঠানরূপং তগ্গতিকমেৰ হোতি। কাযৰচীৰিঞ্ঞত্তিপৰত্তিযং ৰাযোপথৰীঅধিমত্ততা ইমস্স অত্থস্স নিদস্সনন্তি দট্ঠব্বং। পুরতো হরণে, পচ্ছতো হরণে চ উদ্ধরণে ৰিয সল্লহুকসভাৰরূপপ্পৰত্তীতি তাসংযেৰ দ্বিন্নং ধাতূনং অধিমত্ততা ইচ্ছিতব্বাতি আহ <span class="bld">‘‘তথা অতিহরণৰীতিহরণেসূ’’</span>তি। যথা উদ্ধরণাদীসু সল্লহুকসভাৰত্তা পচ্ছিমানং দ্বিন্নং ধাতূনং কিচ্চং অধিকং হোতি, ইতরাসং হীনং, এৰং ৰোস্সজ্জনাদীসু তীসু গরুসভাৰত্তা পুরিমানং দ্বিন্নং কিচ্চং অধিকং হোতি, ইতরাসং হীনন্তি দস্সেন্তো আহ <span class="bld">‘‘ৰোস্সজ্জনে’’</span>তিআদি।</p>
<p class="bodytext"><span class="bld">তদুপাদাযরূপানী</span>তি তা ধাতুযো নিস্সায পৰত্তউপাদারূপানি। <span class="bld">এত্থেৰা</span>তি উদ্ধরণেযেৰ। তেনাহ <span class="bld">‘‘অতিহরণং অপ্পত্বা’’</span>তি। <span class="bld">ইতী</span>তি এৰং। <span class="bld">তত্থ তত্থা</span>তি তস্মিং তস্মিং উদ্ধরণাদিকোট্ঠাসে। <span class="bld">পব্বং</span> <span class="bld">পব্ব</span>ন্তিআদি <a name="M2.0410"></a> তেসং ধম্মানং কোট্ঠাসন্তরসঙ্করাভাৰদস্সনং। <span class="bld">তটতটাযন্তা</span>তি তটতটাযন্তি ৰিয, তেন নেসং পৰত্তিক্খণস্স ইত্তরতং দস্সেতি।</p>
<p class="bodytext"><a name="para711"></a><span class="paranum">৭১১</span>. <span class="bld">অস্সা</span>তি সম্মসনস্স। <span class="bld">দারুতিণুক্কাদীসূ</span>তি দারুউক্কাতিণুক্কাদীসু। ‘‘কিং অন্ধবাল একঘনং সততং সব্বদাভাৰিং একন্তি মঞ্ঞসী’’তি অধিপ্পাযেনাহ <span class="bld">‘‘কিমেত্থ মনাপ’’</span>ন্তি। <span class="bld">ইদম্পী</span>তি যদিদং তেলৰট্টিক্খযেন পদীপস্স অপঞ্ঞাযনং ৰুত্তং, ইদম্পি। <span class="bld">অঙ্গুলঙ্গুলন্তরে</span>তি অঙ্গুলিযা মিতং অঙ্গুলন্তি অঙ্গুলপ্পমাণে পদেসেতি অত্থো। তন্তুনো অৰযৰলেসভূতং পরমসুখুমভাৰপ্পত্তং অংসুং সন্ধাযাহ <span class="bld">‘‘অংসুং পন মুঞ্চিত্বা’’</span>তি।</p>
<p class="bodytext"><span class="bld">তত্থা</span>তিআদি উপমাসংসন্দনং। তত্থ কামং উপমেয্যে ৰিয উপমাযং পাকটো কালভেদো নত্থি, এককোট্ঠাসগতং পন কোট্ঠাসন্তরং ন পাপুণাতীতি এত্তাৰতা উপমাভাৰো ৰেদিতব্বো। উপমাযম্পি ৰা তাৰ যাৰাতি কালস্স ভেদমত্তা লব্ভতেৰাতি তস্সা গহণে কালভেদৰসেনাপি উপমা যোজেতব্বা।</p>
<p class="bodytext"><a name="para712"></a><span class="paranum">৭১২</span>. পুব্বে আদাননিক্খেপাদিৰসেন চতুসন্ততিরূপং সঙ্ঘরিত্বা দস্সিতং, ইদানি আহারসমুট্ঠানাদিৰসেন <a name="V2.0385"></a> ভিন্দিত্বা দস্সেন্তো <span class="bld">‘‘তদেৰ রূপং ৰিসঙ্খরিত্বা’’</span>তিআদিমাহ। তত্থ <span class="bld">ৰিসঙ্খরিত্বা</span> ৰিভজিত্বা। ‘‘ৰিসঙ্ঘরিত্বা’’তি ৰা পাঠো, অযমেৰত্থো। <span class="bld">আহারময</span>ন্তি আহারেন নিব্বত্তং। <span class="bld">ঝত্ত</span>ন্তি মিলাতং। <span class="bld">কিলন্ত</span>ন্তি খিন্নং। <span class="bld">ধাত</span>ন্তি তিত্তং। <span class="bld">পীণিত</span>ন্তি মংসূপচযসম্পত্তিযা পীণিতং। ততো এৰ <span class="bld">মুদু। সিনিদ্ধ</span>ন্তি সিনিদ্ধচ্ছৰিতায সণ্হং। ততো এৰ <span class="bld">ফস্সৰন্তং</span>।</p>
<p class="bodytext"><a name="para713"></a><span class="paranum">৭১৩</span>. <span class="bld">উণ্হকালে সমুট্ঠিতং রূপ</span>ন্তি উণ্হসন্তাপেন সন্তত্তং রূপং সন্ধাযাহ। <span class="bld">সীতউতুনা</span>তি সপ্পাযেন সীতউতুনা।</p>
<p class="bodytext"><a name="para714"></a><span class="paranum">৭১৪</span>. <span class="bld">আযতনদ্বারৰসেনা</span>তি আযতনসঙ্খাতদ্বারৰসেন। কম্মদ্বারনিৰত্তনত্থং আযতনগ্গহণং। <span class="bld">কাযদ্বারে</span>তি পসাদকাযদ্বারে। <span class="bld">মনোদ্বারং</span> নাম সাৰজ্জনং ভৰঙ্গং। তস্স নিস্সযভাৰতো হদযৰত্থুং সন্ধায নিস্সিতৰোহারেন <span class="bld">‘‘মনোদ্বারে’’</span>তি ৰুত্তং, যত্থ মনোদ্বারুপ্পত্তি।</p>
<p class="bodytext"><a name="para715"></a><span class="paranum">৭১৫</span>. <span class="bld">সোমনস্সিতদোমনস্সিতৰসেনা</span>তি <a name="M2.0411"></a> সোমনস্সিতদোমনস্সিতপুগ্গলৰসেন, সোমনস্সিতদোমনস্সিতকালৰসেন ৰা।</p>
<p class="bodytext"><span class="bld">অযমত্থো</span>তি অযং ইদানি ৰুচ্চমানো সঙ্খারানং অতিইত্তরখণতাসঙ্খাতো অত্থো।</p>
<p class="bodytext"><span class="bld">জীৰিত</span>ন্তি জীৰিতিন্দ্রিযং। <span class="bld">সুখদুক্খা</span>তি সুখদুক্খৰেদনা। উপেক্খাপি হি সুখদুক্খাসু এৰ অন্তোগধা ইট্ঠানিট্ঠভাৰতো। <span class="bld">অত্তভাৰো</span>তি জীৰিতৰেদনাৰিঞ্ঞাণানি ঠপেত্বা অৰসিট্ঠধম্মা ৰুত্তা। সঞ্ঞাতি কেচি। <span class="bld">কেৰলা</span>তি অত্তনা নিচ্চভাৰেন ৰা অৰোমিস্সা। <span class="bld">একচিত্তসমাযুত্তা</span>তি একেকেন চিত্তেন সহিতা। <span class="bld">লহুসো ৰত্ততে খণো</span>তি ৰুত্তনযেন একচিত্তক্খণিকতায লহুকো অতিইত্তরো জীৰিতাদীনং খণো ৰত্ততি।</p>
<p class="bodytext"><span class="bld">চুল্লাসীতিসহস্সানি কপ্প</span>ন্তি চতুরাসীতিসহস্সপরিমাণং কপ্পং, অচ্চন্তসংযোগে এতং উপযোগৰচনং। <span class="bld">কপ্প</span>ন্তি চ সামঞ্ঞৰসেন একৰচনং। <span class="bld">মরূ</span>তি দেৰা। <span class="bld">দ্বীহি চিত্তেহি সমোহিতা</span>তি এৰং চিরজীৰিনোপি তে দ্বীহি চিত্তেহি সহিতা হুত্বা ন তিট্ঠন্তি। ইদং ৰুত্তং হোতি <a name="V2.0386"></a> – তেসম্পি সন্তানে জীৰিতাদীনি দ্বীহি চিত্তেহি সহ ন তিট্ঠন্তি, একেন চিত্তেন সহ উপ্পন্নানি তেনেৰ সহ নিরুজ্ঝনতো যাৰ দুতিযা ন তিট্ঠন্তীতি।</p> 
<p class="bodytext"><span class="bld">যে নিরুদ্ধা মরন্তস্সা</span>তি চৰন্তস্স সত্তস্স চুতিচিত্তেন সদ্ধিং নিরুদ্ধাতি ৰত্তব্বা যে খন্ধা। <span class="bld">তিট্ঠমানস্স ৰা ইধা</span>তি যে ৰা ইধ পৰত্তিযং তিট্ঠন্তস্স ধরন্তস্স ভঙ্গপ্পত্তিযা নিরুদ্ধক্খন্ধা। <span class="bld">সব্বে</span>পি <span class="bld">সদিসা</span> তে সব্বেপি একসদিসা অত্থঙ্গতা <span class="bld">অপ্পটিসন্ধিকা</span> পুন আগন্ত্বা পটিসন্ধানাভাৰেন ৰিগতা। যথা হি চুতিক্খন্ধা ন নিব্বত্তন্তি, এৰং ততো পুব্বেপি খন্ধা। তস্মা একচিত্তক্খণিকং সত্তানং জীৰিতন্তি অধিপ্পাযো।</p>
<p class="bodytext"><span class="bld">অনন্তরা চ যে ভগ্গা</span>তি যে সঙ্খারা অনন্তরমেৰ ভগ্গা নিরুদ্ধা। <span class="bld">যে চ ভগ্গা অনাগতে</span>তি যে চ সঙ্খারা অনাগতে ভগ্গা ভঞ্জনসীলা ভিজ্জিস্সন্তি। <span class="bld">তদন্তরা নিরুদ্ধান</span>ন্তি তেসং অতীতানাগতানং অন্তরা ৰেমজ্ঝে পচ্চুপ্পন্নতং পত্বা নিরুদ্ধানং ভগ্গানং। <span class="bld">ৰেসমং নত্থি লক্খণে</span>তি তেসং তিৰিধানম্পি ভঙ্গলক্খণনিমিত্তং ৰিসমতা ৰিসদিসতা নত্থি।</p>
<p class="bodytext"><span class="bld">অনিব্বত্তেন</span> <a name="M2.0412"></a> <span class="bld">ন জাতো</span>তি অনুপ্পন্নেন চিত্তেন জাতো ন হোতি, অজাতো নাম হোতি। <span class="bld">পচ্চুপ্পন্নেন</span> ৰত্তমানেন চিত্তেন <span class="bld">জীৰতি</span> জীৰমানো নাম হোতি। <span class="bld">চিত্তভঙ্গা মতো লোকো</span>তি চুতিচিত্তস্স ৰিয সব্বস্সপি তস্স তস্স চিত্তস্স ভঙ্গপ্পত্তিযা অযং লোকো পরমত্থতো মতো নাম হোতি নিরুদ্ধস্স অপ্পটিসন্ধিকত্তা। এৰং সন্তেপি <span class="bld">পঞ্ঞত্তি পরমত্থিযা</span> যাযং তং তং সন্তং সনিস্সযং চিত্তং উপাদায ‘‘তিস্সো জীৰতি, ফুস্সো জীৰতী’’তি এৰং ৰচনপ্পৰত্তিযা ৰিসযভূতা সন্তানপঞ্ঞত্তি, সা এত্থ পরমত্থিযা পরমত্থভূতা। তথা হি ৰদন্তি ‘‘নামগোত্তং ন জীরতী’’তি (সং॰ নি॰ ১.৭৬)।</p>
<p class="bodytext"><span class="bld">অনিধানগতা ভগ্গা</span>তি যে ভগ্গা, ন তে কত্থচি নিধানং গতা, অথ খো অভাৰমেৰ গতা। <span class="bld">পুঞ্জো নত্থি অনাগতে</span> যতো আগচ্ছেয্যুং ৰত্তমানভাৰং। <span class="bld">নিব্বত্তা যেপী</span>তি যে পটিলদ্ধত্তভাৰা পচ্চুপ্পন্না, তেপি <span class="bld">আরগ্গে সাসপূপমা তিট্ঠন্তি</span>। যথা নাম সূচিযং ঠিতাযং সাসপো খিত্তো তস্সা সিখং ফুট্ঠমত্তো ৰিগচ্ছতি ন তিট্ঠতি, এৰং সঙ্খারা উপ্পজ্জিত্বা ভিজ্জন্তি, ন তেসং অৰট্ঠানং অত্থীতি।</p>
<p class="bodytext"><span class="bld">ভঙ্গো</span> <a name="V2.0387"></a> <span class="bld">নেসং পুরক্খতো</span>তি তেসং নিব্বত্তধম্মানং ভঙ্গো নাম পুরতো এৰ কতো, একংসভাৰী ন অপসক্কতীতি অত্থো। <span class="bld">পুরাণেহী</span>তি পুরিমকেহি অতীতেহি।</p>
<p class="bodytext"><span class="bld">অদস্সনতো</span>তি অপস্সিতব্বতো। <span class="bld">আযন্তী</span>তি আগচ্ছন্তি। <span class="bld">‘‘উপ্পজ্জন্তী’’</span>তি ইমিনাপি কুতোচি রাসিতো আগমনাভাৰমেৰাহ। <span class="bld">ভগ্গা গচ্ছন্তুদস্সন</span>ন্তি ভগ্গাপি কত্থচি উপগমনাভাৰতো সব্বেন সব্বং অদস্সনং অভাৰমেৰ গচ্ছন্তি। তত্থ নিদস্সনমাহ <span class="bld">‘‘ৰিজ্জুপ্পাদো…পে॰… ৰযন্তি চা’’</span>তি।</p>
<p class="bodytext"><a name="para716"></a><span class="paranum">৭১৬</span>. <span class="bld">‘‘ৰিৰট্টকপ্পতো পট্ঠায উপ্পজ্জনকরূপ’’</span>ন্তি ইমিনা সযমেৰ উপ্পজ্জনকধম্মতায <span class="bld">‘‘ধম্মতারূপ’’</span>ন্তি অন্বত্থনামতং দস্সেতি। অযলোহাদীসু <span class="bld">অযো</span> নাম কাল়লোহং। <span class="bld">লোহং</span> নাম জাতিলোহং ৰিজাতিলোহং কিত্তিমলোহং পিসাচলোহন্তি চতুব্বিধং। তত্থ অযো রজতং সুৰণ্ণং তিপু সীসং তম্বলোহং ৰেকন্তকলোহন্তি ইমানি সত্ত <span class="bld">জাতিলোহানি</span>। নাগনাসিকলোহং <span class="bld">ৰিজাতিলোহং</span>। কংসলোহং ৰট্টলোহং <a name="M2.0413"></a> হারকূটন্তি তীণি <span class="bld">কিত্তিমলোহানি</span>। মোরক্খকাদি <span class="bld">পিসাচলোহং</span>। তত্থ তম্বলোহং ৰেকন্তকন্তি ইমেহি দ্বীহি জাতিলোহেহি সদ্ধিং সেসং সব্বম্পি ইধ ‘‘লোহ’’ন্তি গহিতন্তি। <span class="bld">তিপূ</span>তি সেততিপু। <span class="bld">সীস</span>ন্তি কাল়তিপু। <span class="bld">সুৰণ্ণং</span> আকরুপ্পন্নরসৰিদ্ধাদিভেদং। <span class="bld">মুত্তা</span> সামুদ্দিকমুত্তাদি। <span class="bld">মণী</span>তি ৰেল়ুরিযলোহিতঙ্গমসারগল্লানি ঠপেত্বা অৰসেসো সব্বো মণিৰিসেসো। <span class="bld">ৰেল়ুরিযো</span> ৰংসৰণ্ণমণি। <span class="bld">সঙ্খো</span> সামুদ্দিকসঙ্খো। <span class="bld">সিলা</span>তি কাল়সিলাপণ্ডুসিলাদিভেদা সব্বাপি রতনসম্মতসিলা। <span class="bld">পৰাল়ং</span> নাম ৰট্টুমং ৰিদ্ধমং। <span class="bld">লোহিতঙ্গং</span> রত্তমণি। <span class="bld">মসারগল্লং</span> কবরমণি। <span class="bld">ভূমি</span>আদযো পাকটাৰ। <span class="bld">তদস্সা</span>তি তং ধম্মতারূপং অস্স যোগিনো।</p>
<p class="bodytext"><span class="bld">তরুণপল্লৰৰণ্ণ</span>ন্তি অম্বাদীনং তরুণপল্লৰেন সমানৰণ্ণং। <span class="bld">সভাগরূপসন্ততি</span>ন্তি ৰণ্ণাদিনা সমানভাগং রূপসন্তানং। <span class="bld">অনুপ্পবন্ধাপযমান</span>ন্তি হেতুফলপরম্পরায সম্বন্ধনৰসেন পৰত্তন্তি।</p>
<p class="bodytext"><span class="bld">সো</span>তি যোগী। <span class="bld">ত</span>ন্তি অসোকরুক্খপণ্ণং। <span class="bld">পরিগ্গহেত্বা</span>তি ঞাণেন পরিচ্ছিজ্জ গহেত্বা। <span class="bld">ইমিনা নযেনা</span>তি ইমিনা অসোকপণ্ণে ৰুত্তেন নযেন। <span class="bld">সব্বম্পি</span> অযলোহাদিভেদং <span class="bld">ধম্মতারূপং</span>। তম্পি হি সীতকালে সীতলং, উণ্হকালে সূরিযসন্তাপেন উণ্হতরং হোতি। তত্থ সীতভাৰেন পৰত্তং <a name="V2.0388"></a> রূপং উণ্হং উণ্হভাৰেন পৰত্তং রূপং সীতং ন পাপুণাতি। তত্থ তত্থেৰ তটতটাযন্তং ভিজ্জতীতিআদিনা যোজেতব্বং।</p>
<p class="subhead">অরূপসত্তকসম্মসনকথাৰণ্ণনা</p>
<p class="bodytext"><a name="para717"></a><span class="paranum">৭১৭</span>. <span class="bld">কলাপতো</span>তি অরূপধম্মকলাপতো।</p>
<p class="bodytext">যস্মা তত্থ ফস্সপঞ্চমকা ধম্মা সব্বচিত্তুপ্পাদসাধারণা সুপাকটা, সুৰিঞ্ঞেয্যা চ, তস্মা তেসং ৰসেন দস্সেন্তো <span class="bld">‘‘কলাপতোতি ফস্সপঞ্চমকা ধম্মা’’</span>তি আহ। যে ইমে সম্মসনে উপ্পন্না ফস্সপঞ্চমকা ধম্মা, সব্বে তে ৰিনট্ঠাতি সম্বন্ধো।</p>
<p class="bodytext"><span class="bld">পৰত্তং চিত্ত</span>ন্তি সত্তসু ঠানেসু সম্মসনৰসেন পৰত্তং চিত্তং। <span class="bld">সম্মসন্তো</span>তি একজ্ঝং গহেত্বা সম্মসন্তো। <span class="bld">তং যুত্ততর</span>ন্তি তং অরিযৰংসকথাযং ৰুত্তং যুত্ততরং আসন্নভাৰেন ৰিভূততরং রূপসত্তকে সম্মসনং সহ গহেত্বা সম্মসনস্স ৰুত্তত্তা। অপিচ রূপসত্তকে সম্মসনস্স <a name="M2.0414"></a> রূপধম্মেসু সাতিসযং ঘনৰিনিব্ভোগং কত্বা পৰত্তত্তা তব্বিসযং অরূপসম্মসনং সাতিসযং অনিচ্চাদিলক্খণপ্পটিৰেধায সম্পৰত্ততীতি তং যুত্ততরং, ন পন অপুব্বকেসাদিসম্মসনং কত্বা তব্বিসযং পৰত্তিতং। তথা সতি কম্মট্ঠানং নৰং নৰং এৰ সিযা, পুব্বে গহিতং সম্মসনৰিসযং ছড্ডেত্বা অঞ্ঞস্স সম্মসনৰিসযস্স গণ্হনতো। <span class="bld">সেসানিপী</span>তি যমকতো সম্মসনাদীনিপি। <span class="bld">তেনেৰা</span>তি অরিযৰংসকথানযেনেৰ।</p>
<p class="bodytext"><a name="para718"></a><span class="paranum">৭১৮</span>. <span class="bld">তম্পি চিত্ত</span>ন্তি আদাননিক্খেপতো সম্মসনৰসেন পৰত্তচিত্তুপ্পাদম্পি। চিত্তসীসেন হি নিদ্দেসো। এস নযো সব্বত্থ। <span class="bld">যমকতো সম্মসতি নাম</span> নামরূপধম্মে আরব্ভ যুগল়ৰসেন সম্মসনস্স পৰত্তনতো। অযঞ্হি পুব্বে রূপসত্তকৰসেন সম্মসিত্বা ঠিতোপি ইদানি আদাননিক্খেপাদিৰসেন সম্মসিত্বাৰ তং সম্মসতি। খণিকতো সম্মসনাদীসুপি এসেৰ নযো।</p>
<p class="bodytext"><a name="para719"></a><span class="paranum">৭১৯</span>. <span class="bld">এতম্পী</span>তি এতং চতুত্থসম্মসনচিত্তম্পি। <span class="bld">পঠমচিত্ত</span>ন্তি আদাননিক্খেপাদিৰসেন রূপং <a name="V2.0389"></a> সম্মসিতচিত্তং, যং রূপপরিগ্গাহকচিত্তন্তি অধিপ্পেতং। সম্মসিতসম্মসিতচিত্তসম্মসনেন তেসং খণিকভাৰস্স ৰিভাৰনতো ইদং সম্মসনং <span class="bld">‘‘খণিকতো সম্মসন’’</span>ন্তি ৰুত্তং।</p>
<p class="bodytext"><a name="para720"></a><span class="paranum">৭২০</span>. ইদমেৰ চ সম্মসনং দিগুণিতং অনেকসম্মসনপটিপাটিসম্ভৰতো <span class="bld">‘‘পটিপাটিতো সম্মসন’’</span>ন্তি ৰুত্তং। <span class="bld">ৰট্টেয্যা</span>তি সম্ভৰেয্য। তথা সতি পটিপাটিসম্মসনপসুতা এৰ ভাৰনা সিযা, ন মূলকম্মট্ঠানুপকারী, ন চাযং সমাপত্তিচারো। যস্মা চ তত্তকেন রূপধম্মেসু, অরূপধম্মেসু চ অনিচ্চাদিলক্খণানি সুট্ঠু ৰিভূতানি হোন্তি, তস্মা ৰুত্তং <span class="bld">‘‘যাৰ দসমচিত্তসম্মসনা…পে॰… ঠপেতব্ব’’</span>ন্তি। <span class="bld">ঠপেতব্ব</span>ন্তি চ ন একাদসমং দ্বাদসমেন সম্মসিতব্বন্তি পটিপাটিতো সম্মসনস্স পরিচ্ছেদদস্সনপরং, ন ততো সম্মসনতো ওরমনদস্সনপরং, তস্মা পুনপি রূপং পরিগ্গহেত্বা যাৰ দসমচিত্তসম্মসনা ভাৰনমনুযুঞ্জতেৰ। <span class="bld">ৰুত্ত</span>ন্তি অরিযৰংসকথাযং ৰুত্তং।</p>
<p class="bodytext"><a name="para721"></a><span class="paranum">৭২১</span>. <span class="bld">ৰিসুং সম্মসননযো নাম নত্থী</span>তি অনিচ্চাদিমনসিকারৰিনিমুত্তো অঞ্ঞো ৰিপস্সনামনসিকারো নত্থি। ৰিপস্সনায চ দিট্ঠিআদিৰিক্খম্ভনা ইধ দিট্ঠিউগ্ঘাটনাদযোতি অধিপ্পেতা। ৰিপস্সনায এৰ হি পৰত্তিৰিসেসেন <a name="M2.0415"></a> দিট্ঠিউগ্ঘাটনাদযো ইজ্ঝন্তীতি দস্সেন্তো <span class="bld">‘‘যং পনেত’’</span>ন্তিআদিমাহ। তত্থ <span class="bld">সত্তসঞ্ঞা</span>তি সত্তা অত্থীতি উপ্পজ্জনকসঞ্ঞা। দুব্বলায অত্তদিট্ঠিযা সহগতসঞ্ঞাতিপি ৰদন্তি। <span class="bld">সত্তসঞ্ঞং উগ্ঘাটিতচিত্তেনা</span>তি সত্তসঞ্ঞায ৰিক্খম্ভনৰসেন পৰত্তচিত্তেন দিট্ঠি নুপ্পজ্জতি, সঞ্ঞাৰিপল্লাসহেতুউপ্পজ্জনকা চিত্তদিট্ঠিৰিপল্লাসা তদভাৰেন হোন্তীতি। <span class="bld">মানো</span> নাম যো দিট্ঠূপনিস্সযো অপাযগমনীযো, সো দিট্ঠিযা ৰিক্খম্ভিতায ৰিক্খম্ভিতো এৰ হোতি, দিট্ঠিযা সমুচ্ছিন্নায সমুচ্ছিজ্জনতোতি আহ <span class="bld">‘‘দিট্ঠিউগ্ঘাটিত…পে॰… মানো নুপ্পজ্জতী’’</span>তি। মানো ৰিক্খম্ভিযমানো তণ্হায পৰত্তিং নিৰারেতি, অভিমতৰিসযেসু এৰ তণ্হায পৰত্তনতোতি ৰুত্তং <span class="bld">‘‘মানসমুগ্ঘাটিত…পে॰… তণ্হা নুপ্পজ্জতী’’</span>তি। <span class="bld">তণ্হা</span>তি ইধ সুখুমা নিকন্তি অধিপ্পেতাতি আহ <span class="bld">‘‘তণ্হায…পে॰… পরিযাদিন্না নাম হোতী’’</span>তি।</p>
<p class="bodytext"><span class="bld">অযং নযো</span>তি ইদানি ৰুচ্চমানো সম্মসনৰিধি।</p>
<p class="bodytext"><span class="bld">মম ৰিপস্সনা</span>তি ইমস্সাপি অত্তনিযসঞ্ঞিতায ৰিপস্সনায সামিভূতো অত্তা পরামসীযতীতি <a name="V2.0390"></a> দিট্ঠিগাহতাতি তথা <span class="bld">‘‘গণ্হতো হি দিট্ঠিসমুগ্ঘাটনং নাম ন হোতী’’</span>তি ৰুত্তং। কামঞ্চাযং দিট্ঠিৰিসুদ্ধিকঙ্খাৰিতরণৰিসুদ্ধিসমধিগমেন ৰিসুদ্ধদিট্ঠিকো, মগ্গেন পন অসমুগ্ঘাটিতত্তা অনোল়ারিকায চ দিট্ঠিযা ৰসেনেৰং ৰুত্তং।</p>
<p class="bodytext"><span class="bld">সুট্ঠূ</span>তি সম্মা। <span class="bld">মনাপ</span>ন্তি চ কিরিযাৰিসেসনং, মনৰড্ঢনাকারেনাতি অত্থো। উভযেনাপি ৰিপস্সনাৰিসযং অধিমানমাহ। তেন ৰুত্তং <span class="bld">‘‘মানসমুগ্ঘাটো নাম ন হোতী’’</span>তি।</p>
<p class="bodytext"><span class="bld">ৰিপস্সিতুং সক্কোমী</span>তি তত্থ সমত্থতাপদেসেন গুণৰিসেসযোগতো ৰিপস্সনায অস্সাদেতব্বতা দস্সীযতি, চিত্তং ৰিপস্সিতুং সক্কোমি। তস্মা ৰিপস্সন্তো এৰ কালং ৰীতিনামেস্সামীতি ৰিপস্সনং অস্সাদেন্তস্সাতি যোজনা।</p>
<p class="bodytext">যস্মা দিট্ঠিসমুগ্ঘাটনং নামেত্থ ৰিসেসতো অনত্তানুপস্সনায হোতি, তস্মা তং দস্সেন্তেন <span class="bld">‘‘সচে সঙ্খারা’’</span>তিআদিনা অনত্তানুপস্সনাৰিধিং ৰত্বা যস্মা পন অনত্ততো অনুপস্সন্তেন সঙ্খারা অনিচ্চতোপি <a name="M2.0416"></a> দুক্খতোপি অনুপস্সিতব্বা এৰ তদুপব্রূহনতো, তস্মা <span class="bld">‘‘হুত্বা অভাৰট্ঠেনা’’</span>তিআদি ৰুত্তং।</p>
<p class="bodytext">যস্মা মানসমুগ্ঘাটনং নাম অনিচ্চানুপস্সনায হোতি। খণে খণে ভিজ্জনকে সঙ্খারে পস্সন্তস্স কুতো মানস্স অৰসরো। অনিচ্চসঞ্ঞা ভাৰেতব্বা অস্মিমানসমুগ্ঘাটাযাতি হি ৰুত্তং।</p>
<p class="bodytext">যস্মা নিকন্তিপরিযাদানং নাম দুক্খানুপস্সনায হোতি। ন হি সভাৰতো, দুক্খৰত্থুতো চ দুক্খভূতে সঙ্খারে পস্সন্তস্স তত্থ ঈসকম্পি অভিরতো হোতি। অস্সাদানুপস্সিনো হি তত্থ তণ্হা উপ্পজ্জেয্য। সেসং অনত্তলক্খণে ৰুত্তনযমেৰ। অযং পনেত্থ সঙ্খেপত্থো – ৰুত্তনযেন পটিপাটিতো সম্মসনং পসুতস্স যোগিনো যদা অনত্তানুপস্সনা তিক্খা সূরা ৰিসদা পৰত্ততি, ইতরা দ্বেপি তদনুগতিকা, তদানেন দিট্ঠিউগ্ঘাটনং কতং হোতি। অত্তদিট্ঠিমূলিকা হি সব্বা দিট্ঠিযো। অনত্তানুপস্সনা চ অত্তদিট্ঠিযা উজুপটিপক্খা।</p>
<p class="bodytext">যদা পন অনিচ্চানুপস্সনা তিক্খা সূরা ৰিসদা পৰত্ততি, ইতরা দ্বেপি তদনুগতিকা <a name="V2.0391"></a>, তদানেন মানসমুগ্ঘাটনং কতং হোতি। সতি হি নিচ্চগাহে মানজপ্পনা ‘‘ইদং নিচ্চং, ইদং ধুৰ’’ন্তিআদিনা (ম॰ নি॰ ১.৫০১) <span class="bld">বকব্রহ্মুনো</span> ৰিয। অনিচ্চানুপস্সনা চ নিচ্চগাহস্স উজুপটিপক্খা।</p>
<p class="bodytext">যদা পন দুক্খানুপস্সনা তিক্খা সূরা ৰিসদা পৰত্ততি, ইতরা দ্বেপি তদনুগতিকা, তদানেন নিকন্তিপরিযাদানং কতং হোতি। সতি হি সুখসঞ্ঞায তণ্হাগাহোৰ, দুক্খানুপস্সনা চ নিকন্তিযা উজুপটিপক্খা। এৰং তিস্সন্নং অনুপস্সনানং কিচ্চৰিসেসৰসেন দিট্ঠিউগ্ঘাটনাদীনি হোন্তি। তেন ৰুত্তং <span class="bld">‘‘ইতি অযং ৰিপস্সনা অত্তনো অত্তনো ঠানেযেৰ তিট্ঠতী’’</span>তি। অনুপস্সনানং যথারহং সককিচ্চকরণঞ্হি সকট্ঠানেযেৰ ঠানং, তস্মা ৰিসুং সম্মসননযো নত্থীতি ন ৰত্তব্বন্তি অধিপ্পাযো।</p>
<p class="bodytext"><a name="para722"></a><span class="paranum">৭২২</span>. <span class="bld">সব্বাকারতো</span>তি ইধ ৰিয একদেসেন অৰত্বা সব্বাকারতো সরূপতো, কিচ্চতো চ অনৰসেসতো ৰত্তব্বা। <span class="bld">ইধেৰা</span>তি তীরণপরিঞ্ঞাযমেৰ। একচ্চানংযেৰেত্থ অনুপস্সনানং পটিলাভোতি আহ <span class="bld">‘‘একদেসং পটিৰিজ্ঝন্তো’’</span>তি, তা পন সযমেৰ সরূপতো দস্সেস্সতি <a name="M2.0417"></a>। <span class="bld">তপ্পটিপক্খে ধম্মে</span>তি যা অনুপস্সনা ইধ সম্ভৰন্তি, তাসং পটিপক্খে ধম্মে নিচ্চসঞ্ঞাদিকে <span class="bld">পজহতি</span> ৰিক্খম্ভেতি।</p>
<p class="bodytext"><span class="bld">খযানুপস্সন</span>ন্তি সঙ্খারানং খণভঙ্গানুপস্সনং। <span class="bld">ভাৰেন্তো</span>তি ৰড্ঢেন্তো। <span class="bld">ঘনসঞ্ঞ</span>ন্তি সন্ততিসমূহকিচ্চারম্মণানং ৰসেন একত্তগ্গহণং। <span class="bld">খযানুপস্সন</span>ন্তি হুত্বা অভাৰানুপস্সনন্তি ৰদন্তি। যায পঞ্ঞায ঘনৰিনিব্ভোগং কত্বা ‘‘অনিচ্চং খযট্ঠেনা’’তি (পটি॰ ম॰ ১.৪৮) পস্সতি, সা <span class="bld">খযানুপস্সনা</span>। ভঙ্গানুপস্সনতো পট্ঠায তস্সা পারিপূরীতি ঘনসঞ্ঞায পহানং হোতি, ততো পুব্বে অপরিপুণ্ণতায তং ন হোতি। এৰমঞ্ঞত্থাপীতি পরিপুণ্ণাপরিপুণ্ণতা পহানতীরণপরিঞ্ঞাসু ৰিপস্সনাপঞ্ঞায দট্ঠব্বা। পচ্চক্খতো, অন্বযতো চ সঙ্খারানং ভঙ্গং দিস্বা তত্থেৰ ভঙ্গসঙ্খাতে নিরোধে অধিমুত্ততা <span class="bld">ৰযানুপস্সনা,</span> তায <span class="bld">আযূহনং পজহতি</span>। যদত্থং, যায চ আযূহতি, তস্মিং পৰত্তে তণ্হায চস্স চিত্তং ন নমতীতি। তেন ৰুত্তং <span class="bld">‘‘ৰযানুপস্সনং ভাৰেন্তো আযূহনং পজহতী’’</span>তি। জাতস্স জরামরণেহি দ্বিধা পরিণামদস্সনং, রূপসত্তকাদিৰসেন ৰা পরিগ্গহিতস্স তংতংপরিচ্ছেদতো পরং অঞ্ঞভাৰদস্সনং <span class="bld">ৰিপরিণামানুপস্সনা,</span> তায <span class="bld">ধুৰসঞ্ঞং</span> থিরভাৰগহণং <span class="bld">পজহতি</span>।</p>
<p class="bodytext"><span class="bld">অনিমিত্তানুপস্সনা</span>দযো <a name="V2.0392"></a> অনিচ্চানুপস্সনাদযো এৰ। <span class="bld">নিমিত্ত</span>ন্তি সন্ততিযং, সমূহে চ একত্তসঞ্ঞায গয্হমানং কালন্তরাৰট্ঠাযিভাৰেন, নিচ্চভাৰেন চ সঙ্খারানং সকিচ্চপরিচ্ছেদতায সৰিগ্গহং ৰিয উপট্ঠানমত্তং। <span class="bld">পণিধি</span>ন্তি সুখপত্থনং, রাগাদিপণিধিং ৰা, অত্থতো তণ্হাৰসেন সঙ্খারেসু নিন্নতং। <span class="bld">অভিনিৰেস</span>ন্তি অত্তাভিনিৰেসং। এতেসঞ্হি নিমিত্তাদীনং পটিপক্খভাৰেন অনিচ্চানুপস্সনাদযো অনিমিত্তাদিনামেহি ৰুত্তাতি অনিচ্চানুপস্সনাদীহি পহাতব্বা নিচ্চসঞ্ঞাদযো ৰিয নিমিত্তগ্গাহাদযোৰ পটিপক্খাতি দট্ঠব্বা। রূপাদিআরম্মণং ঞত্বা তদারম্মণস্স চিত্তস্স ভঙ্গং দিস্বা সঙ্খারা এৰ ভিজ্জন্তি, সঙ্খারানং মরণং, ন অঞ্ঞো কোচি অত্থীতি ভঙ্গৰসেন সুঞ্ঞতং গহেত্বা পৰত্তা ৰিপস্সনা অধিপঞ্ঞা চ সা ধম্মেসু চ ৰিপস্সনাতি <span class="bld">অধিপঞ্ঞাধম্মৰিপস্সনা,</span> তায নিচ্চসারাদিআদানৰসেন পৰত্তং অভিনিৰেসং সতণ্হং দিট্ঠিং পজহতি। <span class="bld">যথাভূতঞাণদস্সনং</span> নাম সপ্পচ্চযনামরূপদস্সনং। তেন ‘‘অহোসিং নু খো অহমতীতমদ্ধান’’ন্তি <a name="M2.0418"></a> (ম॰ নি॰ ১.১৮; সং॰ নি॰ ২.২০) এৰমাদিকং, ‘‘ইস্সরতো লোকো সম্ভৰতী’’তি এৰমাদিকঞ্চ <span class="bld">সম্মোহাভিনিৰেসং পজহতি</span>। ভযতুপট্ঠানৰসেন উপ্পন্নং সব্বভৰাদীসু আদীনৰদস্সনঞাণং <span class="bld">আদীনৰানুপস্সনা,</span> তায কস্সচিপি আলযনিস্সযঅদস্সনতো <span class="bld">আলযাভিনিৰেসং</span> তথাপৰত্তং তণ্হং <span class="bld">পজহতি</span>। সঙ্খারানং মুঞ্চনস্স উপাযভূতং পটিসঙ্খাঞাণং <span class="bld">পটিসঙ্খানুপস্সনা,</span> তায অনিচ্চাদীসু অপ্পটিসঙ্খাতত্তা পটিসঙ্খানস্স পটিপক্খভূতং অৰিজ্জং পজহতি। সঙ্খারুপেক্খা, অনুলোমঞাণঞ্চ <span class="bld">ৰিৰট্টানুপস্সনা</span>। তস্সা হি ৰসেন তস্স পদুমপলাসে উদকবিন্দু ৰিয সব্বসঙ্খারেহি চিত্তং পতিলীযতি পতিকুটতি, তস্মা তায <span class="bld">সংযোগাভিনিৰেসং</span> কামসংযোগাদিকিলেসপ্পৰত্তিং <span class="bld">পজহতি</span>। অনিচ্চানুপস্সনাদযো সত্ত অনুপস্সনা হেট্ঠা অত্থতো ৰিভত্তাতি, পরতো চ সংৰণ্ণীযন্তীতি ইধ ন ৰুত্তা।</p>
<p class="bodytext"><span class="bld">তাসূ</span>তি অট্ঠারসসু মহাৰিপস্সনাসু। <span class="bld">ইমিনা</span>তি যোগিনা। <span class="bld">তস্মা</span>তি অনিচ্চাদিলক্খণত্তযৰসেন সঙ্খারানং দিট্ঠত্তা। তংদস্সনঞ্হি অনিচ্চাদিঅনুপস্সনাতি। <span class="bld">পটিৰিদ্ধা</span>তি পটিলদ্ধা। যদগ্গেন হি ঞাণেন সৰিসযো পটিৰিদ্ধো, তদগ্গেন তং পটিলদ্ধং নাম হোতি। <span class="bld">ব্যঞ্জনমেৰ নানং</span> যথা ‘‘রুক্খো পাদপো তরূ’’তি। <span class="bld">তাপি</span> অনিমিত্তাপণিহিতসুঞ্ঞতানুপস্সনা।</p>
<p class="bodytext"><span class="bld">সব্বাপি ৰিপস্সনা,</span> তস্মা একদেসেন পটিৰিদ্ধা হোন্তীতি অধিপ্পাযো। <span class="bld">কঙ্খাৰিতরণৰিসুদ্ধিযা</span> <a name="V2.0393"></a> <span class="bld">এৰ সঙ্গহিতং,</span> তস্মা তং পগেৰ সিদ্ধন্তি অত্থো। তেনাহ <span class="bld">‘‘ইদম্পি দ্বযং পটিৰিদ্ধমেৰ হোতী’’</span>তি। <span class="bld">সেসেসু</span> নিব্বিদানুপস্সনাদীসু দসসু। <span class="bld">‘‘কিঞ্চি পটিৰিদ্ধং কিঞ্চি অপ্পটিৰিদ্ধ’’</span>ন্তি ইমিনা তেসং একদেসপটিৰেধমাহ। অনিচ্চানুপস্সনায হি সিদ্ধায নিরোধানুপস্সনা, খযানুপস্সনা, ৰযানুপস্সনা, ৰিপরিণামানুপস্সনা চ একদেসেন সিদ্ধা নাম হোন্তি, দুক্খানুপস্সনায সিদ্ধায নিব্বিদানুপস্সনা, আদীনৰানুপস্সনা চ, অনত্তানুপস্সনায সিদ্ধায ইতরাতি।</p>
<p class="subhead">উদযব্বযঞাণকথাৰণ্ণনা</p>
<p class="bodytext"><a name="para723"></a><span class="paranum">৭২৩</span>. পরতো <a name="M2.0419"></a> পটিপদাঞাণদস্সনকথাযং অব্ভাদিৰিগমেন আকাসস্স ৰিয, পঙ্কমলৰিগমেন উদকস্স ৰিয, কাল়কাপগমেন সুৰণ্ণস্স ৰিয সংকিলেসৰিগমেন ঞাণস্স পরিসুদ্ধীতি আহ <span class="bld">‘‘নিচ্চসঞ্ঞাদীনং পহানেন ৰিসুদ্ধঞাণো’’</span>তি। অনেকাকারৰোকারসঙ্খারেসু লক্খণত্তযসল্লক্খণসম্মসনস্স কতত্তা ৰুত্তং <span class="bld">‘‘সম্মসনঞাণস্স পারং গন্ত্বা’’</span>তি। তত্থ <span class="bld">সম্মসনঞাণস্সা</span>তি নযৰিপস্সনাসঙ্খাতস্স কলাপসম্মসনঞাণস্স। তস্সেৰ হি থিরভাৰায ইতরে সম্মসনৰিসেসাতি ৰদন্তি। <span class="bld">সম্মসনঞাণস্সা</span>তি ৰা কলাপসম্মসনাদিসম্মসনঞাণস্স। অনুপদধম্মৰিপস্সনায সদিসা হি সা। তায হি দিট্ঠিউগ্ঘাটনাদি সম্ভৰতীতি। ৰিত্থারতো ভাৰনাৰিধানং পরতো ৰত্তুকামো <span class="bld">‘‘সঙ্খেপতো তাৰ আরভতী’’</span>তি আহ। সঙ্খেপতো হি আরম্ভো আদিকম্মিকস্স সুকরো। <span class="bld">তত্রা</span>তি সঙ্খেপেন আরম্ভে।</p>
<p class="bodytext"><span class="bld">কথ</span>ন্তি কথেতুকম্যতাপুচ্ছা। যং ‘‘পচ্চুপ্পন্নানং…পে॰… উদযব্বযানুপস্সনে ঞাণ’’ন্তি ৰুত্তং, তং কথং ঞাতব্বন্তি চেতি অত্থো। সন্ততিপচ্চুপ্পন্নে, খণপচ্চুপ্পন্নে ৰা ধম্মে উদযব্বযদস্সনাভিনিৰেসো কাতব্বো, ন অতীতানাগতেতি ৰুত্তং <span class="bld">‘‘পচ্চুপ্পন্নানং ধম্মান’’</span>ন্তি। উদযদস্সনঞ্চেত্থ যাৰদেৰ ৰযদস্সনত্থন্তি ৰযদস্সনস্স পধানতং দস্সেতুং <span class="bld">‘‘ৰিপরিণামানুপস্সনে পঞ্ঞা’’</span>তি ৰত্বা তং পন ৰযদস্সনং উদযদস্সনপুব্বকন্তি আহ <span class="bld">‘‘উদযব্বযানুপস্সনে ঞাণ’’</span>ন্তি।</p>
<p class="bodytext"><span class="bld">জাত</span>ন্তি নিব্বত্তং পটিলদ্ধত্তভাৰং। অযং হি জাতসদ্দো খণত্তযসমঙ্গিতং সন্ধায ৰুত্তো ‘‘যে ধম্মা জাতা ভূতা’’তিআদীসু (ধ॰ স॰ ১০৪৬) ৰিয, ন অতীতং</p>
<p class="gatha1">‘‘যে <a name="V2.0394"></a> তে জাতা ন তে সন্তি, যে ন জাতা তত্থেৰ তে।</p>
<p class="gathalast">লদ্ধত্তভাৰা নো ভগ্গা, তেৰ সন্তি সভাৰতো’’তি॥ –</p>
<p class="unindented">আদীসু ৰিয, নাপি জাততামত্তং ‘‘যং তং জাতং ভূতং সঙ্খত’’ন্তিআদীসু ৰিয। তেনাহ <span class="bld">‘‘জাতং রূপং পচ্চুপ্পন্ন’’</span>ন্তি (দী॰ নি॰ ২.২০৭; সং॰ নি॰ ৫.৩৭৯), পচ্চুপ্পন্নরূপং নাম জাতং খণত্তযপরিযাপন্নন্তি অত্থো। তং পন আদিতো দুপ্পরিগ্গহন্তি সন্ততিপচ্চুপ্পন্নৰসেন ৰিপস্সনাভিনিৰেসো কাতব্বো। <span class="bld">তস্সা</span>তি রূপস্স। পচ্চযলক্খণপপঞ্চং <a name="M2.0420"></a> অনামসিত্বা <span class="bld">নিব্বত্তিলক্খণং উদযো</span>তি নিব্বত্তনসঞ্ঞিতং সঙ্খতলক্খণং উদযো উপ্পাদো। <span class="bld">ৰিপরিণামলক্খণং ৰযো</span>তি ৰিপরিণামসঞ্ঞিতং সঙ্খতলক্খণং ৰযো ৰিনাসো। <span class="bld">অনুপস্সনাঞাণ</span>ন্তি যা উদযস্স, ৰযস্স চ অনুপেক্খনা, তং ঞাণং। কিঞ্চাপি কলাপসম্মসনাদীসু জাতিজরামরণসীসেন জাতিজরামরণৰন্তো ধম্মা ৰুত্তা, ইধ পন উদযব্বযঞাণনিদ্দেসে ‘‘জাতি পচ্চুপ্পন্না, তস্সা নিব্বত্তিলক্খণং উদযো, ৰিপরিণামলক্খণং ৰযো’’তিআদিনা (পটি॰ ম॰ ১.৪৯) ৰুচ্চমানে জাতিজরামরণানং জাতিজরামরণৰন্ততা, নিপ্ফন্নতা চ অনুঞ্ঞাতা ৰিয হোতীতি তং পরিহরিতুং পটিচ্চসমুপ্পাদঙ্গেসু ভৰপরিযোসানাৰ দেসনা কতা।</p>
<p class="bodytext"><span class="bld">সো</span>তি যোগী। <span class="bld">ইমিনা পাল়িনযেনা</span>তি ইমায ‘‘জাতং রূপং পচ্চুপ্পন্ন’’ন্তিআদিনা দস্সিতায পাল়িগতিযা। <span class="bld">জাতি</span>ন্তি ন পসূতিং, ন চ পঠমাভিনিব্বত্তিমত্তং, অথ খো উপ্পাদং নিব্বত্তিৰিকারং। স্বাযং ৰিকারো যস্মা সঙ্খারানং অভিনৰাৰট্ঠানজরা ৰিয নৰভাৰাপগমোতি আহ <span class="bld">‘‘অভিনৰাকার’’</span>ন্তি। সমনুপস্সতীতি সম্বন্ধো। <span class="bld">অনুপ্পন্নস্স রাসি ৰা নিচযো ৰা নত্থি</span> যতো আগচ্ছেয্য উপ্পজ্জমানং অলদ্ধত্তভাৰস্স সব্বেন সব্বং অৰিজ্জমানত্তা। তেনাহ <span class="bld">‘‘উপ্পজ্জমান…পে॰… নত্থী’’</span>তি। যথা অনাগতে অদ্ধনি ইমে ধম্মা সব্বেন সব্বং নত্থি, এৰং অতীতেপি অদ্ধনীতি দস্সেন্তো <span class="bld">‘‘নিরুজ্ঝমানস্সাপী’’</span>তিআদিং ৰত্বা অৰিজ্জমানানংযেৰ রূপারূপধম্মানং হেতুপচ্চযসমৰাযে উপ্পাদো, উপ্পজ্জিত্বা চ সব্বসো অভাৰূপগমোতি ইমমত্থং সমুদাযগতং তদেকদেসভূতায উপমায ৰিভাৰেতুং <span class="bld">‘‘যথা পনা’’</span>তিআদি ৰুত্তং। তত্থ <span class="bld">রাসিতো</span>তি রাসিভাৰেন সমুস্সিতো পুঞ্জো রাসি। যথা তথা পিণ্ডিভূতো <span class="bld">নিচযো</span>। ভূমিযং নিদহিত্বা ঠপিতং <span class="bld">নিধানং</span>। উপৰীণেতি এতেনাতি <span class="bld">উপৰীণং,</span> ৰীণাৰাদনং।</p>
<p class="bodytext"><a name="para724"></a><span class="paranum">৭২৪</span>. এৰং <a name="V2.0395"></a> সঙ্খেপতো উদযব্বযমনসিকারৰিধিং দস্সেত্বা ইদানি ৰিত্থারতো দস্সেতুং <span class="bld">‘‘পুন যানী’’</span>তিআদি ৰুত্তং। তত্থ <span class="bld">অৰিজ্জাসমুদযা</span>তি অৰিজ্জায উপ্পাদা, অত্থিভাৰাতি অত্থো। নিরোধৰিরোধীহি উপ্পাদো অত্থিভাৰৰাচকোপি হোতীতি ৰুত্তোৰাযমত্থো। তস্মা পুরিমভৰসিদ্ধায অৰিজ্জায সতি ইমস্মিং ভৰে রূপস্স উপ্পাদো হোতীতি <a name="M2.0421"></a> অত্থো। <span class="bld">পচ্চযসমুদযট্ঠেনা</span>তি পচ্চযস্স উপ্পন্নভাৰেন, অত্থিভাৰতোতি অত্থো। অৰিজ্জাদীহি চ তীহি অতীতকালিকানি তেসং সহকারীকারণভূতানি উপাদানাদীনিপি গহিতানেৰাতি দট্ঠব্বং।</p>
<p class="bodytext">পৰত্তিপচ্চযেসু কবল়ীকারাহারস্স বলৰতায সো এৰ গহিতো <span class="bld">‘‘আহারসমুদযা’’</span>তি। তস্মিং পন গহিতে পৰত্তিপচ্চযতাসামঞ্ঞেন উতুচিত্তানিপি গহিতানেৰ হোন্তীতি চতুসমুট্ঠানিকরূপস্স পচ্চযতো উদযদস্সনং ৰিভাৰিতমেৰাতি দট্ঠব্বং। অৰিজ্জাতণ্হুপনিস্সযসহিতেনেৰ কম্মুনা রূপকাযস্স নিব্বত্তি। অসতি চ অৰিজ্জুপনিস্সযায ভৰনিকন্তিযা জাতিযা অসম্ভৰো এৰাতি। যথা চ রূপস্স অৰিজ্জাতণ্হুপনিস্সযতা, এৰং ৰেদনাদীনম্পি দট্ঠব্বা। আহারো পন উপ্পন্নস্স রূপস্স পোসকো, কবল়ীকারাহারস্স অধিপ্পেতত্তা, কামধাতাধিট্ঠানত্তা চ দেসনায। উক্কংসনিদ্দেসেন ৰা আহারগ্গহণং। <span class="bld">‘‘নিব্বত্তিলক্খণ’’</span>ন্তিআদিনা কালৰসেন উদযদস্সনমাহ। তত্থ অদ্ধানৰসেন পগেৰ উদযং পস্সিত্বা ঠিতো ইধ সন্ততিৰসেন দিস্বা অনুক্কমেন খণৰসেন পস্সতি। <span class="bld">পঞ্চ লক্খণানী</span>তি <a name="V2.0396"></a> অৰিজ্জা তণ্হা কম্মং আহারোতি ইমেসং পচ্চযানং অত্থিতাসঙ্খাতলক্খণানি চেৰ রূপস্স নিব্বত্তিলক্খণঞ্চাতি ইমানি পঞ্চ লক্খণানি। তেসং অত্থিতা হি রূপস্স উদযো লক্খীযতি এতেহীতি লক্খণানীতি ৰুচ্চন্তি। নিব্বত্তি পন সঙ্খতলক্খণমেৰাতি।</p>
<p class="bodytext"><span class="bld">অৰিজ্জানিরোধা রূপনিরোধো</span>তি অগ্গমগ্গঞাণেন অৰিজ্জায অনুপ্পাদনিরোধতো অনাগতস্স রূপস্স অনুপ্পাদনিরোধো হোতি পচ্চযাভাৰে অভাৰতো। <span class="bld">পচ্চযনিরোধট্ঠেনা</span>তি অৰিজ্জাসঙ্খাতস্স অনাগতে উপ্পজ্জনকরূপপচ্চযস্স নিরুদ্ধভাৰেন। <span class="bld">তণ্হানিরোধা কম্মনিরোধা</span>তি এত্থাপি এসেৰ নযো। <span class="bld">আহারনিরোধা</span>তি পৰত্তিপচ্চযস্স কবল়ীকারাহারস্স অভাৰে। <span class="bld">রূপনিরোধো</span>তি তংসমুট্ঠানরূপস্স অভাৰো হোতি। সেসং হেট্ঠা ৰুত্তনযানুসারেন ৰেদিতব্বং। <span class="bld">ৰিপরিণামলক্খণ</span>ন্তি ভঙ্গকালৰসেন তেসং ৰযদস্সনং। তস্মা তং অদ্ধাৰসেন পগেৰ পস্সিত্বা ঠিতো ইধ সন্ততিৰসেন দিস্বা অনুক্কমেন খণৰসেন পস্সতি। <span class="bld">পঞ্চ লক্খণানী</span>তি ইধ অৰিজ্জাদীনং চতুন্নং পচ্চযানং অনুপ্পাদনিরোধো, রূপস্স খণনিরোধো চাতি ইমানি পঞ্চ লক্খণানি। তেসঞ্হি অনুপ্পাদনিরোধো, রূপস্স অচ্চন্তনিরোধো লক্খীযতি এতেহীতি লক্খণানীতি ৰুচ্চন্তি।</p>
<p class="bodytext"><span class="bld">ৰিপরিণামো</span> <a name="M2.0422"></a> সঙ্খতলক্খণমেৰ। এস নযো ৰেদনাক্খন্ধাদীসু। অযং পন ৰিসেসো – ‘‘ফুট্ঠো ৰেদেতি, ফুট্ঠো সঞ্জানাতি, ফুট্ঠো চেতেতী’’তি (সং॰ নি॰ ৪.৯৩), ‘‘ফস্সপচ্চযা ৰেদনা, চক্খুসম্ফস্সজা ৰেদনা, সঞ্ঞা, চেতনা’’তি, চ ৰচনতো ফস্সো ৰেদনা (ৰিভ॰ ২৩১) সঞ্ঞা সঙ্খারক্খন্ধানং পৰত্তিপচ্চযো, তংনিরোধা চ তেসং নিরোধো, <span class="bld">মহাপদান</span> (দী॰ নি॰ ২.৬০) <span class="bld">মহানিদান</span>সুত্তেসু, <span class="bld">অভিধম্মে</span> চ অঞ্ঞমঞ্ঞপচ্চযৰারে ‘‘নামরূপপচ্চযা ৰিঞ্ঞাণ’’ন্তি (কথা॰ ৭১৯) ৰচনতো নামরূপং ৰিঞ্ঞাণস্স পৰত্তিপচ্চযো, তংনিরোধা তস্স নিরোধোতি ৰুত্তং <span class="bld">‘‘ফস্সসমুদযা ৰেদনাসমুদযো’’</span>তিআদি।</p>
<p class="bodytext">এত্থ চ কেচি তাৰ আহু ‘‘অরূপক্খন্ধানং উদযব্বযদস্সনং অদ্ধাসন্ততিৰসেনেৰ, ন খণৰসেনা’’তি। তেসং মতেন খণতো উদযব্বযদস্সনমেৰ ন সিযা। অপরে পনাহু ‘‘পচ্চযতো উদযব্বযদস্সনে অতীতাদিৰিভাগং অনামসিত্বা সব্বসাধারণতো অৰিজ্জাদিপচ্চযা ৰেদনাসম্ভৰং লব্ভমানতং পস্সতি, ন উপ্পাদং। অৰিজ্জাদিঅভাৰে চ তস্সা অসম্ভৰং অলব্ভমানতং পস্সতি, ন ভঙ্গং। খণতো উদযব্বযদস্সনে পচ্চুপ্পন্নানং উপ্পাদং, ভঙ্গঞ্চ পস্সতী’’তি, তং যুত্তং। সন্ততিৰসেন হি রূপারূপধম্মে উদযতো, ৰযতো চ মনসি করোন্তস্স অনুক্কমেন ভাৰনায বলপ্পত্তকালে ঞাণস্স তিক্খৰিসদভাৰপ্পত্তিযা খণতো উদযব্বযা উপট্ঠহন্তীতি। অযঞ্হি পঠমং পচ্চযতো উদযব্বযং মনসি করোন্তো অৰিজ্জাদিকে পচ্চযধম্মে ৰিস্সজ্জেত্বা উদযব্বযৰন্তে খন্ধে গহেত্বা তেসং পচ্চযতো উদযব্বযদস্সনমুখেন খণতোপি উদযব্বযং মনসি করোতি।</p>
<p class="bodytext">তস্স যদা ঞাণং তিক্খং ৰিসদং হুত্বা পৰত্ততি, তদা রূপারূপধম্মা খণে খণে উপ্পজ্জন্তা, ভিজ্জন্তা চ হুত্বা উপট্ঠহন্তি। তেন ৰুত্তং <span class="bld">‘‘এৰম্পি রূপস্স উদযো’’</span>তিআদি। তত্থ <span class="bld">এৰম্পি রূপস্স উদযো</span>তি এৰং ৰুত্তনযেন অৰিজ্জাসমুদযাপি। তণ্হা…পে॰… কম্ম…পে॰… আহারসমুদযাপি রূপস্স সম্ভৰো। <span class="bld">এৰম্পি রূপস্স ৰযো</span>তি এৰং ৰুত্তনযেনেৰ অৰিজ্জানিরোধাপি তণ্হা…পে॰… আহারনিরোধাপি রূপস্স ৰযো অনুপ্পাদোতি <span class="bld">পচ্চযতো ৰিত্থারেন মনসিকারং করোতি</span> <a name="V2.0397"></a>। <span class="bld">এৰম্পি রূপং উদেতী</span>তি এৰং ৰুত্তনযেন নিব্বত্তিলক্খণং পস্সন্তোপি কম্মসমুট্ঠানরূপম্পি আহারউতুচিত্তসমুট্ঠানরূপম্পি উদেতি উপ্পজ্জতি নিপ্পজ্জতীতি। এৰং ৰুত্তনযেনেৰ ৰিপরিণামলক্খণং পস্সন্তো কম্মসমুট্ঠানরূপম্পি আহারউতুচিত্তসমুট্ঠানরূপম্পি <a name="M2.0423"></a> <span class="bld">ৰেতি</span> নিরুজ্ঝতীতি খণতো ৰিত্থারেন মনসিকারং করোতীতি যোজনা।</p>
<p class="bodytext"><a name="para725"></a><span class="paranum">৭২৫</span>. এৰং মনসি করোতো ন যাৰ উদযব্বযঞাণং উপ্পজ্জতি, তাৰ উদযব্বযা সুট্ঠু পাকটা ন হোন্তীতি কত্বা ৰুত্তং <span class="bld">‘‘ইতি কিরিমে ধম্মা…পে॰… পটিৰেন্তী’’</span>তি, নযদস্সনৰসেন ৰা এৰং ৰুত্তং। পঠমঞ্হি পচ্চুপ্পন্নধম্মানং উদযব্বযং দিস্বা অথ অতীতানাগতে নযং নেতি। দুক্খাদিসচ্চপ্পভেদা, অনুলোমাদিপটিচ্চসমুপ্পাদপ্পভেদা, একত্তাদিনযপ্পভেদা, অনিচ্চতাদিলক্খণপ্পভেদা চ <span class="bld">সচ্চপটিচ্চসমুপ্পাদনযলক্খণপ্পভেদা</span>। পটিচ্চসমুপ্পাদগ্গহণেনেৰ চেত্থ পটিচ্চসমুপ্পন্নধম্মানম্পি গহণং, তেসম্পি অত্তনো ফলং পতি পটিচ্চ সমুপ্পাদভাৰতো।</p>
<p class="bodytext"><a name="para726"></a><span class="paranum">৭২৬</span>. <span class="bld">য</span>ন্তি করণে পচ্চত্তৰচনং, যেন ঞাণেনাতি অত্থং ৰদন্তি। <span class="bld">য</span>ন্তি ৰা কিরিযাপরামসনং। <span class="bld">খন্ধানং সমুদযং পস্সতি, খন্ধানং নিরোধং পস্সতী</span>তি এত্থ যদেতং দস্সনন্তি অত্থো। <span class="bld">যং পনা</span>তি এত্থাপি এসেৰ নযো। এত্থ চ যথা অৰিজ্জাদিসমুদযনিরোধতো খন্ধানং সমুদযনিরোধস্স অঞ্ঞত্তা ‘‘অৰিজ্জাসমুদযা রূপসমুদযো’’তিআদিৰচনভেদো (পটি॰ ম॰ ১.৫০) কতো, ন এৰং নিব্বত্তিৰিপরিণামলক্খণেহি খন্ধানং উদযব্বযস্স ভেদো অত্থি অভিন্নাধিকরণত্তাতি <span class="bld">‘‘নিব্বত্তিলক্খণৰিপরিণামলক্খণানি পস্সন্তো খন্ধানং উদযব্বযং পস্সতী’’</span>তি ৰচনভেদং অকত্বা ৰুত্তং। <span class="bld">উপ্পত্তিক্খণেযেৰ হী</span>তি <span class="bld">হি</span>-সদ্দো হেতুঅত্থো। যস্মা উপ্পাদক্খণেযেৰ নিব্বত্তিলক্খণং, ভঙ্গক্খণেযেৰ চ ৰিপরিণামলক্খণং, তস্মা তানি পস্সন্তো খণতো খন্ধানং উদযব্বযে পস্সতি নামাতি <span class="bld">‘‘যং পনা’’</span>তিআদিনা ৰুত্তমেৰত্থং পাকটতরং করোতি।</p>
<p class="bodytext"><a name="para727"></a><span class="paranum">৭২৭</span>. <span class="bld">ইচ্চস্সেৰ</span>ন্তি এত্থ <span class="bld">ইতি</span>-সদ্দো হেতুঅত্থো। যস্মা ‘‘অৰিজ্জা সমুদযা’’তিআদি পচ্চযতো খন্ধানং উদযব্বযদস্সনং, ‘‘নিব্বত্তিলক্খণ’’ন্তিআদি খণতো, তস্মাতি অত্থো। <span class="bld">অস্সা</span>তি যোগিনো। <span class="bld">এৰ</span>ন্তি ৰুত্তপ্পকারপরামসনং। যে পন <span class="bld">‘‘ইচ্চস্স পচ্চযতো’’</span>তি পঠন্তি, তেসং <span class="bld">ইতী</span>তি ৰুত্তপ্পকারপরামসনং। <span class="bld">জনকাৰবোধতো</span>তি খন্ধানং জনকস্স অৰিজ্জাদিপচ্চযস্স অৰবুজ্ঝনতো <a name="V2.0398"></a>। <span class="bld">জাতিদুক্খাৰবোধতো</span>তি জাতিসঙ্খাতস্স দুক্খস্স অৰবুজ্ঝনতো। <span class="bld">দুক্খসচ্চং পাকটং হোতি</span> একদেসদস্সনেন পব্বতসমুদ্দাদিদস্সনকানং <a name="M2.0424"></a> ৰিয। <span class="bld">মরণদুক্খাৰবোধতো</span>তি এত্থাপি এসেৰ নযো। <span class="bld">‘‘পচ্চযানুপ্পাদেনা’’</span>তি এতেন পচ্চযানং অনুপ্পাদনিরোধো ইধ পচ্চযনিরোধোতি দস্সেতি। <span class="bld">পচ্চযৰত</span>ন্তি পচ্চযতো উপ্পজ্জনকানং। <span class="bld">যঞ্চস্স উদযব্বযদস্সন</span>ন্তি যং অস্স যোগিনো পচ্চযতো, খণতো চ উদযব্বযানং দস্সনং। তত্থ অসম্মোহো, তপ্পধানো ৰা ৰিতক্কাদিধম্মপুঞ্জো <span class="bld">মগ্গো ৰাযং লোকিকো</span>তি নিয্যানানুলোমতো লোকিকো মগ্গো এৰাযং। <span class="bld">ইতি</span> তস্মা <span class="bld">মগ্গসচ্চং পাকটং হোতি</span> সভাৰাৰবোধতো। তেনাহ <span class="bld">‘‘তত্র সম্মোহৰিঘাততো’’</span>তি, তদঙ্গৰসেনাতি অত্থো। অথ ৰা যথাৰুত্তো সম্মাদিট্ঠিসঙ্খাতো মগ্গো অরিযমগ্গস্স উপাযভূতো অসম্মোহসভাৰো অত্তানম্পি পকাসেতি পদীপো ৰিযাতি মগ্গসচ্চং পাকটং হোতি। স্বাযং পাকটভাৰো মোহন্ধকারৰিধমনেনাতি আহ <span class="bld">‘‘তত্র সম্মোহৰিঘাততো’’</span>তি।</p>
<p class="bodytext"><a name="para728"></a><span class="paranum">৭২৮</span>. ‘‘অৰিজ্জাপচ্চযা’’তিআদিকো <span class="bld">অনুলোমো পটিচ্চসমুপ্পাদো</span> পৰত্তিযা অনুলোমনতো। ‘‘অৰিজ্জাসমুদযা’’তিআদিনা অৰিজ্জাদীসু সন্তেসূতি অযমত্থো ৰুত্তোতি আহ <span class="bld">‘‘ইমস্মিং সতি ইদং হোতীতি অৰবোধতো’’</span>তি। পৰত্তিযা ৰিলোমনতো ‘‘অৰিজ্জাযত্বেৰ অসেসৰিরাগনিরোধা’’তিআদিকো <span class="bld">পটিলোমো পটিচ্চসমুপ্পাদো। তে চ</span> সঙ্খতা <span class="bld">পটিচ্চসমুপ্পন্না</span> ‘‘জরামরণং, ভিক্খৰে, অনিচ্চং সঙ্খতং পটিচ্চসমুপ্পন্ন’’ন্তিআদিৰচনতো (সং॰ নি॰ ২.২০)। পটিচ্চসমুপ্পন্নস্স চ পাকটতা পচ্চযাকারপাকটতায এৰ ‘‘ইমস্সেতং ফল’’ন্তি অৰবোধতো।</p>
<p class="bodytext"><a name="para729"></a><span class="paranum">৭২৯</span>. পুরিমপুরিমানং নিরোধো উত্তরুত্তরানং উপ্পাদানুবন্ধোতি অযমত্থো পচ্চযতো উদযদস্সনেন সিজ্ঝমানো একত্তনযাধিগমায হোতি। যতো ‘‘অঞ্ঞো করোতি, অঞ্ঞো পটিসংৰেদযতী’’তিআদি (সং॰ নি॰ ২.১৭) ৰোহারসিদ্ধিযা উচ্ছেদদিট্ঠিযা অনোকাসতা। তেনাহ <span class="bld">‘‘হেতুফলসম্বন্ধেনা’’</span>তিআদি। সঙ্খারা খণে খণে উপ্পজ্জন্তীতি অযমত্থো খণতো উদযদস্সনেন সিজ্ঝমানো নানত্তনযাধিগমায হোতি। যতো পচ্চযপচ্চযুপ্পন্নানং সভাৰভেদাৰবোধতো ‘‘সো করোতি, সো পটিসংৰেদযতী’’তিআদিনযপ্পৰত্তায সস্সতদিট্ঠিযা অনোকাসতা। তেনাহ <span class="bld">‘‘খণতো উদযদস্সনেনা’’</span>তিআদি। <span class="bld">পচ্চযতো</span> <a name="M2.0425"></a> <span class="bld">উদযব্বযদস্সনেন</span> পচ্চযে সতি ফলস্স ভাৰো, অসতি অভাৰোতি ইমস্স অত্থস্স সিদ্ধিযা অত্থিতামত্তেনেৰ তে ধম্মা কারণন্তি <span class="bld">অব্যাপারনযো পাকটো হোতি</span>। যতো অত্তদিট্ঠিযা অনোকাসতা ৰসৰত্তিতায অলব্ভনেয্যতো <a name="V2.0399"></a>। তেন ৰুত্তং <span class="bld">‘‘ধম্মান’’</span>ন্তিআদি। <span class="bld">অৰসৰত্তিভাৰো</span> পরাযত্ততা, সা চ সপ্পচ্চযতায ৰেদিতব্বা। <span class="bld">পচ্চযতো উদযদস্সনেন</span> তেহি তেহি পচ্চযেহি ইমে ধম্মা উপ্পজ্জন্তি, উপ্পজ্জমানা চ পচ্চযানুরূপমেৰ উপ্পজ্জন্তীতি হেতুফলস্স হেতুঅনুরূপতো সিদ্ধিযা অকিরিযদিট্ঠিযা অনোকাসতাৰাতি আহ <span class="bld">‘‘পচ্চযতো পনা’’</span>তিআদি। সতি কারণে কুতো অকিরিযৰাদো। করোতীতি হি <span class="bld">কারণং</span>।</p>
<p class="bodytext"><a name="para730"></a><span class="paranum">৭৩০</span>. পচ্চযতো উদযং পস্সতো পচ্চযে সতি সভাৰে সতি ফলস্স সম্ভৰোতি অত্থিতামত্তেন উপকারকতাতি সঙ্খতানং নিরীহতা, অসতি চ অভাৰোতি পচ্চযাধীনৰুত্তিতা চ ৰিঞ্ঞাযমানা অত্তসুঞ্ঞতং ৰিভাৰেতীতি আহ <span class="bld">‘‘পচ্চযতো চস্স…পে॰… তাৰবোধতো’’</span>তি। <span class="bld">অনিচ্চলক্খণং পাকটং হোতি</span> খণতো উদযব্বযদস্সনেন সঙ্খারানং উদযব্বযতো পরিচ্ছিন্নতায ৰিঞ্ঞাযমানত্তা। তেনাহ <span class="bld">‘‘হুত্বা অভাৰাৰবোধতো’’</span>তি। উপ্পজ্জিত্বা নিরুজ্ঝনঞ্হি <span class="bld">হুত্বা অভাৰো। পুব্বন্তাপরন্তৰিৰেকো</span> অতীতানাগতভাৰসুঞ্ঞতা। ন হি সঙ্খারা খণত্তযতো পুব্বে, পচ্ছা চ ৰিজ্জন্তি, তস্মা <span class="bld">পুব্বন্তাপরন্তৰিৰেকাৰবোধতো</span>তি আদিঅন্তৰন্ততাপটিৰেধতোতি অত্থো। <span class="bld">দুক্খলক্খণম্পি পাকটং হোতি</span> উদযব্বযদস্সনেনাতি সম্বন্ধো। উপ্পজ্জিত্বা ভিজ্জন্তা সঙ্খারা উপ্পাদতো উদ্ধং জরাভঙ্গাৰত্থন্তরুপ্পত্তিযা নিরন্তরং ৰিবাধীযন্তেৰ। সা চ নেসং ৰিবাধিযমানতা সম্মা উদযব্বযদস্সনেন ৰিভূতা হোতীতি আহ <span class="bld">‘‘দুক্খ…পে॰… বোধতো’’</span>তি।</p>
<p class="bodytext"><span class="bld">সভাৰলক্খণম্পী</span>তি উদযব্বযদস্সনেন ন কেৰলং অনিচ্চদুক্খলক্খণমেৰ, অথ খো পথৰীফস্সাদীনং কক্খল়ফুসনাদিসঞ্ঞিতং সভাৰসঙ্খাতং লক্খণম্পি পাকভাৰৰিদ্ধং সভাৰাৰচ্ছিন্নং পাকটং হোতি। তেনাহ <span class="bld">‘‘উদযব্বযপরিচ্ছিন্নাৰবোধতো’’</span>তি। <span class="bld">সভাৰলক্খণে</span>তি সভাৰসঞ্ঞিতে লক্খণে, তংতংধম্মানং সলক্খণে। <span class="bld">সঙ্খতলক্খণস্স তাৰকালিকত্তম্পী</span>তি উপ্পাদাদিসঙ্খতলক্খণস্স উপ্পাদক্খণাদিপরিত্তকালিকতাপি খণন্তরানৰট্ঠানতো <a name="M2.0426"></a> তস্স। তেনাহ <span class="bld">‘‘উদযক্খণে’’</span>তিআদি। <span class="bld">উদযৰয</span>মত্তগ্গহণঞ্চেত্থ উদযব্বযদস্সনৰসেনেৰ ইমস্স ঞাণস্স পৰত্তনতো, ন ঠিতিক্খণস্স অভাৰা।</p>
<p class="bodytext"><a name="para731"></a><span class="paranum">৭৩১</span>. <span class="bld">ন কেৰলঞ্চ নিচ্চনৰা,</span> অথ খো পরিত্তকালট্ঠাযিনো। কথন্তি আহ <span class="bld">‘‘সূরিযুগ্গমনে’’</span>তিআদি। তত্থ উদকে দণ্ডেন কতলেখা <span class="bld">উদকে দণ্ডরাজি। উস্সাৰবিন্দু</span>আদযো পঞ্চ কিচ্চাপি উত্তরুত্তরি অতিপরিত্তট্ঠাযিভাৰদস্সনত্থং নিদস্সিতা, তথাপি তে দন্ধনিরোধা এৰ <a name="V2.0400"></a> নিদস্সিতা, ততোপি লহুতরনিরোধত্তা সঙ্খারানং। তথা হি গমনস্সাদানং দেৰপুত্তানং হেট্ঠুপরিযাযেন পটিমুখং ধাৰন্তানং সিরসি পাদে চ বন্ধখুরধারা সন্নিপাততোপি সীঘতরো রূপধম্মানং নিরোধো ৰুত্তো, পগেৰ অরূপধম্মানং। ন কেৰলং নিচ্চনৰা, নাপি পরিত্তকালট্ঠাযিনোৰ, অথ খো অসারা। কথন্তি আহ <span class="bld">‘‘মাযা’’</span>তিআদি। মাযাদযো হি মণিআদিৰসেন দিস্সমানা অতংসভাৰতায <span class="bld">অসারা</span>। তত্থ মন্তোসধভাৰিতা ইন্দজালাদিকা <span class="bld">মাযা</span>। মিগতণ্হিকা <span class="bld">মরীচি</span>। সুপিনমেৰ <span class="bld">সুপিনন্তং</span>। মণ্ডলাকারেন আৰিজ্ঝিযমানং অলাতমেৰ <span class="bld">অলাতচক্কং</span>। গন্ধব্বদেৰপুত্তানং কীল়নিচ্ছাৰসেন নগরং ৰিয আকাসে উপট্ঠানমত্তং <span class="bld">গন্ধব্বনগরং</span>।</p>
<p class="bodytext"><span class="bld">এত্তাৰতা</span>তি য্বাযং ‘‘জাতং রূপং পচ্চুপ্পন্ন’’ন্তিআদিপাল়িনযানুসারেন (পটি॰ ম॰ ১.৪৯), ‘‘যং কিঞ্চি রূপং অতীতানাগতপচ্চুপ্পন্ন’’ন্তিআদিপাল়িনযানুসারেন (ম॰ নি॰ ১.৩৪৭, ৩৬১; ২.১১৩; ৩.৮৬, ৮৯; পটি॰ ম॰ ১.৪৮) ৰা যাৰ উদযব্বযপটিৰেধা ভাৰনাৰিধি আরদ্ধো, এত্তাৰতা। কলাপসম্মসনাদিকোপি হি সব্বো ভাৰনাৰিধি উদযব্বযঞাণুপ্পাদনস্সেৰ, ন পরিসপরিসরীরকরবন্ধোতি। <span class="bld">ৰযধম্মমেৰা</span>তি ভিজ্জনসভাৰমেৰ। <span class="bld">ৰযং উপেতি</span> অত্তনো ধম্মতায। যঞ্হি উপক্কমেন ৰিনস্সতীতি ৰুচ্চতি, তম্পি অত্তনো ধম্মতায এৰ ৰিনস্সতি অহেতুকত্তা ৰিনাসস্স। উপক্কমহেতু পন ৰিসদিসুপ্পাদো হোতি। <span class="bld">ইমিনা আকারেনা</span>তি ‘‘যং কিঞ্চি সমুদযধম্মং, সব্বং তং নিরোধধম্ম’’ন্তি (সং॰ নি॰ ৫.১০৮১; মহাৰ॰ ১৬; পটি॰ ম॰ ২.৩০) হি ৰুত্তং, তস্মা ৰযং অনালম্বিত্বাপি ‘‘ৰযধম্মমেৰ উপ্পজ্জতী’’তি উদযস্স, ‘‘উপ্পন্নঞ্চ ইদং ৰযং উপেতী’’তি ৰযস্স চ ইমিনা যথাৰুত্তেন পচ্চক্খকরণাকারেন। অধুনা উপ্পন্নং, ন তাৰ বলপ্পত্তন্তি আহ <span class="bld">‘‘তরুণৰিপস্সনাঞাণ’’</span>ন্তি। কলাপসম্মসনাদিৰসেন পৰত্তং <a name="M2.0427"></a> সম্মসনং ন নিপ্পরিযাযেন ৰিপস্সনাসমঞ্ঞং লভতি, উদযব্বযানুপস্সনাদিৰসেন পৰত্তমেৰ লভতীতি আহ <span class="bld">‘‘যস্সাধিগমা আরদ্ধৰিপস্সকোতি সঙ্খং গচ্ছতী’’</span>তি।</p>
<p class="subhead">ৰিপস্সনুপক্কিলেসকথাৰণ্ণনা</p>
<p class="bodytext"><a name="para732"></a><span class="paranum">৭৩২</span>. <span class="bld">ইমায</span> উদযব্বযানুপস্সনাসঙ্খাতায <span class="bld">তরুণৰিপস্সনায</span> ৰসেন, ন আরদ্ধৰিপস্সনানং ভঙ্গানুপস্সনাদিসঙ্খাতায তরুণৰিপস্সনায, নাপি নিব্বিদানুপস্সনাদিসঙ্খাতায <a name="V2.0401"></a> বলৰৰিপস্সনায ৰসেনাতি অত্থো। ন হি তদা ৰিপস্সনুপক্কিলেসা উপ্পজ্জন্তীতি। <span class="bld">আরদ্ধৰিপস্সকস্সা</span>তি চ আরদ্ধৰিপস্সকস্সেৰাতি এৰ-কারো লুত্তনিদ্দিট্ঠো। তেনাহ <span class="bld">‘‘ৰিপস্সনুপক্কিলেসা হী’’</span>তিআদি। দিট্ঠিগাহাদিৰত্থুভাৰেন ৰিপস্সনং উপক্কিলেসন্তীতি <span class="bld">ৰিপস্সনুপক্কিলেসা। ‘‘অরিযসাৰকস্সা’’</span>তি ইদং উক্কট্ঠনিদ্দেসেন ৰুত্তং বলৰৰিপস্সনাপত্তস্সাপি অনুপ্পজ্জনতো। <span class="bld">ৰিপ্পটিপন্নকস্সা</span>তি সীলৰিপত্তিআদিৰসেন যথা তথা ৰিপ্পটিপন্নকস্স। তস্স পন পটিপত্তিযা গরহিতব্বতং দস্সেন্তো <span class="bld">‘‘ৰিপ্পটিপন্নকস্সা’’</span>তি আহ। <span class="bld">চ</span>-সদ্দো উপরিপদদ্বযেপি যোজেতব্বো। <span class="bld">নিক্খিত্তকম্মট্ঠানস্সা</span>তি ৰিপস্সনং আরভিত্বা অন্তরা ৰোসানং আপন্নস্স। <span class="bld">কুসীতপুগ্গলস্সা</span>তি সীলসম্পন্নস্সেৰ কোসজ্জেন ভাৰনং অননুযুঞ্জন্তস্স। অথ ৰা <span class="bld">ৰিপ্পটিপন্নকস্সা</span>তি ৰিপস্সনাভাৰনাসঙ্খাতায সম্মাপটিপত্তিযা অভাৰেন ৰিগরহিতপটিপত্তিকস্স। ৰিপস্সনাপটিপত্তিযেৰ হি সসম্ভারা পুব্বভাগে সম্মাপটিপত্তি, তদঞ্ঞা ৰিপ্পটিপত্তি, সা চ তত্থ নিক্খিত্তধুরস্স হোতি। নিক্খিত্তধুরতা চ কোসজ্জেনাতি ৰুত্তং <span class="bld">‘‘নিক্খিত্তকম্মট্ঠানস্স কুসীতপুগ্গলস্সা’’</span>তি। <span class="bld">যুত্তপ্পযুত্তস্সা</span>তি যোগেন ঞাণেন ভাৰনমনুযুঞ্জন্তস্স। সা পন যুত্তপ্পযুত্ততা সমথৰসেনাপি হোতীতি আহ <span class="bld">‘‘আরদ্ধৰিপস্সকস্সা’’</span>তি। <span class="bld">উপ্পজ্জন্তিযেৰ</span> ন নুপ্পজ্জন্তি অঞ্ঞথা মগ্গামগ্গঞাণস্সেৰ অসম্ভৰতো।</p>
<p class="bodytext">ওভাসাদীসু ‘‘অরিযধম্মো’’তি পৰত্তং উদ্ধচ্চং ৰিক্খেপো ধম্মুদ্ধচ্চং, তেন ধম্মুদ্ধচ্চেন ৰিপস্সনাৰীথিতো উক্কমনেন ৰিরূপং গহিতং পৰত্তিতং মানসং <span class="bld">ধম্মুদ্ধচ্চৰিগ্গহিতমানসং। ওভাসো ধম্মো</span>তি কারণূপচারেনাহ, ঈদিসং ওভাসং ৰিস্সজ্জেন্তো মম অরিযমগ্গোতি অত্থো। ওভাসং আৰজ্জতি ‘‘নিব্বান’’ন্তি ৰা ‘‘মগ্গো’’তি ৰা ‘‘ফল’’ন্তি ৰা। <span class="bld">নিব্বান</span>ন্তি গণ্হন্তো <a name="M2.0428"></a> তত্থ পৰত্তধম্মে মগ্গফলভাৰেন গণ্হাতি, ঞাণাদিকে পন মগ্গফলভাৰেনেৰ গণ্হাতি। <span class="bld">ততো ৰিক্খেপো উদ্ধচ্চ</span>ন্তি ততো ওভাসহেতু যো ৰিক্খেপো, তং উদ্ধচ্চন্তি অত্থো। <span class="bld">‘‘উদ্ধচ্চেন ৰিগ্গহিতমানসো’’</span>তি সঙ্খেপতো ৰুত্তমত্থং ৰিৰরিতুং <span class="bld">‘‘অনিচ্চতো’’</span>তিআদি ৰুত্তং।</p>
<p class="bodytext">তত্থ <span class="bld">অনিচ্চ…পে॰… নপ্পজানাতি</span> ‘‘মগ্গং পত্তোস্মী’’তি সঞ্ঞায অনিচ্চতাদিৰসেন মনসিকারস্সেৰ অভাৰতো। অযঞ্চ অত্থো –</p>
<p class="indent">‘‘যো হি কোচি, আৰুসো, ভিক্খু ৰা ভিক্খুনী ৰা মম সন্তিকে অরহত্তপ্পত্তিং <a name="V2.0402"></a> ব্যাকরোতি, সব্বো সো চতূহি মগ্গেহি, এতেসং ৰা অঞ্ঞতরেন। কতমেহি চতূহি? ইধাৰুসো, ভিক্খু সমথপুব্বঙ্গমং ৰিপস্সনং ভাৰেতি, তস্স সমথপুব্বঙ্গমং ৰিপস্সনং ভাৰযতো মগ্গো সঞ্জাযতি, সো তং মগ্গং আসেৰতি ভাৰেতি বহুলীকরোতি। তস্স তং মগ্গং আসেৰতো…পে॰… করোতো সংযোজনানি পহীযন্তি অনুসযা ব্যন্তীহোন্তি।</p>
<p class="indent">‘‘পুন চপরং, আৰুসো, ভিক্খু ৰিপস্সনাপুব্বঙ্গমং সমথং ভাৰেতি…পে॰… সমথৰিপস্সনং যুগনদ্ধং ভাৰেতি…পে॰…।</p>
<p class="indent">‘‘পুন চপরং, আৰুসো, ভিক্খুনো ধম্মুদ্ধচ্চৰিগ্গহিতং মানসং হোতি, হোতি সো, আৰুসো, সমযো যং তং চিত্তং অজ্ঝত্তমেৰ সন্তিট্ঠতি সন্নিসীদতি একোদি হোতি সমাধিযতি, তস্স মগ্গো সঞ্জাযতি…পে॰… অনুসযা ব্যন্তীহোন্তী’’তি (অ॰ নি॰ ৪.১৭০) –</p>
<p class="unindented">ইমিনা সুত্তপদেনেৰ ৰেদিতব্বো। এত্থ হি চতুত্থমগ্গৰিস্সজ্জনে যথাৰুত্তমগ্গফলনিব্বানধম্মা <span class="bld">ধম্মো</span>। তত্থ <span class="bld">উদ্ধচ্চং</span> ‘‘অধিগতমগ্গাদিকোহমস্মী’’তি অমগ্গাদীসু ৰিক্খেপো ধম্মুদ্ধচ্চং, তেন উপদ্দুতং <span class="bld">ৰিগ্গহিতমানসং</span> হোতি। <span class="bld">নিকন্তি</span> ওভাসাদীসু অপেক্খা সুখুমরূপা তণ্হা, সা ৰিপস্সনাভিরতিআকারেন উপট্ঠহন্তী অধিমানিকেন ‘‘ধম্মো’’তি গয্হতীতি আহ <span class="bld">‘‘নিকন্তি ‘ধম্মো’তি নিকন্তিং আৰজ্জতী’’</span>তি।</p>
<p class="bodytext"><a name="para733"></a><span class="paranum">৭৩৩</span>. <span class="bld">ৰিপস্সনোভাসো</span>তি ৰিপস্সনাচিত্তসমুট্ঠিতং, সসন্ততিপতিতং উতুসমুট্ঠানঞ্চ ভাসুরং রূপং। তত্থ <span class="bld">ৰিপস্সনাচিত্তসমুট্ঠিতং</span> যোগিনো <a name="M2.0429"></a> সরীরট্ঠমেৰ পভস্সরং হুত্বা তিট্ঠতি, ইতরং সরীরং মুঞ্চিত্বা ঞাণানুভাৰানুরূপং সমন্ততো পত্থরতি, তং তস্সেৰ পঞ্ঞাযতি, তেন ফুট্ঠোকাসে রূপগতম্পি পস্সতি, পস্সন্তো চ চক্খুৰিঞ্ঞাণেন পস্সতি, উদাহু মনোৰিঞ্ঞাণেনাতি ৰীমংসিতব্বন্তি ৰদন্তি। দিব্বচক্খুলাভিনো ৰিয তং মনোৰিঞ্ঞাণৰিঞ্ঞেয্যমেৰাতি ৰুত্তং ৰিয দিস্সতীতি। <span class="bld">ৰিপস্সনাৰীথি</span> নাম পটিপাটিযা পৰত্তমানা ৰিপস্সনাৰ। <span class="bld">উক্কন্তা নাম হোতি</span> যোগিনা ‘‘মগ্গপ্পত্তোম্হী’’তি অধিমানেন ৰিস্সট্ঠত্তা, তস্স ৰা <a name="V2.0403"></a> যোগিনো ৰিপস্সনা ততো এৰ ৰীথি উক্কন্তা নাম হোতি। <span class="bld">মূলকম্মট্ঠান</span>ন্তি ৰিপস্সনমেৰাহ।</p>
<p class="bodytext"><span class="bld">ৰেমত্ততাযা</span>তি অপ্পৰিপুলতাৰসেন ৰিসদিসতায। <span class="bld">অস্সা</span>তি ওভাসস্স। দ্বীহি কুট্টেহি পরিচ্ছিন্নং গেহং <span class="bld">দ্বিকুট্টগেহং</span>। তস্স কির অব্ভন্তরেপি একা ভিত্তি হোতি বহিপি, উভিন্নং অন্তরে অনুপরিযাযপথং হোতি, সাযন্হে তত্থ সন্থরিতানি <span class="bld">পঞ্চৰণ্ণানি কুসুমানি,</span> ৰিসদঞাণস্স ওভাসেন ফরিতট্ঠানে রূপগতঞ্চ দিব্বচক্খুনো ৰিয <span class="bld">পঞ্ঞাযন্তি</span>। তেন ৰুত্তং <span class="bld">‘‘ভন্তে ময্হ’’</span>ন্তিআদি।</p>
<p class="bodytext">এৰং ওভাসস্স ৰেমত্ততায ৰত্থুং দস্সেত্বা চিরকালৰিপ্পলম্বনে ৰত্থুং দস্সেতুং <span class="bld">‘‘অযং পনা’’</span>তিআদি ৰুত্তং। তত্থ <span class="bld">অযং পন ৰিপস্সনুপক্কিলেসো</span>তি ৰক্খমানপ্পকারং সন্ধাযাহ, ন সব্বং। <span class="bld">সো</span>তি সো সমথৰিপস্সনালাভী অধিমানিকো।</p>
<p class="bodytext"><span class="bld">দিৰাসনে</span>তি দিৰাট্ঠানে নিসীদিতব্বআসনে। পঠমং ‘‘পঞ্হং পুচ্ছিস্সামী’’তি চিন্তিতত্তা ৰুত্তং <span class="bld">‘‘পঞ্হং, ভন্তে, পুচ্ছিতুং আগতোম্হী’’</span>তি।</p>
<p class="bodytext">পচ্ছা উপাযেন পুথুজ্জনভাৰং ৰিঞ্ঞাপেত্বা কম্মট্ঠানে নিযোজেস্সামীতি চিন্তিতত্তা ৰুত্তং <span class="bld">‘‘অৰস্সযো ভৰিস্সামিচ্চেৰাহং আগতো’’</span>তি, তস্স চ পধানত্তা সাৰধারণং কত্বা ৰুত্তং। <span class="bld">অযং ধম্মো</span>তি অযং অরিযমগ্গানুগতো পটিসম্ভিদাধম্মোতি থেরস্স অজ্ঝাসযৰসেন ৰদতি। <span class="bld">সমাধি</span>ন্তি অভিঞ্ঞাসমাধিং। <span class="bld">অঞ্চিতকণ্ণো</span>তি নিচ্চলট্ঠপিতকণ্ণপুটো। <span class="bld">পলাযিতুং আরদ্ধো</span> ভযেন। তেনাহ <span class="bld">‘‘থেরো কির দোসচরিতো’’</span>তি। দোসচরিতস্স হি সূরস্সাপি সহসা ভযং উপ্পজ্জতি। তেনস্স খীণাসৰত্থেরো অজ্ঝাসযং ঞত্বা ‘‘ইমিনা উপাযেন পুথুজ্জনভাৰং জানাপেস্সামী’’তি <a name="M2.0430"></a> হত্থিনিম্মাপনাদিমকাসি। দোসচরিতত্তা হি থেরো খিপ্পং পটিৰিজ্ঝি। খিপ্পৰিরাগী হি দোসচরিতো।</p>
<p class="bodytext"><a name="para734"></a><span class="paranum">৭৩৪</span>. <span class="bld">তস্সা</span>তি উদযব্বযঞাণং মত্থকং পাপেন্তস্স যোগিনো। ‘‘এৰম্পি রূপং উদেতি, এৰম্পি রূপং ৰেতী’’তিআদিনা উদযব্বযানুপস্সনমেৰেত্থ তুলনং, তীরণঞ্চ ৰেদিতব্বং। যথা দেৰানমিন্দেন খিত্তং ৰজিরং অমোঘং, অপ্পটিহতঞ্চ হোতি, এৰমিদম্পি ঞাণং নিপুণং উদযব্বযদস্সনেতি <a name="V2.0404"></a> ৰুত্তং <span class="bld">‘‘ৰিস্সট্ঠইন্দৰজিরমিৰা’’</span>তিআদি। তত্থ <span class="bld">তিখিণ</span>ন্তি অকুণ্ঠং। <span class="bld">সূর</span>ন্তি তেজৰন্তং। <span class="bld">অতিৰিসদ</span>ন্তি নিসিতভাৰেন অতিৰিয পটুতরং ঞাণং উপ্পজ্জতি। তথা হিনেন যোগী ‘‘মগ্গপ্পত্তোস্মী’’তি মঞ্ঞতি।</p>
<p class="bodytext"><span class="bld">ৰিপস্সনাপীতী</span>তি ৰিপস্সনাচিত্তসম্পযুত্তা পীতি। খুদ্দকাদযো পীতিযো হেট্ঠা ৰণ্ণিতা এৰ। যস্মা উদযব্বযানুপস্সনায ৰীথিপটিপন্নায অনুক্কমেন পঞ্চ পীতিযো উপ্পজ্জন্তি, তস্মা ৰুত্তং <span class="bld">‘‘অযং পঞ্চ…পে॰… উপ্পজ্জতী’’</span>তি। মত্থকপ্পত্তেন পন উদযব্বযঞাণেন সদ্ধিং ফরণাপীতিযেৰ হোতি। উপচারপ্পনাক্খণতো অঞ্ঞদাপি হি ফরণাপীতি হোতিযেৰ। তেনাহ <span class="bld">‘‘সকলসরীরং পূরযমানা উপ্পজ্জতী’’</span>তি।</p>
<p class="bodytext">পস্সদ্ধিআদীনি ছ যুগল়কানি অঞ্ঞমঞ্ঞাৰিযোগিনীতি পস্সদ্ধিযা উপ্পন্নায ইতরাপি উপ্পন্না এৰ হোন্তীতি কিচ্চদস্সনমুখেন তা সব্বাপি দস্সেন্তো <span class="bld">‘‘কাযচিত্তানং নেৰ দরথো, ন গারৰ’’</span>ন্তিআদিমাহ। তত্থ কাযগ্গহণেন রূপকাযস্সপি গহণং ৰেদিতব্বং, ন ৰেদনাদিক্খন্ধত্তযস্সেৰ। কাযপ্পস্সদ্ধিআদযো হি রূপকাযস্সাপি দরথাদিনিম্মদ্দিকাতি। <span class="bld">কাযচিত্তানি পস্সদ্ধানি…পে॰… উজুকানিযেৰ হোন্তি</span> তেসং অপস্সদ্ধাদিভাৰস্স হেতুভূতানং উদ্ধচ্চাদিথিনমিদ্ধাদিদিট্ঠিমানাদিসেসনীৰরণাদিঅস্সদ্ধিযাদিমাযাসাথেয্যাদিসংকিলেসধম্মানং ৰিধমনৰসেন তদা ৰিপস্সনাচিত্তুপ্পাদস্স পৰত্তনতো। <span class="bld">তস্মিং সমযে</span>তি তস্মিং উদযব্বযঞাণুপ্পত্তিসমযে। মনুস্সানং অযন্তি মানুসী, মনুস্সযোগ্গা কামসুখরতি, তাদিসেহি মনুস্সৰিসেসেহি অনুভৰিতব্বতানতিৰত্তনতো দিব্বা রতিপি সঙ্গহিতা, মানুসীসদিসতায কামসুখভাৰেন দিব্বা রতিপি ৰা, তস্সা অতিক্কন্ততায ন মানুসীতি <span class="bld">অমানুসী</span>।</p>
<p class="bodytext"><span class="bld">সুঞ্ঞাগার</span>ন্তি <a name="M2.0431"></a> যং কিঞ্চি ৰিৰিত্তং সেনাসনং, ৰিপস্সনং এৰ ৰা। সাপি হি নিচ্চভাৰাদিসুঞ্ঞতায, যোগিনো সুখসন্নিস্সযতায চ ‘‘সুঞ্ঞাগার’’ন্তি ৰত্তব্বতং লভতি। চিত্তস্স অনুপস্সনকরানং কিলেসানং ৰিগমেন <span class="bld">সন্তচিত্তস্স</span>। সংসারে ভযস্স ইক্খনেন <span class="bld">ভিক্খুনো। সম্মা</span> ঞাযেন রূপারূপধম্মানং উদযব্বযানুপস্সনাদিৰসেন <span class="bld">ৰিপস্সতো</span>। সম্মসতো অনারদ্ধৰিপস্সনানং মনুস্সানং অৰিসযতায <span class="bld">অমানুসী</span>। ৰিপস্সনাপীতিসুখসঞ্ঞিতা <span class="bld">রতি হোতী</span>তি অযমেত্থ গাথায সঙ্খেপত্থো। দুতিযগাথা পন উদযব্বযঞাণমেৰ সন্ধায ৰুত্তা। তত্থ <span class="bld">যতো যতো</span>তি রূপতো ৰা অরূপতো ৰা।</p>
<p class="bodytext"><span class="bld">ৰিপস্সনাসুখ</span>ন্তি <a name="V2.0405"></a> ৰিপস্সনাচিত্তসম্পযুত্তং চেতসিকসুখং। যস্মা তংসমুট্ঠিতেহি অতিপণীতরূপেহি সব্বো কাযো পরিফুটো, পরিব্রূহিতো চ হোতি। তস্মা ৰুত্তং <span class="bld">‘‘সকলসরীরং অভিসন্দযমান’’</span>ন্তি।</p>
<p class="bodytext"><span class="bld">অধিমোক্খোতি সদ্ধা,</span> ন যেৰাপনকাধিমোক্খোতি অধিপ্পাযো। সা চেত্থ ন কম্মফলং, রতনত্তযং ৰা সদ্দহনৰসেন পৰত্তা, অথ খো কিলেসকালুস্সিযাপগমেন সম্পযুত্তানং অতিৰিয পসন্নভাৰহেতুভূতা। তেনাহ <span class="bld">‘‘ৰিপস্সনাসম্পযুত্তা…পে॰… সদ্ধা উপ্পজ্জতী’’</span>তি।</p>
<p class="bodytext">পুরিমুপ্পন্নভাৰনাবলসংসিদ্ধং সমপ্পৰত্তং ৰীরিযং সম্পযুত্তধম্মানং সংকিলেসপক্খতো কোসজ্জতো পগ্গণ্হনতো <span class="bld">পগ্গহো</span>। তেনাহ <span class="bld">‘‘পগ্গহোতি ৰীরিয’’</span>ন্তিআদি।</p>
<p class="bodytext"><span class="bld">সুপট্ঠিতা</span>তি সভাৰসল্লক্খণেন আরম্মণে সুট্ঠু উপট্ঠিতা। <span class="bld">সুপতিট্ঠিতা</span>তি পটিপক্খৰিগমেন তেন অচলনীযতায সুট্ঠু পতিট্ঠিতা। ততো এৰ নিখাতা ৰিয <span class="bld">অচলা</span>। অচলভাৰেনেৰ <span class="bld">পব্বতরাজসদিসা</span>তি তীহিপি পদেহি সুপতিট্ঠিতমেৰ দস্সেতি। <span class="bld">সো</span>তি যোগাৰচরো। <span class="bld">যং যং ঠান</span>ন্তি যং যং অত্তনো উপতিট্ঠানট্ঠানং রূপং ৰা অরূপং ৰা। <span class="bld">ওক্খন্দিত্বা</span>তি অনুপৰিসিত্বা। <span class="bld">পক্খিন্দিত্বা</span>তি তস্সেৰ ৰেৰচনং। দিব্বচক্খুনো পরিভণ্ডভূতস্স যথাকম্মূপগঞাণস্স উপট্ঠহন্তে পরলোকসঞ্ঞিতে সত্তে সন্ধাযাহ <span class="bld">‘‘দিব্বচক্খুনো পরলোকো ৰিযা’’</span>তি ন দিব্বচক্খুনো পরলোকৰিসযত্তা। ৰণ্ণাযতনৰিসযঞ্হি তন্তি। <span class="bld">অস্স</span> সতি <span class="bld">উপট্ঠাতি</span> খাযতি, উপতিট্ঠতীতি ৰা অত্থো। যদগ্গেন হি সতি আরম্মণং ওক্খন্দিত্বা <a name="M2.0432"></a> উপতিট্ঠতি, তদগ্গেন আরম্মণম্পিস্স ওক্খন্দিত্বা উপতিট্ঠতীতি ৰুচ্চতি।</p>
<p class="bodytext">ৰিচিনিতৰিসযত্তা সঙ্খারানং ৰিচিননে মজ্ঝত্তভাৰেন ঠিতা <span class="bld">ৰিপস্সনুপেক্খা</span>। সা পন অত্থতো তথাপৰত্তা তত্রমজ্ঝত্তুপেক্খাৰ। মনোদ্বারাৰজ্জনচিত্তসম্পযুত্তা চেতনা আৰজ্জনে অজ্ঝুপেক্খনৰসেন পৰত্তিযা <span class="bld">‘‘আৰজ্জনুপেক্খা’’</span>তি ৰুত্তা। উদযব্বযানং সুট্ঠুতরং উপট্ঠানতো তদনুপস্সনাযং মজ্ঝত্তভূতা ইধ <span class="bld">ৰিপস্সনুপেক্খা</span> নাম। তে পন উদযব্বযা সব্বসঙ্খারানন্তি আহ <span class="bld">‘‘সব্বসঙ্খারেসু মজ্ঝত্তভূতা’’</span>তি। আৰজ্জনায ইন্দৰজিরতত্তনারাচসদিসতা, সূরতিক্খভাৰো চ সব্বঞ্ঞুতঞ্ঞাণপুরেচরা ৰিয তদনুচরঞাণস্স তথাভাৰেন দট্ঠব্বা।</p>
<p class="bodytext"><span class="bld">ৰিপস্সনানিকন্তী</span>তি <a name="V2.0406"></a> ৰিপস্সনায নিকামনা অপেক্খা। ওভাসাদযো ৰিপস্সনায ৰিজম্ভনভূতা তস্সা অলঙ্কারো ৰিয হোন্তীতি আহ <span class="bld">‘‘ওভাসাদিপটিমণ্ডিতাযা’’</span>তি। <span class="bld">আলয</span>ন্তি অপেক্খং। <span class="bld">সুখুমা, সন্তাকারা</span>তি সুখুমাকারা, সন্তাকারা চ, সা চস্সা সুখুমসন্তাকারতা ভাৰনায সাতিসযপ্পৰত্তিযা, যতো কিলেসভাৰোপিস্সা দুৰিঞ্ঞেয্যো হোতি। তেনাহ <span class="bld">‘‘যা নিকন্তি কিলেসোতি…পে॰… হোতী’’</span>তি।</p>
<p class="bodytext"><span class="bld">এতেসুপী</span>তি যথাদস্সিতেসু ঞাণাদীসুপি। <span class="bld">‘‘অঞ্ঞতরস্মিং উপ্পন্নে’’</span>তি ইদং উপ্পন্নে অঞ্ঞতরস্মিং ‘‘মগ্গপ্পত্তোম্হী’’তিআদিগ্গহণদস্সনত্থং ৰুত্তং, ন অঞ্ঞতরঞ্ঞতরস্সেৰ উপ্পজ্জনতো। ন ৰাপি হি উপক্কিলেসা একক্খণেপি উপ্পজ্জন্তি, পচ্চৰেক্খণা পন ৰিসুং ৰিসুং হোতি। <span class="bld">‘‘ন ৰত মে ইতো পুব্বে এৰরূপা নিকন্তি উপ্পন্নপুব্বা’’</span>তি ইদং ধম্মসভাৰদস্সনৰসেন ৰুত্তং, ন পন তদা যোগিনো তথাচিত্তপ্পৰত্তিৰসেন। ন হি সো তদা তং ‘‘নিকন্তী’’তি জানাতি, তথা সতি তব্বিসযস্স ‘‘মগ্গপ্পত্তোম্হী’’তিআদিগ্গহণস্স অসম্ভৰো এৰ। তস্মা এৰমস্স সিযা ‘‘ন ৰত মে এৰরূপা ভাৰনাভিরতি উপ্পন্নপুব্বা, অদ্ধা মগ্গপ্পত্তোম্হী’’তি।</p>
<p class="bodytext"><a name="para735"></a><span class="paranum">৭৩৫</span>. <span class="bld">উপক্কিলেসৰত্থুতাযা</span>তি নিপ্পরিযাযতো দিট্ঠিমানতণ্হা ইধ উপক্কিলেসা তেসং ৰত্থুতায উপ্পত্তিট্ঠানতায। ন সভাৰতোতি আহ <span class="bld">‘‘ন অকুসলত্তা’’</span>তি। যথা পন ওভাসাদযো, এৰং নিকন্তিপি দিট্ঠিগাহাদীনং <a name="M2.0433"></a> ঠানং হোতীতি ৰুত্তং <span class="bld">‘‘উপক্কিলেসৰত্থু চা’’</span>তি। <span class="bld">ৰত্থুৰসেনেৰা</span>তি গাহে অনামসিত্বা গাহানং ৰত্থুতাৰসেনেৰ। অত্তৰাদী হি ‘‘অহংবুদ্ধিনিবন্ধনো’’তি পরিকপ্পিতো অত্তা ওভাসস্স সামিভূতো ‘‘মমা’’তি সামিৰচনস্স ৰিসযভাৰেন গহিতোতি আহ <span class="bld">‘‘মম ওভাসো উপ্পন্নোতি গণ্হতো হি দিট্ঠিগাহো’’</span>তি। ওভাসস্স মনাপগ্গহণমুখেন তেন অত্তানং সেয্যাদিতো দহতীতি ৰুত্তং <span class="bld">‘‘মনাপো ৰত ওভাসো উপ্পন্নোতি গণ্হতো মানগাহো’’</span>তি। <span class="bld">অস্সাদযতো</span>তি সম্পিযাযতো। <span class="bld">তেস</span>ন্তি দিট্ঠিগাহাদিসঞ্ঞিতানং উপক্কিলেসানং ৰসেন। <span class="bld">ওভাসাদীসূ</span>তি ওভাসাদিনিমিত্তং। কম্পনং যথারদ্ধৰিপস্সনায অট্ঠত্বা ৰিক্খেপাপত্তি, সা চ ওভাসাদীসু তণ্হাদিগাহোতি দস্সেন্তো <span class="bld">‘‘ওভাসাদীসু কম্পতি…পে॰… সমনুপস্সতী’’</span>তি আহ।</p>
<p class="bodytext">ওভাসনিমিত্তং চিত্তং ৰিকম্পতীতি সম্বন্ধো। ওভাসে ৰা ৰিসযভূতে উপক্কিলেসেহি চিত্তং <a name="V2.0407"></a> ৰিকম্পতীতি যোজনা। তেনাহ <span class="bld">‘‘যেহি চিত্তং পৰেধতী’’</span>তি। সেসেসুপি এসেৰ নযো। <span class="bld">উপট্ঠানে</span>তি সতিযং। <span class="bld">উপেক্খায চা</span>তি ৰিপস্সনুপেক্খায চ।</p>
<p class="subhead">মগ্গামগ্গৰৰত্থানকথাৰণ্ণনা</p>
<p class="bodytext"><a name="para736"></a><span class="paranum">৭৩৬</span>. <span class="bld">কুসলো পনা</span>তিআদীসু কম্মট্ঠানকোসল্লযোগেন <span class="bld">কুসলো</span>। পরিপক্কঞাণতায <span class="bld">পণ্ডিতো</span>। আগমব্যত্তিযা <span class="bld">ব্যত্তো</span>। উপক্কিলেসতব্বিসোধনেসু আদীনৰানিসংসাৰবোধযোগতো <span class="bld">বুদ্ধিসম্পন্নো। অযং খো সো</span>তি যো সো আচরিযেন কম্মট্ঠানদানকালে উদযব্বযঞাণুপ্পত্তিসমযে উপ্পজ্জতীতি ৰুত্তো, অযং খো সো ওভাসো উপ্পন্নোতি উপক্কিলেসৰত্থুভাৰৰৰত্থানং দস্সেত্বা ইদানিস্স ৰিপস্সনায ৰিসযভাৰূপনযনৰিধিং দস্সেন্তো <span class="bld">‘‘সো খো পনা’’</span>তিআদিমাহ। তত্থ পঠমনযে অনিচ্চলক্খণৰিভাৰনমেৰ দস্সিতং, তস্মিং সিদ্ধে ইতরম্পি লক্খণদ্বযং সিদ্ধমেৰ হোতি। দুতিযনযে পন ওভাসাদিকে নিস্সায উপ্পজ্জনকদিট্ঠিগাহাদীনং উগ্ঘাটনসমুগ্ঘাটনপরিযাদানৰসেন মনসিকারৰিধিং দস্সেতুং <span class="bld">‘‘সচে ওভাসো অত্তা ভৰেয্যা’’</span>তিআদি ৰুত্তং। অরূপসত্তকে ‘‘সচে সঙ্খারা অত্তা ভৰেয্যু’’ন্তিআদি <a name="M2.0434"></a> (ৰিসুদ্ধি॰ ২.৭২১) সব্বসঙ্খারসঙ্গণ্হনৰসেন সামঞ্ঞতো ৰুত্তং, ইধ ওভাসাদিৰসেন সঙ্খারে ৰিভজ্জ ৰুত্তং। সেসো মনসিকারৰিধি তত্থ ৰুত্তনযোৰাতি আহ <span class="bld">‘‘সব্বং অরূপসত্তকে ৰুত্তনযেন ৰিত্থারেতব্ব’’</span>ন্তি।</p>
<p class="bodytext">ওভাসং ‘‘নেতং মমা’’তি সমনুপস্সন্তো তণ্হাগাহতো চিত্তং ৰিসোধেতি, ‘‘নেসোহমস্মী’’তি সমনুপস্সন্তো মানগাহতো, ‘‘ন মেসো অত্তা’’তি সমনুপস্সন্তো দিট্ঠিগাহতো। তেনাহ <span class="bld">‘‘ওভাসং নেতং মমা’’</span>তিআদি। এস নযো ঞাণাদীসুপি।</p>
<p class="bodytext"><span class="bld">ইমানি দস ঠানানী</span>তি ইমানি যথাৰুত্তানি ওভাসাদীনি দস উপক্কিলেসকারণানি। <span class="bld">পঞ্ঞা যস্স পরিচ্চিতা</span>তি যস্স যোগিনো পঞ্ঞা ওভাসাদীসু অনিচ্চতাদিগ্গহণৰসেন পরিচিতৰতী পরিগ্গহেত্বা উপপরিক্খিত্বা ঠিতা। ধম্মুদ্ধচ্চস্স সমগ্গভাৰজাননেন <span class="bld">ধম্মুদ্ধচ্চকুসলো হোতি</span>।</p>
<p class="bodytext"><span class="bld">ৰীথিপটিপন্ন</span>ন্তি উদযব্বযানুপস্সনাৰসেন ৰিপস্সনাৰীথিপটিপন্নং।</p>
<p class="bodytext"><span class="bld">দিট্ঠিৰিসুদ্ধিয</span>ন্তি <a name="V2.0408"></a> দিট্ঠিৰিসুদ্ধিযং অধিগতাযং, দিট্ঠিৰিসুদ্ধিঞাণেন ৰা দিট্ঠিযা ৰিসোধনে দুক্খসচ্চস্স ৰৰত্থানং কতং হোতি দুক্খসচ্চপরিযাপন্নস্স নামরূপস্স ৰৰত্থানতো। নামরূপস্স পচ্চযা নামরূপসমুদযপক্খিযাতি আহ <span class="bld">‘‘কঙ্খা…পে॰… সমুদযসচ্চস্স ৰৰত্থানং কত’’</span>ন্তি। অভিধম্মনযেন হি সব্বকিলেসা, কম্মঞ্চ সমুদযসচ্চং। <span class="bld">ইমিস্স</span>ন্তি ইমাযং। <span class="bld">সম্মা</span>তি অৰিপরীতং। <span class="bld">মগ্গস্সা</span>তি অরিযমগ্গস্স উপাযভূতমগ্গস্স।</p>
<p class="centered">মগ্গামগ্গঞাণদস্সনৰিসুদ্ধিনিদ্দেসৰণ্ণনা নিট্ঠিতা।</p>
<p class="centered">ইতি ৰীসতিমপরিচ্ছেদৰণ্ণনা।</p></div>
<p class="chapter">২১. পটিপদাঞাণদস্সনৰিসুদ্ধিনিদ্দেসৰণ্ণনা</p>
<div class="chaptxt">
<p class="subhead">উপক্কিলেসৰিমুত্তউদযব্বযঞাণকথাৰণ্ণনা</p>
<p class="bodytext"><a name="para737"></a><span class="paranum">৭৩৭</span>. ৰিপস্সনাচারস্স <a name="M2.0435"></a> <a name="V2.0409"></a> মত্থকপ্পত্তিযা সঙ্খারুপেক্খাঞাণং <span class="bld">সিখাপ্পত্তা ৰিপস্সনা</span>। সিখাপ্পত্তি পনস্স উদযব্বযঞাণাদীনং অত্তট্ঠমানংৰসেন জাতাতি আহ <span class="bld">‘‘অট্ঠন্নং পন ঞাণানং ৰসেন সিখাপ্পত্তা ৰিপস্সনা’’</span>তি। ওল়ারিকোল়ারিকস্স সচ্চপটিচ্ছাদকমোহতমস্স ৰিগমনেন সচ্চপ্পটিৰেধানুকূলত্তা <span class="bld">‘‘সচ্চানুলোমিকঞাণ’’</span>ন্তি অনুলোমঞাণমাহ। তানি পন ঞাণানি সরূপতো দস্সেতুং <span class="bld">‘‘অট্ঠন্নন্তি চা’’</span>তিআদি আরদ্ধং। তত্থ উদযব্বযদস্সনেন সঙ্খারানং অনিচ্চলক্খণং, তদনুসারেন ইতরলক্খণানি চ ৰিভাৰেন্তীযেৰ উদযব্বযানুপস্সনা পৰত্ততীতি কত্বা <span class="bld">‘‘ৰীথিপটিপন্নৰিপস্সনাসঙ্খাতং উদযব্বযানুপস্সনাঞাণ’’</span>ন্তি ৰুত্তন্তি কেচি। তযিদং তস্স সব্বসো তীরণপরিঞ্ঞাভাৰমেৰ মঞ্ঞমানেহি ৰুত্তং। কিঞ্চাপি হি উদযব্বযঞাণং তীরণপরিঞ্ঞন্তোগধমেৰ, উদযব্বযাদীনং পন জাননট্ঠেন, পচ্চক্খতো দস্সনট্ঠেন চ ঞাণদস্সনানি, উদযব্বযঞাণাদীনি। তানিযেৰ পটিপক্খতো ৰিসুদ্ধত্তা ঞাণদস্সনৰিসুদ্ধি, সা এৰ অরিযমগ্গো পটিপজ্জতি এতাযাতি পটিপদা চাতি <span class="bld">পটিপদাঞাণদস্সনৰিসুদ্ধী</span>তি ৰুত্তং। তং পন উপ্পন্নমত্তং অপ্পগুণং সন্ধায ৰুত্তং। পগুণঞ্হি নিচ্চসঞ্ঞাদিপহানসিদ্ধিযা পহানপরিঞ্ঞায অধিট্ঠানভূতং। যতো তদৰিগমেন অট্ঠারসসু মহাৰিপস্সনাসু একচ্চা অধিগতা এৰ হোন্তি। ন হি উদযব্বযানং পচ্চক্খতো পটিৰেধেন ৰিনা সামঞ্ঞাকারানং তীরণমত্তেন সাতিসযং পটিপক্খপহানং সম্ভৰতি। অসতি চ পটিপক্খপহানে কুতো ঞাণাদীনং ৰজিরমিৰ অৰিহতৰেগতা, তিখিণৰিসদাদিতা ৰা। তস্মা পগুণভাৰপ্পত্তং উদযব্বযঞাণং পহানপরিঞ্ঞাপক্খিযমেৰ দট্ঠব্বং। সব্বসঙ্খারানং ভঙ্গস্সেৰ অনুপস্সনা ভঙ্গানুপস্সনা, তদেৰ ঞাণং <span class="bld">ভঙ্গানুপস্সনাঞাণং</span>। যথাভূতদস্সাৰী ভাযতি এতস্মাতি ভযং, তেভূমকধম্মা, তেসু ভযতো উপট্ঠিতেসু ভাযিতব্বাকারগাহিঞাণং <span class="bld">ভযতুপট্ঠানঞাণং</span>। মুঞ্চিতুং ইচ্ছতীতি মুঞ্চিতুকম্যং, চিত্তং, পুগ্গলো ৰা, তস্স ভাৰো মুঞ্চিতুকম্যতা <a name="V2.0410"></a>, তদেৰ ঞাণং <span class="bld">মুঞ্চিতুকম্যতাঞাণং</span>। পুন <a name="M2.0436"></a> পটিসঙ্খানাকারেন পৰত্তং ঞাণং <span class="bld">পটিসঙ্খানুপস্সনাঞাণং</span>। নিরপেক্খতায সঙ্খারানং উপেক্খনৰসেন পৰত্তঞাণং <span class="bld">সঙ্খারুপেক্খাঞাণং। তস্মা</span>তি যস্মা উপক্কিলেসৰিমুত্তং উদযব্বযঞাণাদিনৰৰিধঞাণং পটিপদাঞাণদস্সনৰিসুদ্ধি, তস্মা।</p>
<p class="bodytext"><a name="para738"></a><span class="paranum">৭৩৮</span>. <span class="bld">‘‘উপক্কিলেসৰিমুত্ত’’</span>ন্তি ৰিসেসনেন ৰিভাৰিতমত্থং অনৰবুজ্ঝন্তো চোদকো <span class="bld">‘‘পুন উদযব্বযঞাণে যোগো কিমত্থিযো’’</span>তি পুচ্ছতি। তত্থ <span class="bld">কিমত্থিযো</span>তি কিং পযোজনো নিরত্থকো, পগেৰ নিব্বত্তিতত্তা পক্কস্স পচনং ৰিযাতি অধিপ্পাযো। অথ ৰা লক্খণসল্লক্খণাদিহেতুপটিপাটিগ্গহণৰসেন তমত্থং ঞাপেতুকামো আচরিযোৰ কথেতুকম্যতাৰসেন <span class="bld">‘‘কিমত্থিযো’’</span>তি পুচ্ছতি। <span class="bld">লক্খণসল্লক্খণত্থো</span>তি অনিচ্চাদিলক্খণানং সম্মদেৰ উপধারণত্থো। তত্থ কারণং দস্সেন্তো <span class="bld">‘‘উদযব্বযঞাণং হী’’</span>তিআদিমাহ। ননু চ উদযব্বযঞাণং নাম সঙ্খারানং উদযব্বযমেৰ পস্সতি, ন অনিচ্চাদিলক্খণত্তযং, তেন কথং অনিচ্চতাদিলক্খণত্তযসল্লক্খণং হোতীতি? ন খো পনেতং এৰং দট্ঠব্বং ‘‘উদযব্বযঞাণং লক্খণত্তযৰিসযং হোতী’’তি। উদযব্বযে পন পটিৰিদ্ধে অনিচ্চলক্খণং পাকটং হুত্বা উপট্ঠাতি। ততো ‘‘যদনিচ্চং, তং দুক্খং। যং দুক্খং, তদনত্তা’’তি (সং॰ নি॰ ৩.১৫; ৪৫, ৭৭; ৪.১, ৪; পটি॰ ম॰ ২.১০) ইতরলক্খণম্পি। অথ ৰা উদযব্বযগ্গহণেন হুত্বা অভাৰাকারো, অভিণ্হসম্পটিপীল়নাকারো, অৰসৰত্তনাকারো চ ৰিভূততরো হোতীতি কারণভাৰেন উদযব্বযঞাণে যোগস্স লক্খণত্তযসল্লক্খণত্থতা ৰেদিতব্বা, ন সম্মুখেনেৰ। <span class="bld">হেট্ঠা</span>তি মগ্গামগ্গঞাণদস্সনৰিসুদ্ধিতো হেট্ঠা। তঞ্হি ওভাসাদিউপ্পত্তিহেতুতায তিক্খং ৰিসদং হুত্বা পৰত্তম্পি দিট্ঠিআদীহি উপক্কিলিট্ঠত্তা কুণ্ঠং অৰিসদমেৰ জাতং। তেনাহ <span class="bld">‘‘দসহি…পে॰… নাসক্খী’’</span>তি।</p>
<p class="bodytext"><a name="para739"></a><span class="paranum">৭৩৯</span>. <span class="bld">অমনসিকারা</span>তি হেতুম্হি নিস্সক্কৰচনং। <span class="bld">‘‘কিস্স অমনসিকারা’’</span>তি হি ইদং ‘‘কেন পটিচ্ছন্নত্তা’’তি পুচ্ছিতস্স পটিচ্ছাদকস্স হেতুপুচ্ছা। সন্ততিযা হিস্স পটিচ্ছন্নত্তা অনিচ্চলক্খণং ন উপট্ঠাতি, সা চ সন্ততি উদযব্বযামনসিকারেন পটিচ্ছাদিকা জাতা। ইরিযাপথেহি পটিচ্ছন্নত্তা দুক্খলক্খণং ন উপট্ঠাতি, তে চ ইরিযাপথা অভিণ্হসম্পটিপীল়নামনসিকারেন পটিচ্ছাদকা জাতা। ঘনেন পটিচ্ছন্নত্তা অনত্তলক্খণং <a name="M2.0437"></a> ন উপট্ঠাতি, তে চ ঘনা নানাধাতুৰিনিব্ভোগামনসিকারেন পটিচ্ছাদকা জাতাতি। উদযব্বযং পস্সতো <a name="V2.0411"></a> ন উদযাৰত্থা ৰযাৰত্থং পাপুণাতি, ৰযাৰত্থা ৰা উদযাৰত্থং। অঞ্ঞোৰ উদযক্খণো, অঞ্ঞোৰ ৰযক্খণোতি একোপি ধম্মো খণৰসেন ভেদতো উপট্ঠাতি, পগেৰ অতীতাদিকোতি আহ <span class="bld">‘‘উদযব্বযং পন…পে॰… উপট্ঠাতী’’</span>তি। তত্থ <span class="bld">সন্ততিযা ৰিকোপিতাযা</span>তি পুব্বাপরিযেন পৰত্তমানানং ধম্মানং অঞ্ঞোঞ্ঞভাৰসল্লক্খণেন সন্ততিযা উগ্ঘাটিতায। ন হি সম্মদেৰ উদযব্বযং সল্লক্খেন্তস্স ধম্মা সম্বন্ধভাৰেন উপট্ঠহন্তি, অথ খো অযোসলাকা ৰিয অসম্বন্ধভাৰেনাতি সুট্ঠুতরং অনিচ্চলক্খণং পাকটং হোতি।</p>
<p class="bodytext"><span class="bld">অভিণ্হসম্পটিপীল়নং মনসি কত্বা</span>তি যথাপরিগ্গহিতউদযব্বযৰসেন সঙ্খারানং নিরন্তরং পটিপীল়িযমানতং ৰিবাধিযমানতং মনসি করিত্বা। <span class="bld">ইরিযাপথে উগ্ঘাটিতে</span>তি ইরিযাপথে লব্ভমানদুক্খপটিচ্ছাদকভাৰে উগ্ঘাটিতে। একস্মিঞ্হি ইরিযাপথে উপ্পন্নস্স দুক্খস্স ৰিনোদকং ইরিযাপথন্তরং তস্স পটিচ্ছাদকং ৰিয হোতি, এৰং সেসাপীতি ইরিযাপথানং তংতংদুক্খপটিচ্ছাদকভাৰে যাথাৰতো ঞাতে তেসং দুক্খপটিচ্ছাদকভাৰো উগ্ঘাটিতো নাম হোতি সঙ্খারানং নিরন্তরং দুক্খাভিতুন্নতায পাকটভাৰতো। তেনাহ <span class="bld">‘‘দুক্খলক্খণং যাথাৰসরসতো উপট্ঠাতী’’</span>তি। <span class="bld">নানাধাতুযো</span>তি নানাৰিধা পথৰীআদিধাতুযো নানাৰিধে সভাৰধম্মে। <span class="bld">ৰিনিব্ভুজিত্বা</span>তি ‘‘অঞ্ঞা পথৰীধাতু, অঞ্ঞা আপোধাতূ’’তিআদিনা, ‘‘অঞ্ঞো ফস্সো, অঞ্ঞা ৰেদনা’’তিআদিনা চ ৰিসুং ৰিসুং কত্বা। <span class="bld">ঘনৰিনিব্ভোগে কতে</span>তি সমূহঘনে, কিচ্চারম্মণঘনে চ পভেদিতে। যা হেসা অঞ্ঞমঞ্ঞূপত্থদ্ধেসু সমুদিতেসু রূপারূপধম্মেসু একত্তাভিনিৰেসৰসেন অপরিমদ্দিতসঙ্খারেহি গয্হমানা <span class="bld">সমূহঘনতা,</span> তথা তেসং তেসং ধম্মানং কিচ্চভেদস্স সতিপি পটিনিযতভাৰে একতো গয্হমানা <span class="bld">কিচ্চঘনতা,</span> তথা সারম্মণধম্মানং সতিপি আরম্মণকরণভেদে একতো গয্হমানা <span class="bld">আরম্মণঘনতা</span> চ, তা ধাতূসু ঞাণেন ৰিনিব্ভুজিত্বা দিস্সমানা হত্থেন পরিমজ্জিযমানো ফেণপিণ্ডো ৰিয ৰিলযং গচ্ছন্তি, ‘‘যথাপচ্চযং পৰত্তমানা সুঞ্ঞা এতে ধম্মা ধম্মমত্তা’’তি অনত্তলক্খণং পাকটতরং হোতি। তেন ৰুত্তং <span class="bld">‘‘নানাধাতুযো…পে॰… উপট্ঠাতী’’</span>তি।</p>
<p class="bodytext"><a name="para740"></a><span class="paranum">৭৪০</span>. ধুৰভাৰপটিক্খেপতো <a name="M2.0438"></a> ন নিচ্চন্তি <span class="bld">অনিচ্চং,</span> খন্ধপঞ্চকং। যথাহ ‘‘রূপং খো, রাধ, অনিচ্চং, ৰেদনা… সঞ্ঞা… সঙ্খারা… ৰিঞ্ঞাণং অনিচ্চ’’ন্তি (সং॰ নি॰ ৩.১৭২)। তত্থ কারণং ৰদন্তো <span class="bld">‘‘উপ্পাদৰযঞ্ঞথত্তভাৰা’’</span>তি আহ। <span class="bld">উপ্পাদো</span> নিব্বত্তিলক্খণং, <span class="bld">ৰযো</span> ৰিপরিণামলক্খণং, <span class="bld">অঞ্ঞথত্তং</span> জরা, তেসং সব্ভাৰতোতি অত্থো। <span class="bld">হুত্বা অভাৰতো</span>তি <a name="V2.0412"></a> উপ্পজ্জিত্বা ৰিনস্সনতো। এত্থ চ পুরিমেন জাতিজরামরণসব্ভাৰতো <span class="bld">অনিচ্চ</span>ন্তি দস্সেতি, দুতিযেন পাকভাৰৰিদ্ধংসাভাৰতো। যস্স ভাৰেন খন্ধপঞ্চকং ‘‘অনিচ্চ’’ন্তি ৰুচ্চতি, তং অনিচ্চলক্খণন্তি দস্সেতুং <span class="bld">‘‘উপ্পাদৰযঞ্ঞথত্ত’’</span>ন্তিআদি ৰুত্তং। তেন হি তং ‘‘অনিচ্চ’’ন্তি লক্খীযতি। <span class="bld">আকারৰিকারো</span>তি আকারৰিকতি। অভাৰাকারো হি ৰিকতিরূপেন লব্ভতি, ৰিরূপত্তা ন উপ্পাদাকারো। <span class="bld">আকারৰিকারো</span>তি ৰা আকারৰিসেসো। হুত্বা অভাৰো হি পাকভাৰতো ভিন্নো ৰিদ্ধংসাভাৰত্তা তত্থ চ অনিচ্চলক্খণং নিরুল়্হং। অনিচ্চাকারো হি দুক্খানত্তাকারেহি ৰিয উপ্পাদাকারতো চ ৰিসিট্ঠো। তথা হি সদ্দস্স ৰিদ্ধংসাভাৰো সঙ্খতভাৰেনপি সাধীযতি।</p>
<p class="bodytext"><span class="bld">সঙ্খতভাৰো</span> চ অত্থতো উপ্পাদৰন্ততা। <span class="bld">উপ্পাদো</span> চ পাকভাৰসাধিতা ধরমানাৰত্থা। ইমিনা নযেন দুক্খানত্তালক্খণানি ৰেদিতব্বানি। অপিচ যথা নিচ্চপটিক্খেপতো অনিচ্চন্তি নিচ্চাকারপটিক্খেপতো যথাৰুত্তো অভাৰাকারসঙ্খাতো অনিচ্চাকারো <span class="bld">অনিচ্চলক্খণং,</span> এৰং সুখপটিক্খেপতো দুক্খন্তি সুখাকারপটিক্খেপতো অভিণ্হপটিপীল়নাকারসঙ্খাতো দুক্খাকারো <span class="bld">দুক্খলক্খণং,</span> তথা অত্তপটিক্খেপতো অনত্তাতি অত্তাকারপটিক্খেপতো অৰসৰত্তনাকারসঙ্খাতো অনত্তাকারো <span class="bld">অনত্তলক্খণ</span>ন্তি দট্ঠব্বং। তে যিমে তযোপি আকারা অসভাৰধম্মত্তা খন্ধপরিযাপন্না ন হোন্তি। খন্ধেহি ৰিনা অনুপলব্ভনীযতো খন্ধৰিনিমুত্তাপি ন হোন্তি। খন্ধে পন উপাদায ৰোহারৰসেন লব্ভমানা তদাদীনৰৰিভাৰনায ৰিসেসকারণভূতা তজ্জাপঞ্ঞত্তিৰিসেসাতি ৰেদিতব্বা।</p>
<p class="bodytext"><span class="bld">তযিদং সব্বম্পী</span>তি যথাৰুত্তলক্খণত্তযঞ্চেৰ লক্খিতব্বঞ্চ খন্ধপঞ্চকং। <span class="bld">‘‘উদযব্বযানুপস্সনাঞাণেন যাথাৰসরসতো সল্লক্খেতী’’</span>তি ইদং তদত্থে তব্বোহারৰসেন ৰুত্তং। উদযব্বযঞাণত্থঞ্হি লক্খণারম্মণিকৰিপস্সনা ‘‘উদযব্বযঞাণ’’ন্তি কথিতা। ন হি উদযব্বযঞাণং দুক্খলক্খণাদিৰিসযং <a name="M2.0439"></a>। তব্বিসযত্তে ৰা উদযব্বযঞাণমেৰ ন সিযা, উদযব্বযঞাণং পন তিক্খং, ৰিসদঞ্চ কাতুকামেন লক্খণত্তযতীরণমেৰ কাতব্বং। পরিকম্মসদিসঞ্হেতং তস্স। এস নযো সেসঞাণেসুপীতি।</p>
<p class="centered">উপক্কিলেসৰিমুত্তউদযব্বযঞাণং নিট্ঠিতং।</p>
<p class="subhead">ভঙ্গানুপস্সনাঞাণকথাৰণ্ণনা</p>
<p class="bodytext"><a name="para741"></a><span class="paranum">৭৪১</span>. <span class="bld">ৰহতী</span>তি <a name="V2.0413"></a> পৰত্ততি। ঞাণস্স তিক্খভাৰো ভাৰনায পগুণভাৰেন। পগুণা চ ভাৰনা ৰিক্খেপাভাৰতো আরম্মণে অপ্পিতা ৰিয পৰত্ততীতি ঞাণস্স তিক্খভাৰেন সঙ্খারানং লহুউপট্ঠানতা দস্সিতা। <span class="bld">সঙ্খারেসু</span> পন উদযব্বযৰসেন <span class="bld">লহুং লহুং উপট্ঠহন্তেসু</span> উদযদস্সনঞ্চ ‘‘উপ্পাদৰতো ৰিনাসো’’তি যাৰদেৰ ৰযদস্সনত্থং তস্স নিব্বিদাৰহত্তাতি ৰযে এৰস্স আভোগসমন্নাহারো মনসিকারো পৰত্ততি, তেন উপ্পাদাদিং মুঞ্চিত্বা ৰযমেৰারব্ভ ঞাণং উপ্পজ্জতি। তেন ৰুত্তং <span class="bld">‘‘উপ্পাদং ৰা’’</span>তিআদি। তত্থ <span class="bld">উপ্পাদ</span>ন্তি নিব্বত্তিৰিকারং। <span class="bld">ঠিতি</span>ন্তি ঠিতিপ্পত্তং, জরন্তি অত্থো। <span class="bld">পৰত্ত</span>ন্তি উপাদিন্নকপ্পৰত্তং। <span class="bld">নিমিত্ত</span>ন্তি সঙ্খারনিমিত্তং। যং সঙ্খারানং সমুদযাদিঘনৰসেন, সকিচ্চপরিচ্ছেদতায চ সৰিগ্গহানং ৰিয উপট্ঠানং, তং সঙ্খারনিমিত্তং। কেচি পন <span class="bld">‘‘পৰত্তং</span> নাম সঙ্খারানং অৰিচ্ছেদেন পৰত্তনং উপ্পাদোৰ, <span class="bld">নিমিত্তং</span> নাম উপ্পন্নানং ৰিজ্জমানতা ঠানপরম্পরা, তস্মা উপ্পাদমেৰ গণ্হাতি চে, পৰত্তং গণ্হাতি নাম। ঠিতিংযেৰ গণ্হাতি চে, নিমিত্তং গণ্হাতি নামা’’তি ৰদন্তি, তং <span class="bld">‘‘উপ্পাদং ৰা’’</span>তিআদিৰচনেন ৰিরুজ্ঝতি। ন হি অসতি ভেদে ৰিকপ্পো যুত্তো। <span class="bld">ন সম্পাপুণাতি</span> অগ্গহণতো। কিং পন সম্পাপুণাতীতি আহ <span class="bld">‘‘খয…পে॰… সন্তিট্ঠতী’’</span>তি। তত্থ <span class="bld">নিরোধ</span>সদ্দো অনুপ্পাদেপি দিস্সতীতি ভেদসদ্দেন ৰিসেসিতং, <span class="bld">ভেদ</span>সদ্দো ৰিসেসৰাচকোপি হোতীতি ৰযসদ্দেন ৰিসেসিতং, সোপি অনিরোধৰাচকোপি অত্থীতি খযসদ্দেন ৰিসেসিতং, খযৰযভেদসঙ্খাতে খণিকনিরোধেতি অত্থো। <span class="bld">সতি সন্তিট্ঠতী</span>তি সতিসীসেন ঞাণমাহ। <span class="bld">এতস্মিং ঠানে</span>তি উপক্কিলেসৰিনিমুত্তস্স উদযব্বযঞাণস্স তিক্খভাৰাপত্তিযং ৰুত্তনযেন উদযম্পি মুঞ্চিত্বা ৰযস্সেৰ মনসিকারকালে।</p>
<p class="bodytext"><span class="bld">আরম্মণপটিসঙ্খা</span>তি রূপৰেদনাদিআরম্মণং খযৰযৰসেনেৰ পটিসঙ্খায। যকারলোপেন হি নিদ্দেসো ‘‘সযং অভিঞ্ঞা’’তিআদীসু (দী॰ নি॰ ১.২৮, ৪০৫) ৰিয। যথাৰুত্তস্স <a name="M2.0440"></a> ৰা আরম্মণস্স খযৰযভেদৰসেন পটিসঙ্খা <span class="bld">আরম্মণপটিসঙ্খা। ভঙ্গানুপস্সনে</span>তি যো তদারম্মণস্স চিত্তস্স ভঙ্গো, তস্স অনুপস্সনে। <span class="bld">পঞ্ঞা</span>তি পকারতো জাননা। যং পনেত্থ ৰত্তব্বং, তং ইদানেৰ সংৰণ্ণীযতি।</p>
<p class="bodytext"><a name="para742"></a><span class="paranum">৭৪২</span>. <span class="bld">যং কিঞ্চি আরম্মণ</span>ন্তি রূপং যাৰ জরামরণন্তি ৰিপস্সিতব্বভাৰেন গহিতং সব্বং সঙ্খারগতমাহ <a name="V2.0414"></a>। পটিসঙ্খানং নাম জাননং, তঞ্চ ভঙ্গানুপস্সনায অধিপ্পেতত্তা ভঙ্গতো দস্সনমেৰাতি আহ <span class="bld">‘‘জানিত্বা খযতো ৰযতো দিস্বাতি অত্থো’’</span>তি। তস্স ঞাণস্সাতি সম্বন্ধো।</p>
<p class="bodytext">রূপারম্মণমেৰ <span class="bld">রূপারম্মণতা</span> যথা ‘‘দেৰো এৰ দেৰতা’’তি ইমমত্থং দস্সেতুং <span class="bld">‘‘রূপারম্মণং চিত্ত’’</span>ন্তি ৰুত্তং। <span class="bld">রূপারম্মণতা</span>তি ৰা ভুম্মত্থে পচ্চত্তৰচনন্তি দস্সেন্তো <span class="bld">‘‘অথ ৰা রূপারম্মণভাৰে’’</span>তি আহ। <span class="bld">অপরেন চিত্তেন ভঙ্গং অনুপস্সতী</span>তি ৰিপস্সনাৰিসযং ভঙ্গানুপস্সনমাহ। এৰঞ্হি ভঙ্গানুপস্সনা পগুণা হোতি, আরম্মণঞ্চস্স ৰিভূততরং হুত্বা উপট্ঠাতি। <span class="bld">ঞাত</span>ন্তি আরম্মণমাহ অনুপস্সনাৰসেন ঞাতত্তা। <span class="bld">ঞাণ</span>ন্তি অনুপস্সনাঞাণং। <span class="bld">উভোপি ৰিপস্সতী</span>তি তদুভযম্পি খযতো ৰযতো ৰিপস্সতীতি। অযং হেত্থ সঙ্খেপত্থো – রূপস্স যাৰ জরামরণস্স খযতো ৰযতো দস্সনং আরম্মণপটিসঙ্খাতং, দস্সনকঞাণস্স খযতো ৰযতো দস্সনং আরম্মণপটিসঙ্খায ভঙ্গস্স অনুপস্সনন্তি উভযত্থ পঞ্ঞা। পুরিমং ৰা তদভাৰে অভাৰতো পচ্ছিমাযং পক্খিপিত্বা পচ্ছিমা এৰ পঞ্ঞা ৰিপস্সনে ঞাণন্তি।</p>
<p class="bodytext"><span class="bld">এত্থা</span>তি ‘‘তস্স চিত্তস্স…পে॰… ভঙ্গং অনুপস্সতী’’তি এত্থ। <span class="bld">অনেকেহি আকারেহী</span>তি অনিচ্চতো অনুপস্সনাদীহি অনেকেহি আকারেহি। <span class="bld">অনু</span>-সদ্দো ‘‘ভিয্যো’’তি এতস্মিং অত্থেতি আহ <span class="bld">‘‘পুনপ্পুনং পস্সতী’’</span>তি।</p>
<p class="bodytext">ইধ সঙ্খতধম্মো নাম জাতিজরামরণপকতিকো, তস্স জাতি আদিকোটি, জরা মজ্ঝিমকোটি, মরণং ওসানকোটি। তত্থ কিঞ্চাপি উপ্পাদাদিতিৰিধম্পি সঙ্খতলক্খণতায অনিচ্চলক্খণং, তথাপি জাতিজরাসু দিট্ঠাসু ন তথা অনিচ্চলক্খণং পাকটং হুত্বা উপট্ঠাতি যথা ৰযক্খণেতি আহ <span class="bld">‘‘ভঙ্গো নাম অনিচ্চতায পরমা কোটী’’</span>তি, উত্তমা কোটি <a name="M2.0441"></a> পরিযোসানকোটীতি অত্থো। যথা হি জরাধম্মং, মরণধম্মমেৰ চ জাযতীতি <span class="bld">জাতি</span> অনিচ্চতায আদি কোটি, তথা জাতিধম্মং, মরণধম্মমেৰ চ জীরতীতি <span class="bld">জরা</span> মজ্ঝিমা কোটি, জাতিধম্মং, জরাধম্মমেৰ চ ভিজ্জতীতি <span class="bld">ভঙ্গো</span> পরমা কোটীতি। <span class="bld">অনিচ্চতো অনুপস্সতী</span>তি ন কলাপতো সম্মসন্তো ৰিয ‘‘অনিচ্চং খযট্ঠেনা’’তি (পটি॰ ম॰ ১.৪৮) অনুমানৰসেন, নাপি আরদ্ধৰিপস্সকো ৰিয উদযগ্গহণপুব্বকৰযদস্সনৰসেন, অথ খো উদযব্বযঞাণানুভাৰেন পচ্চক্খতো উপট্ঠিতেসু উদযৰযেসু ৰুত্তনযেন উদযং মুঞ্চিত্বা ভঙ্গদস্সনৰসেনেৰ অনিচ্চতো অনুপস্সতি, এৰং অনুপস্সতো পনস্স নিচ্চগাহস্স লেসোপি নত্থীতি <a name="V2.0415"></a> আহ <span class="bld">‘‘নো নিচ্চতো’’</span>তি। তথা হেস নিচ্চসঞ্ঞং পজহতীতি ৰুচ্চতি। এত্থ চ ‘‘অনিচ্চতো এৰ অনুপস্সতী’’তি এৰ-কারো লুত্তনিদ্দিট্ঠোতি তেন নিৰত্তিতমত্থং দস্সেতুং <span class="bld">‘‘নো নিচ্চতো’’</span>তি ৰুত্তং। ন চেত্থ দুক্খতো অনুপস্সনাদিনিৰত্তনমাসঙ্কিতব্বং পটিযোগীনিৰত্তনপরত্তা, এৰ-কারস্স উপরি দেসনারুল়্হত্তা চ তাসং। <span class="bld">দুক্খতো অনুপস্সতী</span>তিআদীসুপি এসেৰ নযো।</p>
<p class="bodytext">অনিচ্চতো তাৰ অনুপস্সনা ভঙ্গানুপস্সকস্স যুত্তা ‘‘ভঙ্গো নাম অনিচ্চতায পরমা কোটী’’তি, দুক্খাদিতো পন কথন্তি আহ <span class="bld">‘‘অনিচ্চস্স দুক্খত্তা’’</span>তিআদি। এতেন যং অনিচ্চং, তং একন্ততো দুক্খং অনত্তা, ততো চ ন অভিনন্দনিযাদিরূপং। তস্মা উপরি নিব্বত্তেতব্বতো ঞাণপরিকম্মত্থঞ্চ ইতরাসম্পি ছন্নং অনুপস্সনানং ৰসেন অনুপস্সতীতি দস্সেতি। কেচি পনেত্থ <span class="bld">‘‘অনিচ্চতো অনুপস্সতি, নো নিচ্চতো</span>তিআদিনা ৰিসুং দস্সনকিচ্চং নত্থি, ভঙ্গদস্সনেনেৰ সব্বং দিট্ঠং হোতী’’তি ৰদন্তি, তং ভঙ্গানুপস্সনায মত্থকপ্পত্তিযং যুত্তং, ততো পন পুব্বভাগে অনেকাকারৰোকারা অনুপস্সনা ইচ্ছিতব্বাৰ। অঞ্ঞথা ‘‘অনিচ্চতো অনুপস্সতী’’তিআদিকা (পটি॰ ম॰ ১.৫১) পাল়ি, ‘‘অনেকেহি আকারেহি পুনপ্পুনং পস্সতী’’তি আগতা তস্সা অট্ঠকথা চ ৰিরোধিতা সিযা। <span class="bld">তদেৰ</span> অনিচ্চতো দিট্ঠমেৰ সব্বসঙ্খারগতং।</p>
<p class="bodytext"><span class="bld">ন তং অভিনন্দিতব্ব</span>ন্তি তং সঙ্খারগতং তণ্হাদিট্ঠাভিনন্দনৰসেন ‘‘এতং মম, এসো মে অত্তা’’তি ন অভিনন্দিতব্বং। <span class="bld">ন তত্থ রঞ্জিতব্ব</span>ন্তি তত্থ সঙ্খারগতে রঞ্জনৰসেন ন পৰত্তিতব্বং, কামরাগো, ভৰরাগো ৰা ন পৰত্তেতব্বোতি <a name="M2.0442"></a> অত্থো। <span class="bld">রাগং নিরোধেতী</span>তি রাগং ৰিক্খম্ভননিরোধং পাপেতি, ৰিক্খম্ভেতীতি অত্থো। তেনাহ <span class="bld">‘‘লোকিকেনেৰ তাৰ ঞাণেনা’’</span>তি। সতি চ ৰিক্খম্ভনে কথং সমুদযোতি আহ <span class="bld">‘‘নো সমুদেতি, সমুদযং ন করোতী’’</span>তি।</p>
<p class="bodytext"><span class="bld">এৰং ৰিরত্তো</span>তি এৰং ভঙ্গানুপস্সনানুসারেন ৰিরত্তো। যথা দিট্ঠং সম্পতি উপট্ঠিতং সঙ্খারগতং নিরোধেতি নিরোধং মনসি করোতি, অদিট্ঠম্পি অতীতানাগতং অন্বযঞাণৰসেন যথা ইদং এতরহি, এৰং ইতরেপীতি অনুমিনন্তো নিরোধেতি মনসিকতস্সাপি নিরোধং করোতি। <span class="bld">নো সমুদেতী</span>তি এত্থাপি এসেৰ নযো, নো সমুদযং মনসি করোতীতি অত্থো।</p>
<p class="bodytext"><span class="bld">এৰং পটিপন্নো</span>তি এৰং ৰুত্তপ্পকারেন অনিচ্চানুপস্সনাদিৰসেন পটিপন্নো। <span class="bld">সদ্ধিং খন্ধাভিসঙ্খারেহি</span> <a name="V2.0416"></a> <span class="bld">কিলেসানং পরিচ্চজনতো</span>তি খন্ধেহি, অভিসঙ্খারেহি চ সহ কিলেসানং পজহনতো। কিলেসে হি পজহন্তো তন্নিমিত্তককম্মং, ততো নিব্বত্তনকে খন্ধে চ পজহতি নাম। <span class="bld">সঙ্খতদোসদস্সনেনা</span>তি সঙ্খতধম্মেসু অনিচ্চদুক্খতাদিআদীনৰদস্সনেন। <span class="bld">তব্বিপরীতে</span>তি নিচ্চসুখাদিসভাৰে। <span class="bld">তন্নিন্নতাযা</span>তি তদধিমুত্ততায। <span class="bld">পটিনিস্সগ্গ</span>সদ্দো পরিচ্চাগত্থো, পক্খন্দনত্থো চাতি পটিনিস্সগ্গস্স দুৰিধতা ৰুত্তা। তত্থ <span class="bld">পক্খন্দনং</span> অধিমুচ্চনং। <span class="bld">যথাৰুত্তেনা</span>তি তদঙ্গাদিপ্পহানপ্পকারেন, তন্নিন্নপ্পকারেন চ। <span class="bld">নিব্বত্তনৰসেনা</span>তি উপ্পাদনৰসেন। নিব্বত্তেন্তো হি কিলেসে আদিযতীতি তে অনিব্বত্তেন্তো কিলেসে ন আদিযতি নাম। <span class="bld">অদোসদস্সিতাৰসেনা</span>তি দোসানং অদস্সাৰিভাৰেন। সঙ্খতারম্মণং আদিযতীতি যোজনা। অনাদীনৰদস্সিতায হি সঙ্খারে আদিযতীতি আদীনৰদস্সিতায তে ন আদিযতি ন গণ্হাতি।</p>
<p class="bodytext"><a name="para743"></a><span class="paranum">৭৪৩</span>. <span class="bld">অস্সা</span>তি যোগিনো। <span class="bld">তেহি ঞাণেহী</span>তি অনিচ্চানুপস্সনাদিঞাণেহি। <span class="bld">ত</span>ন্তি পহানং। <span class="bld">নিচ্চসঞ্ঞ</span>ন্তি নিচ্চগাহং, সঞ্ঞাসীসেন নিদ্দেসো। <span class="bld">সুখসঞ্ঞং অত্তসঞ্ঞ</span>ন্তি এত্থাপি এসেৰ নযো। <span class="bld">সপ্পীতিকং তণ্হ</span>ন্তি সউপ্পিলাৰিতং অভিপত্থনং।</p>
<p class="bodytext"><a name="para744"></a><span class="paranum">৭৪৪</span>. <span class="bld">‘‘ৰত্থুসঙ্কমনা’’</span>তি এত্থ ৰিপস্সনায পৰত্তিট্ঠানভাৰতো রূপাদিআরম্মণং ‘‘ৰত্থূ’’তি অধিপ্পেতন্তি দস্সেন্তো <span class="bld">‘‘রূপস্সা’’</span>তিআদিমাহ। তত্থ <span class="bld">সঙ্কমনা</span>তি ৰিপস্সনাভাৰসামঞ্ঞতো একত্তনযেন ৰুত্তং <a name="M2.0443"></a>, অঞ্ঞথা অঞ্ঞদেৰ রূপভঙ্গৰিসযং ঞাণং, অঞ্ঞদেৰ তদারম্মণচিত্তভঙ্গৰিসযন্তি কুতো সঙ্কমনা। পঞ্ঞাৰিৰট্টনাযপি এসেৰ নযো। <span class="bld">পঞ্ঞাযা</span>তি উদযব্বযদস্সনৰসেন পৰত্তমানায ৰিপস্সনাপঞ্ঞায। ৰযস্সেৰ গহণৰসেন উদযতো ৰিনিৰট্টনা। তেনাহ <span class="bld">‘‘উদযং পহায ৰযে সন্তিট্ঠনা’’</span>তি। <span class="bld">‘‘অনন্তরমেৰ আৰজ্জনসমত্থতা’’</span>তি ইমিনা ভঙ্গানুপস্সনায পগুণবলৰভাৰমাহ।</p>
<p class="bodytext"><a name="para745"></a><span class="paranum">৭৪৫</span>. <span class="bld">উভো</span>তি দিট্ঠাদিট্ঠভাৰেন দ্বেপি আরম্মণানি। <span class="bld">একৰৰত্থনা</span>তি খণভঙ্গুরতায সমানাতি ৰৰত্থাপনা।</p>
<p class="bodytext"><span class="bld">সংৰিজ্জমানম্হী</span>তি পচ্চক্খতো উপলব্ভমানে পচ্চুপ্পন্নে। <span class="bld">ৰিসুদ্ধদস্সনো</span>তি ভঙ্গদস্সনস্স পরিবন্ধৰিধমনেন ৰিসুদ্ধঞাণো, সুৰিসুদ্ধভঙ্গদস্সনোতি অত্থো। <span class="bld">তদন্বযং নেতী</span>তি তস্স পচ্চুপ্পন্নসঙ্খারভঙ্গদস্সিনো ঞাণস্স অন্বযং অনুগতভূতং ঞাণং পৰত্তেতি। কত্থ পন পৰত্তেতীতি <a name="V2.0417"></a> আহ <span class="bld">‘‘অতীতনাগতে’’</span>তি, অতীতে, অনাগতে চ সঙ্খারগতে। <span class="bld">সব্বেপী</span>তিআদি তস্স পৰত্তনাকারদস্সনং।</p>
<p class="bodytext"><span class="bld">ভঙ্গসঙ্খাতে নিরোধে,</span> ন নিব্বানসঙ্খাতেতি অধিপ্পাযো। <span class="bld">এসা</span>তি যা আরম্মণন্বযেন উভো দিট্ঠাদিট্ঠে খণভঙ্গুরতায একভাৰেন ৰৰত্থাপনা, এসা ৰযলক্খণে ৰিপরিণামলক্খণে <span class="bld">ৰিপস্সনা</span> ভঙ্গানুপস্সনাতি অত্থো।</p>
<p class="bodytext"><a name="para746"></a><span class="paranum">৭৪৬</span>. <span class="bld">আরম্মণঞ্চ পটিসঙ্খা</span>তিআদি ভঙ্গানুপস্সনায দুপ্পটিৰিজ্ঝত্তা ৰুত্তস্সেৰত্থস্স দল়্হীকরণং। তযিদং ভঙ্গদস্সনং সঙ্খারানং অৰসৰত্তনাৰবোধনেন অনত্তলক্খণপটিৰেধাযাতি তং দস্সেন্তো <span class="bld">‘‘সুঞ্ঞতো চ উপট্ঠান’’</span>ন্তি আহ। আরম্মণস্স হি ভঙ্গারম্মণচিত্তস্স চ ভঙ্গমনুপস্সতো ৰিসেসতো সঙ্খারা সুঞ্ঞা হুত্বা উপট্ঠহন্তি। তেনাহ <span class="bld">‘‘তস্সেৰ’’</span>ন্তিআদি।</p>
<p class="bodytext"><span class="bld">ন চত্থি অঞ্ঞো</span>তি এত্থ ইমস্মিং লোকে অঞ্ঞো খন্ধৰিনিমুত্তো অত্তা নাম কোচি নত্থি। <span class="bld">তেসং খযং পস্সতী</span>তি তেসং ধম্মানং খণে খণে উপট্ঠহন্তং ভঙ্গং পস্সতি। যথাৰুত্তায অপ্পমাদপটিপত্তিযা <span class="bld">অপ্পমত্তো</span>। যথা কিং? <span class="bld">মণিংৰ ৰিজ্ঝং ৰজিরেন যোনিসো</span> যথা নাম কুসলো পুরিসো উপাযেন মণিং ৰিজ্ঝন্তো মণিস্স ছিদ্দমেৰ পস্সতি মনসি করোতি <a name="M2.0444"></a>, ন মণিস্স ৰণ্ণাদিং, এৰমেৰ সঙ্খারানং নিরন্তরং ভঙ্গমেৰ যোনিসো মনসি করোতি, ন সঙ্খারেতি অধিপ্পাযো। যথা ৰা ৰজিরেন মণিং ৰিজ্ঝন্তস্স ৰিদ্ধট্ঠানং ন পুন রুহতি, এৰং ৰজিরসদিসেন ভঙ্গানুপস্সনাঞাণেন ভঙ্গে দিট্ঠে ন পুন নিচ্চগাহো রুহতি, এৰং ভঙ্গমেৰ পস্সতীতি অত্থো।</p>
<p class="bodytext"><span class="bld">যা চ আরম্মণপটিসঙ্খা</span>তি ‘‘রূপারম্মণতা চিত্তং উপ্পজ্জিত্বা ভিজ্জতি, তং আরম্মণং পটিসঙ্খা’’তি (পটি॰ ম॰ ১.৫১) এৰমাগতা যা চ আরম্মণপটিসঙ্খা, ‘‘তস্স চিত্তস্স ভঙ্গং অনুপস্সতী’’তি এৰং ৰুত্তা <span class="bld">যা চ ভঙ্গানুপস্সনা,</span> ‘‘সঙ্খারাৰ ভিজ্জন্তি, তেসং ভেদো মরণং, ন অঞ্ঞো কোচি অত্থী’’তি এৰং ৰুত্তং <span class="bld">যঞ্চ সুঞ্ঞতো উপট্ঠানং,</span> অযং এৰং তিধা ৰুত্তাপি <span class="bld">অধিপঞ্ঞাৰিপস্সনা নামা</span>তি অত্থো।</p>
<p class="bodytext"><a name="para747"></a><span class="paranum">৭৪৭</span>. <span class="bld">অনিচ্চানুপস্সনাদীসূ</span>তি অনিচ্চদুক্খানত্তানুপস্সনাসু। <span class="bld">নিব্বিদাদীসূ</span>তি নিব্বিদাৰিরাগনিরোধপটিনিস্সগ্গানুপস্সনাসু <a name="V2.0418"></a>। <span class="bld">তযো উপট্ঠানে</span>তি অনিচ্চাদিৰসেন তিৰিধে উপট্ঠানে। খযতো ৰযতো উপট্ঠানঞ্হি অনিচ্চতো উপট্ঠানং, ভযতো উপট্ঠানং দুক্খতো, সুঞ্ঞতো উপট্ঠানং অনত্ততোতি। <span class="bld">দিট্ঠীসূ</span>তি দিট্ঠিনিমিত্তং <span class="bld">ন ৰেধতি</span>। তা হি অসংহীরতায ন চলতি।</p>
<p class="bodytext"><a name="para748"></a><span class="paranum">৭৪৮</span>. <span class="bld">দুব্বলভাজনস্স ৰিযা</span>তি তিন্তআমমত্তিকাভাজনস্স ৰিয ভেদমেৰ পস্সতীতি সম্বন্ধো। এত্থ চ <span class="bld">দুব্বলভাজনূপমা</span> সরসভিদুরতাদস্সনত্থং, <span class="bld">ৰিপ্পকিরিযমানসুখুমরজূপমা</span> অঞ্ঞমঞ্ঞং অসম্বন্ধতাদস্সনত্থং, <span class="bld">ভিজ্জিযমানতিলূপমা</span> খণে খণে ভিজ্জনকভাৰদস্সনত্থন্তি দট্ঠব্বা। <span class="bld">ভেদমেৰা</span>তি ৰিনাসমেৰ <span class="bld">পস্সতি</span> উপ্পাদাদীনং অগ্গহণতো। <span class="bld">এৰমেৰা</span>তি যথা উদকবুব্বুল়কানি উদকতলাদিপচ্চযং পটিচ্চ উপ্পন্নানি ন চিরট্ঠিতিকানি সীঘং সীঘং ভিজ্জন্তি, এৰমেৰ সব্বে রূপারূপধম্মা কম্মাদিপচ্চযং পটিচ্চ উপ্পন্না খণট্ঠিতিকা সীঘং সীঘং ভিজ্জন্তীতি ভেদমেৰ পস্সতি। তুরিততুরিতঞ্হি নেসং ভেদদস্সনত্থং <span class="bld">‘‘ভিজ্জন্তি ভিজ্জন্তী’’</span>তি আমেডিতৰচনং।</p>
<p class="bodytext">মরীচিপি ইত্তরকালিকাৰ, নিস্সযপবন্ধৰসেন পন চিরতরুপট্ঠানন্তি <span class="bld">‘‘যথা পস্সে মরীচিক’’</span>ন্তি ৰুত্তং, ন অযাথাৰুপট্ঠানতোৰ। <span class="bld">লোক</span>ন্তি খন্ধলোকং। <span class="bld">মচ্চুরাজা ন পস্সতি</span> অরহত্তাধিগমেন পুনব্ভৰাভাৰতো।</p>
<p class="bodytext"><a name="para749"></a><span class="paranum">৭৪৯</span>. <span class="bld">ভৰদিট্ঠিপ্পহান</span>ন্তি <a name="M2.0445"></a> সস্সতদিট্ঠিযা ৰিক্খম্ভনং। ন হি নিরন্তরং ভঙ্গমেৰ পস্সতো সস্সতদিট্ঠিযা অৰসরো অত্থি। ততো এৰ জীৰিতে নিরালযত্তা <span class="bld">জীৰিতনিকন্তিপরিচ্চাগো। সদা</span>তি সব্বকালং রত্তিন্দিৰং। ভাৰনায <span class="bld">যুত্তপ্পযুত্ততা</span>। ইচ্ছাচারানং দূরীভাৰতো <span class="bld">ৰিসুদ্ধাজীৰিতা। উস্সুক্কপ্পহানং</span> কিচ্চাকিচ্চেসু অব্যাৰটতা তিব্বসংৰেগত্তা। <span class="bld">ৰিগতভযতা</span> কুতোচিপি নিব্ভযতা অত্তসিনেহাভাৰতো। <span class="bld">খন্তিসোরচ্চপটিলাভো</span> অনিচ্চতায সুদিট্ঠত্তা। পন্তসেনাসনেসু অধিকুসলেসু চ অরতিযা, কামগুণেসু রতিযা চ সহনতো অভিভৰনতো <span class="bld">অরতিরতিসহনতা</span>।</p>
<p class="bodytext"><span class="bld">ইমানি অট্ঠগ্গুণমুত্তমানী</span>তি লিঙ্গৰিপল্লাসেন ৰুত্তং। <span class="bld">ম</span>-কারো চ পদসন্ধিকরো, ভৰদিট্ঠিপ্পহানাদিকে ইমে অট্ঠ উত্তমানিসংসেতি অত্থো। <span class="bld">তহি</span>ন্তি তত্থ ভঙ্গানুপস্সনাযন্তি অত্থো।</p>
<p class="centered">ভঙ্গানুপস্সনাঞাণং নিট্ঠিতং।</p>
<p class="subhead">ভযতুপট্ঠানঞাণকথাৰণ্ণনা</p>
<p class="bodytext"><a name="para750"></a><span class="paranum">৭৫০</span>. <span class="bld">সব্বসঙ্খারান</span>ন্তি <a name="V2.0419"></a> তেভূমকানং সব্বসঙ্খারানং। অধিকারৰসেন হি পদেসসব্বৰিসযো ইধ <span class="bld">সব্ব</span>সদ্দো। <span class="bld">আসেৰন্তস্সা</span>তি আদরৰসেন সেৰন্তস্স পৰত্তেন্তস্স। <span class="bld">ভাৰেন্তস্সা</span>তি ৰড্ঢেন্তস্স ব্রূহেন্তস্স। <span class="bld">বহুলীকরোন্তস্সা</span>তি পুনপ্পুনং করোন্তস্স যুঞ্জন্তস্স। <span class="bld">পভেদকা</span>তি খণে খণে ভিজ্জনৰসেন পভেদকা। আজীৰিকা ব্যাধিআদিনিমিত্তং মরিতুকামস্স, অমরিতুকামস্সাপি সূরস্স ভাযিতব্বম্পি ন ভযতো উপট্ঠাতীতি <span class="bld">‘‘সুখেন জীৰিতুকামস্স ভীরুকপুরিসস্সা’’</span>তি ৰুত্তং। যথা ভীরুকজাতিকস্স সীহাদযো সন্তাসনিমিত্তং ভযানকভাৰতো, তথা যোগিনো ভঙ্গতো দিস্সমানা সঙ্খারাতি আহ <span class="bld">‘‘সীহ…পে॰… উপট্ঠহন্তী’’</span>তি। <span class="bld">পচ্চুপ্পন্না</span>তি অদ্ধাপচ্চুপ্পন্না ওল়ারিকা দীঘতরপবন্ধা, খণপচ্চুপ্পন্না সুখুমতরা ইত্তরকালা, সন্ততিপচ্চুপ্পন্না মজ্ঝিমা ইধ আদিতো পরিগ্গহেতব্বা। ভযতো ভাযিতব্বতো উপতিট্ঠনকেসু ঞাণং <span class="bld">ভযতুপট্ঠানঞাণং</span>।</p>
<p class="bodytext">যথা <a name="M2.0446"></a> ইত্থিযা পুত্তানং সীসস্স ছিন্নতা ছিজ্জমানতা গয্হমানা ভযাৰহা, এৰং যোগিনো তিযদ্ধগতানং সঙ্খারানং নিরোধা গয্হমানাতি ইমমত্থং দস্সেতুং <span class="bld">‘‘একিস্সা কির ইত্থিযা’’</span>তিআদি ৰুত্তং।</p>
<p class="bodytext">যথা পূতিভূতং ওদনাদি ন সভাৰেন তিট্ঠতি ৰিনস্সতি, এৰং যস্সা ইত্থিযা ৰিজাতৰিজাতা পুত্তা ন জীৰন্তি মরন্তি এৰ, সা <span class="bld">‘‘পূতিপজা’’</span>তি ৰুত্তা। পূতিপজাগ্গহণঞ্চেত্থ ৰিসেসতো গব্ভগতমরণচিন্তাদস্সনেন যোগিনো অনাগতসঙ্খারনিরোধসন্নিট্ঠানদস্সনত্থং। অতীতপচ্চুপ্পন্নসঙ্খারনিরোধো হিস্স সুপাকটো এৰাতি ন সো উপমায সাধেতব্বো। অন্তিমভৰিকস্স চ যোগিনো সত্তক্খত্তুং পরমাদিভাৰিনো অতীতে দুক্খবহুতায, অনাগতদুক্খপরিত্ততায চ দস্সনত্থং বহুপজাৰ ইত্থী নিদস্সিতা।</p>
<p class="bodytext">তত্থ যথা তস্সা নৰ পুত্তা মতা, এৰং অজ্ঝত্তাদিপ্পভেদা অতীতা সঙ্খারা, ৰুসিতপুব্বা ৰা নৰ সত্তাৰাসা দট্ঠব্বা, মীযমানপুত্তো ৰিয পচ্চুপ্পন্না সঙ্খারা, পৰত্তমানো ৰা সত্তাৰাসো দট্ঠব্বো। অজাতপুত্তো ৰিয অনাগতা সঙ্খারা, ভাৰী ৰা সত্তাৰাসো দট্ঠব্বো। এৰমৰট্ঠিতে যদেকে দসপুত্তমাতরং অগ্গহেত্বা নৰপুত্তমাতুগ্গহণং সাত্থকন্তি ৰদন্তি, তদপাহতং হোতি <a name="V2.0420"></a>। দারকানং মরণস্স চিরকালিকত্তা <span class="bld">মরণানুস্সরণ</span>ন্তি ৰুত্তং। গব্ভগতো অপ্পচ্চক্খতায ভাৰীপক্খেযেৰ তিট্ঠতীতি অধিপ্পাযেন কুচ্ছিগতো অনাগতসঙ্খারট্ঠানিযো ৰুত্তো। <span class="bld">এতস্মিং খণে</span>তি ভঙ্গদস্সনমুখেন সঙ্খারানং ভযানকভাৰেন উপট্ঠানক্খণে।</p>
<p class="bodytext"><a name="para751"></a><span class="paranum">৭৫১</span>. <span class="bld">ন ভাযতি</span> ঞাণস্স ভাযনাকারেন অপ্পৰত্তনতো। পটিঘচিত্তুপ্পাদৰসেন হি ভাযনং, ঞাণং পন ভাযিতব্বৰত্থুং ভাযিতব্বন্তি যাথাৰতো জানাতি। তেনাহ <span class="bld">‘‘অতীতা…পে॰… তীরণমত্তমেৰা’’</span>তি, তিস্সো অঙ্গারকাসুযো অতিতাপেন তিক্খমজ্ঝমুদুভেদাতি অধিপ্পাযো। কামভৰাদীনঞ্হি তিণ্ণং ভৰানং নিদস্সনভাৰেন তাসং গহণং, তথা খদিরাদিসূলত্তযস্স অপ্পণীতাদিভাৰতো। তেনাহ <span class="bld">‘‘কেৰলং হী’’</span>তিআদি। <span class="bld">অস্সা</span>তি ঞাণস্স। <span class="bld">ব্যসনাপন্না</span>তি নানাৰিধৰিপুলানত্থপতিতা। <span class="bld">ভযতো</span>তি ভাযিতব্বতো।</p>
<p class="bodytext"><span class="bld">সঙ্খারনিমিত্ত</span>ন্তি <a name="M2.0447"></a> ‘‘সঙ্খারানং সমূহাদিঘনৰসেন, সকিচ্চপরিচ্ছেদতায চ সৰিগ্গহানং ৰিয উপট্ঠান’’ন্তি ৰুত্তোৰাযমত্থো। সঙ্খারানং পন তথা উপট্ঠানং সঙ্খারৰিনিমুত্তং ন হোতীতি আহ <span class="bld">‘‘অতীতা…পে॰… অধিৰচন’’</span>ন্তি। <span class="bld">মরণমেৰা</span>তি ভঙ্গমেৰ। <span class="bld">তেনা</span>তি ভঙ্গদস্সনেন। খণে খণে ভঙ্গমেৰ পস্সতো হি নিমিত্তসঞ্ঞিতং সঙ্খারগতং অনিচ্চতায ৰুত্তনযেন সপ্পটিভযং হুত্বা উপট্ঠাতি। পৰত্তং নাম কামং সব্বা ভৰপৰত্তি, মত্থকপ্পত্তায পন ভঙ্গানুপস্সনায সব্বভৰেসু অভিণ্হসম্পটিপীল়নস্স সুট্ঠুতরং উপট্ঠানতো সন্তসুখাভিমতাপি ভৰা দুক্খসভাৰতায ভযতো উপট্ঠহন্তীতি দস্সনত্থং <span class="bld">‘‘পৰত্তন্তি রূপারূপভৰপৰত্তী’’</span>তিআদি ৰুত্তং। <span class="bld">উভয</span>ন্তি নিমিত্তং, পৰত্তঞ্চ। দ্বযম্পি হি তং অত্তসুঞ্ঞমেৰ হুত্বা উপট্ঠহতীতি।</p>
<p class="centered">ভযতুপট্ঠানঞাণং নিট্ঠিতং।</p>
<p class="subhead">আদীনৰানুপস্সনাঞাণকথাৰণ্ণনা</p>
<p class="bodytext"><a name="para752"></a><span class="paranum">৭৫২</span>. <span class="bld">তাণ</span>ন্তি সঙ্খারহেতুকা অনত্ততো রক্খণং। <span class="bld">নেৰ পঞ্ঞাযতি</span> সব্বভৰাদীনং সাদীনৰতায একসদিসত্তা। <span class="bld">লেণ</span>ন্তি তস্স পরিহরণতাণায উপলীযনং। <span class="bld">গতী</span>তি তদত্থং গন্তব্বট্ঠানং। <span class="bld">পটিসরণ</span>ন্তি তস্সেৰ পটিসরণট্ঠানং। <span class="bld">পত্থনা</span>তি আসীসনা ন হোতি। এতেন ‘‘নেতং <a name="V2.0421"></a> মমা’’তি তণ্হাগাহাভাৰমাহ। <span class="bld">পরামাসো</span>তি দিট্ঠিপরামাসো। তেন ‘‘এসো মে অত্তা’’তি দিট্ঠিগাহাভাৰমাহ। তণ্হাগাহাভাৰেনেৰ চেত্থ ‘‘এসোহমস্মী’’তি মানগাহাভাৰোপি ৰুত্তোযেৰ হোতি, <span class="bld">ৰা</span>-সদ্দগ্গহণেন ৰা।</p>
<p class="bodytext">ইদানি পত্থনাদীনমভাৰে কারণং দস্সেতুং <span class="bld">‘‘তযো ভৰা’’</span>তিআদি ৰুত্তং। তত্থ <span class="bld">তযো ভৰা অঙ্গারকাসুযো ৰিয</span> জাতিআদিদুক্খাধিট্ঠানভাৰেন মহাভিতাপতায। <span class="bld">চত্তারো মহাভূতা</span> কট্ঠমুখপূতিমুখঅগ্গিমুখসত্থমুখসঙ্খাতা <span class="bld">ঘোরৰিসআসীৰিসা ৰিয</span> কাযস্স থদ্ধতাৰিস্সন্দনদাহচ্ছেদদুক্খৰিধানতো ৰিসেসতো, অৰিসেসতো পন আসযতো, ৰিসৰিকারতো, অনত্থদানতো, দুরুপচারতো, দুরাসদতো, অকতঞ্ঞুতো, অৰিসেসকারিতো, অনেকাদীনৰূপদ্দৰতো চ। ‘‘চত্তারো আসীৰিসা উগ্গতেজা ঘোরৰিসাতি খো, ভিক্খৰে <a name="M2.0448"></a>, চতুন্নেতং মহাভূতানং অধিৰচন’’ন্তি (সং॰ নি॰ ৪.২৩৮) হি ৰুত্তং। <span class="bld">পঞ্চক্খন্ধা</span> একক্খন্ধভেদে অঞ্ঞক্খন্ধানৰট্ঠানতো। অঞ্ঞমঞ্ঞাঘাতনতো, মরণদুক্খাৰহনতো চ <span class="bld">উক্খিত্তাসিকৰধকা ৰিয</span>। ৰুত্তম্পি চেতং ‘‘উক্খিত্তাসিকো ৰধকোতি খো, ভিক্খৰে, পঞ্চন্নেতং উপাদানক্খন্ধানং অধিৰচন’’ন্তি। <span class="bld">ছ অজ্ঝত্তিকাযতনানি</span> অত্তত্তনিযভাৰেন গহিতানিপি ততো রিত্তভাৰতো <span class="bld">সুঞ্ঞগামো ৰিয</span> ভোজনাদিগয্হুপগমেত্থ অত্থীতি পৰিট্ঠসুঞ্ঞগামো ৰিয। তথা হি ৰুত্তং –</p>
<p class="indent">‘‘সুঞ্ঞগামোতি খো, ভিক্খৰে, ছন্নেতং অজ্ঝত্তিকানং আযতনানং অধিৰচনং। চক্খুতো চেপি নং, ভিক্খৰে, পণ্ডিতো ব্যত্তো মেধাৰী উপপরিক্খেয্য, রিত্তকঞ্ঞেৰ খাযতি, তুচ্ছকঞ্ঞেৰ খাযতি, সুঞ্ঞকঞ্ঞেৰ খাযতী’’তি (সং॰ নি॰ ৪.২৩৮) –</p>
<p class="unindented">আদি। <span class="bld">ছ বাহিরাযতনানি গামঘাতকচোরা ৰিয</span> সব্বথাপি ঘাতকভাৰতো। তেনেৰাহ ‘‘চোরা গামঘাতকাতি খো, ভিক্খৰে, ছন্নেতং বাহিরানং আযতনানং অধিৰচনং। চক্খু, ভিক্খৰে, হঞ্ঞতি মনাপামনাপেসু রূপেসূ’’তিআদি। রাগগ্গিআদীহি <span class="bld">একাদসহি অগ্গীহি</span>। ৰুত্তঞ্হেতং –</p>
<p class="indent">‘‘চক্খু, ভিক্খৰে, আদিত্তং। কেন আদিত্তং? রাগগ্গিনা দোসগ্গিনা মোহগ্গিনা জাতিযা জরায মরণেন সোকেহি পরিদেৰেহি দুক্খেহি দোমনস্সেহি উপাযাসেহী’’তি (সং॰ নি॰ ৪.২৮) –</p>
<p class="unindented">আদি <a name="V2.0422"></a>। সঙ্খারানং গণ্ডাদিসদিসতা হেট্ঠা ৰুত্তাযেৰ। <span class="bld">নিরস্সাদা</span>তি অস্সাদেতব্বরহিতা দুক্খসভাৰত্তা। <span class="bld">নিরসা</span>তি সম্পত্তিরহিতা ৰিপত্তিপরিযোসানত্তা। সব্বত্থ যথা হেট্ঠা নিরস্সাদা নিরসা মহাআদীনৰরাসিভূতা হুত্বা উপট্ঠহন্তীতি সম্বন্ধো, এৰং উপরিপি ‘‘সৰাল়কমিৰ ৰনগহন’’ন্তিআদীসু তং আনেত্বা সম্বন্ধিতব্বং।</p>
<p class="bodytext"><span class="bld">সসদ্দূলা</span>তি সব্যগ্ঘা। <span class="bld">গাহা</span> কুম্ভিলাদযো। <span class="bld">রক্খসো</span> দকরক্খসো। <span class="bld">‘‘নিরসং নিরস্সাদ’’</span>ন্তি ইমিনা আদীনৰস্স অব্বোকিণ্ণতং দস্সেতি। তথা হিস্স যোগিনো সব্বেসু ভৰাদীসু সব্বেপি সঙ্খারা নিস্সগ্গতো নিরন্তরং সপ্পটিভযাৰ হুত্বা উপট্ঠহন্তি। যঞ্চ সপ্পটিভযং, তং সাদীনৰং। তেনাহ <span class="bld">‘‘তস্সেৰ’’</span>ন্তিআদি।</p>
<p class="bodytext"><span class="bld">য</span>ন্তি <a name="M2.0449"></a> আদীনৰঞাণং। <span class="bld">ইদং ৰুত্ত</span>ন্তি ইদং দসৰত্থুকং দ্বাদসৰারপটিমণ্ডিতং অন্বযব্যতিরেকৰসেন তস্সেৰ পদভাজনং <span class="bld">পটিসম্ভিদাযং</span> ৰুত্তং।</p>
<p class="bodytext"><span class="bld">উপ্পাদো ভয</span>ন্তি সঙ্খারানং উপ্পাদো অখেমট্ঠেন ভযৰত্থুতায ভযং। উপ্পাদমূলকঞ্হি সব্বং তং সব্বৰত্থুকন্তি সব্যসনং। <span class="bld">পৰত্তং ভয</span>ন্তিআদীসুপি এসেৰ নযো। নত্থি এতস্স উপ্পাদো, ন ৰা এতস্মিং অধিগতে সঙ্খারানং আযতিং উপ্পাদোতি <span class="bld">অনুপ্পাদো,</span> নিব্বানং। তঞ্চ সব্বসো ভযাভাৰতো পরমস্সাসভূতত্তা নিব্ভযট্ঠেন <span class="bld">খেম</span>ন্তি। <span class="bld">সন্তিপদে</span>তি সব্বসঙ্খারূপসমভূতে অমতপদে। <span class="bld">অপ্পৰত্ত</span>ন্তিআদীহিপি পৰত্তাদিপটিক্খেপমুখেন নিব্বানমেৰ ৰদতি। পৰত্তিযং আদীনৰং দিস্বা তদনন্তরমেৰ নিৰত্তিযং আনিসংসদস্সনৰসেন সীঘং ৰিপস্সনং উস্সুক্কাপেন্তানং ৰসেন <span class="bld">‘‘উপ্পাদো ভযং, অনুপ্পাদো খেম’’</span>ন্তি ততিযৰারো ৰুত্তো। এসেৰ নযো ছট্ঠৰারাদীসুপি। এত্থ চ <span class="bld">উপ্পাদো</span> ৰিসেসো, <span class="bld">ভযং</span> ৰিসেসিতব্বং সামঞ্ঞভাৰতোতি সতিপি দ্বিন্নং পদানং সমানাধিকরণভাৰে লিঙ্গভেদো গহিতো। যথা ‘‘দুক্খসমুদযো অরিযসচ্চ’’ন্তি (দী॰ নি॰ ৩.৩৫৪; ম॰ নি॰ ৩.৩৭৪)। এস নযো <span class="bld">‘‘গতি ভয’’</span>ন্তিআদীসুপি।</p>
<p class="bodytext"><span class="bld">উপ্পাদো সঙ্খারা</span>তি এত্থ পন সব্বেসং সঙ্খারানং উপ্পাদং সামঞ্ঞেন গহেত্বা সঙ্খারা ভেদতো ৰিহিতা সব্বত্থকমেৰ তেসং ৰিভাগতো ৰিপস্সিযমানত্তাতি ৰচনভেদো কতো।</p>
<p class="bodytext">আযূহনং পটিসন্ধিং ‘‘দুক্খ’’ন্তি পস্সতীতি সম্বন্ধো। <span class="bld">ঞাণং আদীনৰে ইদ</span>ন্তি আদীনৰে ৰিসযভূতে <a name="V2.0423"></a> ইদং পঞ্চৰত্থুকং ঞাণং ৰেদিতব্বং। <span class="bld">ঞাণং সন্তিপদে</span>তি সন্তিপদে নিন্নাদিভাৰেন ঠিতং ইদং ঞাণন্তি অত্থো।</p>
<p class="bodytext"><a name="para753"></a><span class="paranum">৭৫৩</span>. কম্মপচ্চযা পচ্চুপ্পন্নভৰে উপ্পজ্জমানানং সঙ্খারানং উপ্পাদো পাকটতরো হুত্বা উপট্ঠাতীতি আহ <span class="bld">‘‘পুরিমকম্মপচ্চযা ইধ উপ্পত্তী’’</span>তি। পৰত্তং নাম ইধ পৰত্তিযং ধম্মপ্পৰত্তীতি আহ <span class="bld">‘‘উপ্পন্নস্স পৰত্তী’’</span>তি। <span class="bld">সব্বম্পী</span>তি তিযদ্ধগতং রূপারূপং অজ্ঝত্তবহিদ্ধাদিৰিভাগং সব্বম্পি। <span class="bld">কম্ম</span>ন্তি এতরহি পৰত্তং কম্মং। এত্থ চ উপ্পাদপৰত্তআযূহনগ্গহণেন পচ্চুপ্পন্নদ্ধপরিযাপন্না সঙ্খারা গহিতা, পটিসন্ধিগ্গহণেন অনাগতদ্ধপরিযাপন্না উপাদিত্তা। উপ্পাদগ্গহণেন চ অতীতদ্ধপরিযাপন্না কম্মসঙ্খারা উল্লিঙ্গত্তা। নিমিত্তগ্গহণেন পন সব্বেপি গহিতা। <span class="bld">যায গতিযা সা পটিসন্ধি হোতি</span> সা <a name="M2.0450"></a> নিরযাদিভেদা গতি সুচরিতদুচ্চরিতৰসেন গন্তব্বত্তা, সা পনত্থতো তংতংকম্মনিযমিতা ভৰসমঞ্ঞারহা ৰিপাকক্খন্ধা, কটত্তা চ রূপন্তি ৰেদিতব্বা। <span class="bld">খন্ধানং নিব্বত্তন</span>ন্তি সব্বেসম্পি খন্ধানং নিব্বত্তনং। <span class="bld">পাকটা এৰ</span> সচ্চৰিভঙ্গে লক্খণাদিৰসেন নিদ্দিট্ঠত্তা। <span class="bld">ৰত্থুৰসেনা</span>তি আরম্মণসঙ্খাতপৰত্তিট্ঠানৰসেন। যদি তে পঞ্চেৰ ৰত্থুভাৰেন ইচ্ছিতা, অথ কস্মা সেসা ৰুত্তাতি আহ <span class="bld">‘‘সেসা তেসং ৰেৰচনৰসেনা’’</span>তি। তেন ৰিপস্সকানং ঞাণৰিপ্ফারস্স ৰিসযসংৰড্ঢনত্থং দেসনা ৰড্ঢিতাতি দস্সেতি।</p>
<p class="bodytext">অন্বযতো দস্সিতস্স আদীনৰঞাণস্স ব্যতিরেকতো দস্সনত্থং <span class="bld">পটিপক্খঞাণদস্সনং</span> ‘‘যত্থ উপ্পাদো নত্থি, তত্থ সব্বেন সব্বং ভযম্পি নত্থী’’তি। <span class="bld">‘‘ভযতুপট্ঠানেন ৰা’’</span>তিআদিনা পৰত্তিং দস্সেত্বা নিৰত্তিদস্সনং বুদ্ধানং, অনুবুদ্ধানঞ্চ আচিণ্ণমেতং যথা পুরিমং সচ্চদ্বযং দস্সেত্বা নিরোধসচ্চদেসনাতি দস্সেতি। যথা লোকে কস্সচি আদীনৰদস্সনং নিরত্থকম্পি হোতি, ন তথা ইদং, ইদং পন সাত্থকমেৰাতি ইমমত্থং দস্সেতুং <span class="bld">‘‘যস্মা ৰা’’</span>তিআদি ৰুত্তং। <span class="bld">তপ্পটিপক্খনিন্নং চিত্তং হোতি</span> দাহাভিভূতস্স সীতনিন্নতা ৰিয সুট্ঠু দিট্ঠাদীনৰতো একংসেন মুঞ্চিতুকম্যতাভাৰতো।</p>
<p class="bodytext"><span class="bld">ভয</span>ন্তি ভাযিতব্বং। <span class="bld">‘‘নিযমতো দুক্খ’’</span>ন্তি এতেনস্স দুক্খভাৰেন ভাযিতব্বতাতি ভাযিতব্বতা দুক্খভাৰং ন ব্যভিচরতীতি দস্সেতি। <span class="bld">ৰট্টামিসং</span> উপাদিন্নক্খন্ধাতি ৰদন্তি। তিৰিধম্পি ৰট্টং, ৰট্টসন্নিস্সিতঞ্চ <span class="bld">ৰট্টামিসং</span>। কিলেসেহি আমসিতব্বতো <span class="bld">লোকামিসং,</span> পঞ্চ কামগুণা <a name="V2.0424"></a>। কিলেসা এৰ <span class="bld">কিলেসামিসং। সঙ্খারমত্তমেৰা</span>তি এত্থ <span class="bld">এৰ</span>-সদ্দেন ৰিসঙ্খারং নিৰত্তেতি। ন হি তত্থ সামিসতালেসোপি অত্থীতি। <span class="bld">মত্ত</span>-সদ্দেন পন অপরিপুণ্ণতং ৰিভাৰেতি। ন হি সব্বসঙ্খারগতং সামিসন্তি। <span class="bld">তস্মা</span>তি ‘‘ভয’’ন্তি ৰুত্তস্স দুক্খাদিভাৰেন নিযতত্তা। যদি যং ভযং, তং দুক্খাদিসভাৰমেৰ, তথা সতি ভযাদীসু একেনেৰ অত্থসিদ্ধি। কস্মা সব্বানি গহিতানীতি অনুযোগং মনসি কত্বা আহ <span class="bld">‘‘এৰং সন্তেপী’’</span>তিআদি। যথা তেসু এৰ সঙ্খারেসু অনিচ্চতো দুক্খতো অনত্ততো পৰত্তিৰসেন আকারনানত্ততো অনুপস্সনানানত্তং, এৰং ভযাকারাদিআকারনানত্ততো <span class="bld">পৰত্তিৰসেনেৰেত্থ</span> ঞাণস্স <span class="bld">নানত্তং</span> <a name="M2.0451"></a>। তত্থ ভযাকারেন পৰত্তং ঞাণং <span class="bld">ভযতুপট্ঠানঞাণং,</span> ইতরাকারৰসেন পৰত্তং <span class="bld">আদীনৰঞাণ</span>ন্তি দট্ঠব্বং।</p>
<p class="bodytext">যস্মা আদীনৰঞাণস্স ৰিসযভাৰেন ৰুত্তা পন্নরসাপি অত্থা উপ্পাদাদীসু পঞ্চস্বেৰ অন্তোগধা, তত্থ চ ঞাণং অন্বযব্যতিরেকৰসেন পৰত্তনতো দসৰিধং হোতি। তস্মা আহ <span class="bld">‘‘দস ঞাণে পজানাতী’’</span>তি। পজাননঞ্চ সাতিসযং ৰিসযগতসম্মোহৰিগমেন অসম্মূল়্হং, অত্তনিপি অসম্মূল়্হমেৰাতি অত্তানম্পি পজানন্তং ৰিয হোতীতি কত্বা ৰুত্তং। তেনাহ <span class="bld">‘‘পটিৰিজ্ঝতি সচ্ছিকরোতী’’</span>তি। <span class="bld">দ্বিন্ন</span>ন্তি দ্বীসু কুসলসদ্দযোগেন হি ভুম্মত্থে সামিৰচনং যথা ‘‘কুসলা নচ্চগীতস্সা’’তি (জা॰ ২.২২.৯৪)। <span class="bld">কুসলতা</span>তি করণে পচ্চত্তৰচনন্তি আহ <span class="bld">‘‘দ্বিন্নং কুসলতাযা’’</span>তি। <span class="bld">দ্বিন্ন</span>ন্তি ৰা দ্বিন্নং ঞাণানং ৰসেনাতি অত্থো। পৰত্তিযা যাথাৰতো দিট্ঠতায তপ্পটিপক্খতো সন্তিপদং সুৰিনিচ্ছিতমেৰ হুত্বা উপট্ঠাতি। তেনস্স চিত্তং পরমদিট্ঠধম্মনিব্বানাদিমিচ্ছাগাহৰসেন ন ৰিচলতি। তত্থ সুপরিদিট্ঠাদীনৰত্তাতি আহ <span class="bld">‘‘নানাদিট্ঠীসু ন কম্পতী’’</span>তিআদি। সেসমেত্থ উত্তানত্থমেৰ।</p>
<p class="centered">আদীনৰানুপস্সনাঞাণং নিট্ঠিতং।</p>
<p class="subhead">নিব্বিদানুপস্সনাঞাণকথাৰণ্ণনা</p>
<p class="bodytext"><a name="para754"></a><span class="paranum">৭৫৪</span>. <span class="bld">সঙ্খারগতে</span>তি সব্বস্মিং তেভূমকে সঙ্খারে। <span class="bld">নিব্বিন্দতী</span>তি ঞাণনিব্বিদেন নিব্বেদং আপজ্জতি। তথাভূতো চ তত্থ উক্কণ্ঠন্তো, অনভিরমন্তো চ নাম হোতীতি ৰুত্তং <span class="bld">‘‘উক্কণ্ঠতি নাভিরমতী’’</span>তি।</p>
<p class="bodytext">তত্থ <a name="V2.0425"></a> অনভিরমণস্স উপমং দস্সেতুং <span class="bld">‘‘সেয্যথাপী’’</span>তিআদি ৰুত্তং। অনোতত্তদহং পরিক্খিপিত্বা ঠিতেসু দ্বিযোজনসতুব্বেধেসু যথাক্কমং সানুঅঞ্জনরজতসুৰণ্ণসত্তরতনমযেসুগন্ধমাদনকাল়কেলাসসুদস্সনচিত্তকূটভেদেসু পঞ্চসু হিমৰতো মহাসিখরেসু পচ্ছিমো <span class="bld">চিত্তকূটপব্বতো</span> নাম। সীহপপাতাদীসু <span class="bld">সত্তসু মহাসরেসু</span>।</p>
<p class="bodytext"><span class="bld">সুৰণ্ণপঞ্জরে</span>তি <a name="M2.0452"></a> সুৰণ্ণমযে সীহপঞ্জরে। <span class="bld">পক্খিত্তো</span>তি নিরুদ্ধো। <span class="bld">তিৰিধে সুগতিভৰে</span>তি কামসুগতিআদিকে তিৰিধে সম্পত্তিভৰে।</p>
<p class="bodytext">হত্থপাদৰালৰত্থিকোসেহি ভূমিফুসনেহি সত্তহি পতিট্ঠিতোতি <span class="bld">সত্তপতিট্ঠো। নগরমজ্ঝে নাভিরমতি</span> দ্বারপঞ্জরনাল়নাদিঅৰবাধনভযেন। <span class="bld">দিট্ঠে</span>তি অধিমুত্তিপুব্বকেন অন্বযদস্সনেন দিট্ঠে। তেনাহ <span class="bld">‘‘তন্নিন্নতপ্পোণতপ্পব্ভারমানসো’’</span>তি।</p>
<p class="centered">নিব্বিদানুপস্সনাঞাণং নিট্ঠিতং।</p>
<p class="bodytext"><a name="para755"></a><span class="paranum">৭৫৫</span>. <span class="bld">তং পনেত</span>ন্তি নিব্বিদাঞাণমাহ। <span class="bld">ঞাণদ্বযেনা</span>তি ভযতুপট্ঠানাদীনৰানুপস্সনাঞাণদ্বযেন। যস্মা ভযতো দিস্সমানা এৰ সঙ্খারা মহাদীনৰা, নিব্বিন্দিতব্বা চ হুত্বা উপট্ঠহন্তি, তস্মা একম্পি তং ঞাণং তথাভাৰনাবলপ্পত্তিযা অৰত্থাৰিসেসযুত্তং তিৰিধকিচ্চসামত্থিযৰন্তং হোতীতি ৰুত্তং <span class="bld">‘‘অত্থতো এক’’</span>ন্তি। তেনাহ <span class="bld">‘‘সব্বসঙ্খারে’’</span>তিআদি।</p>
<p class="bodytext">তযিদং তাসং অনুপস্সনানং মত্থকপ্পত্তিৰসেন ৰুত্তং, আদিম্হি পন ভিন্নসভাৰা এৰ পৰত্তন্তি। <span class="bld">উপ্পাদেসী</span>তি পাত্বাকাসি, ৰিভাৰেসীতি অত্থো।</p>
<p class="subhead">মুঞ্চিতুকম্যতাঞাণকথাৰণ্ণনা</p>
<p class="bodytext"><a name="para756"></a><span class="paranum">৭৫৬</span>. <span class="bld">ন সজ্জতি</span> বহ্বাদীনৰতায দিট্ঠত্তা। <span class="bld">মুঞ্চিতুকামং নিস্সরিতুকামং হোতি</span> অনাদিকালিকস্স খন্ধস্স পরিঞ্ঞাযমানত্তা। <span class="bld">মুঞ্চিতুকামতা</span> ততো অত্তানং নিব্বেধেতুকামতা নিস্সরিতুকামতা অপগন্তুকামতা। <span class="bld">পঞ্জরপক্খিত্তো</span>তি পঞ্জরেন সমোরুদ্ধো। <span class="bld">এৰমাদযো</span>তি <span class="bld">আদি</span>-সদ্দেন আদিত্তঅঙ্গারউপসট্ঠদেসব্যাল়সাপদাকুলৰনগহনাদীনং সঙ্গহো দট্ঠব্বো।</p>
<p class="centered">মুঞ্চিতুকম্যতাঞাণং নিট্ঠিতং।</p>
<p class="subhead">পটিসঙ্খানুপস্সনাঞাণকথাৰণ্ণনা</p>
<p class="bodytext"><a name="para757"></a><span class="paranum">৭৫৭</span>. <span class="bld">‘‘সব্বভৰ</span> <a name="M2.0453"></a> <a name="V2.0426"></a> <span class="bld">…পে॰… মুঞ্চিতুকামো’’</span>তি ৰত্বা পুন <span class="bld">সব্বস্মা সঙ্খারগতা</span>তি <span class="bld">সব্ব</span>গ্গহণং সাতিসযমুত্তিদস্সনত্থং অধিকৰচনং অঞ্ঞমত্থং বোধেতীতি। যঞ্হি সঙ্খারেহি অননুবন্ধস্স মুঞ্চনং, তং সাতিসযং মুঞ্চনং। তং পন ৰুচ্চমানায পটিসঙ্খানুপস্সনায হোতীতি তং দস্সেতুং <span class="bld">‘‘পুন তে এৰং সঙ্খারে’’</span>তিআদি ৰুত্তং। তিলক্খণং আরোপেত্বা সঙ্খারপরিগ্গণ্হনং পুব্বেপি কতন্তি <span class="bld">পুন</span>গ্গহণং। ভৰাদিগতস্স সঙ্খারস্স অপরিতুলিতস্স অভাৰতো <span class="bld">‘‘তে’’</span>তি ৰুত্তং। অনুপস্সনাকারস্স অপুব্বস্সপি অত্থিতায <span class="bld">‘‘এৰ’’</span>ন্তি ৰুত্তং। ইদানি ৰুচ্চমানাকারেনাতি হি অত্থো। সঙ্খারানং পরিগ্গণ্হনং নাম পরিপুণ্ণলক্খণৰসেনেৰ হোতীতি <span class="bld">‘‘তিলক্খণং আরোপেত্বা’’</span>তি ৰুত্তং।</p>
<p class="bodytext"><span class="bld">অনচ্চন্তিকতো</span>তিআদীসু যং ৰত্তব্বং, তং হেট্ঠা ৰুত্তমেৰ। পঠমেন <span class="bld">আদি</span>-সদ্দেন ‘‘আদিঅন্তৰন্ততো নিচ্চপটিক্খেপতো’’তি এৰমাদীনং সঙ্গহো।</p>
<p class="bodytext">দুতিযেন ‘‘উদযব্বযপটিপীল়নতো সুখপটিক্খেপতো’’তি এৰমাদীনং সঙ্গহো।</p>
<p class="bodytext"><span class="bld">অজঞ্ঞতো</span>তি অমনুঞ্ঞতো, অসোভনতো ৰা। <span class="bld">জেগুচ্ছতো</span>তি ‘‘ধী’’তি জিগুচ্ছিতব্বতো। <span class="bld">পটিক্কূলতো</span>তি অভিরুচিযা পটিলোমনেন পটিক্কূলভাৰতো। ন মণ্ডনেন হতা <span class="bld">অমণ্ডনহতা,</span> অমণ্ডনেন সক্কা এতেসং সুভভাৰং হন্তুন্তি অত্থো। অমণ্ডনেন ৰা তেসং অসুভতা পাকটা হোতীতি <span class="bld">অমণ্ডনহতা</span>। মণ্ডনেন ৰা ন হন্তব্বসভাৰা ‘‘অসূরিযপস্সা’’তি ৰিয <span class="bld">অমণ্ডনহতা</span>। ততো অমণ্ডনহতভাৰতোতি রূপসঙ্খারে সন্ধায ৰদতি। <span class="bld">ৰিরূপতো</span>তি অসুন্দরতো। পটিঘসংযোজনৰত্থুতায পস্সন্তে অত্তনি বন্ধতীতি <span class="bld">বীভচ্ছং</span> অতিৰিয ৰিরূপং। যং দিট্ঠমত্তমেৰ দোমনস্সুপ্পত্তিনিমিত্তং হোতি। অজঞ্ঞজিগুচ্ছনীযতা হি গূথং ৰিয পরিচ্চজিতব্বং ৰা <span class="bld">বীভচ্ছং</span>। ইধ <span class="bld">আদি</span>-সদ্দেন ‘‘অসুচিতো অমনাপতো’’তি এৰমাদীনং সঙ্গহো।</p>
<p class="bodytext">চতুত্থেন <span class="bld">আদি</span>-সদ্দেন ‘‘অপরিণাযকতো অত্তপটিক্খেপতো’’তি এৰমাদীনং সঙ্গহো।</p>
<p class="bodytext"><a name="para758"></a><span class="paranum">৭৫৮</span>. <span class="bld">অয</span>ন্তি <a name="M2.0454"></a> <a name="V2.0427"></a> যোগাৰচরো। <span class="bld">মুঞ্চনস্সা</span>তি পুন অননুবন্ধনত্থং সুমুত্তমুঞ্চনস্স। <span class="bld">উপাযসম্পাদনত্থ</span>ন্তি অনিচ্চাদিৰসেন সুট্ঠু পরিগ্গণ্হনং পরিমদ্দনা উপাযো, তস্স সাধনত্থং।</p>
<p class="bodytext">মচ্ছগহণত্থং উদকে তত্থ তত্থ খিপন্তি এতন্তি <span class="bld">খিপ্পং,</span> মচ্ছানং গহণকূটপং। <span class="bld">ওড্ডাপেসী</span>তি ওসারেসি, খিপীতি অত্থো। <span class="bld">সপ্প</span>ন্তি কণ্হসপ্পং। <span class="bld">গহণে</span>তি যথাগহিতং সপ্পং অছড্ডেত্বা গহণে। <span class="bld">হত্থং নিব্বেঠেত্বা</span>তি সপ্পেন অত্তনো ভোগেন ৰেঠিতং হত্থপদেসং নিব্বেঠেত্বা মোচেত্বা। <span class="bld">আৰিজ্ঝিত্বা</span> আৰেঠিকপ্পহাপনেন ভমেত্বা। <span class="bld">নিস্সজ্জিত্বা</span>তি ছড্ডেত্বা।</p>
<p class="bodytext"><span class="bld">তত্থা</span>তিআদি উপমাসংসন্দনং। তত্থ <span class="bld">আদিতোৰা</span>তি ৰিঞ্ঞুতং পত্তকালে। <span class="bld">ঘনৰিনিব্ভোগং কত্বা</span>তি কম্মট্ঠানং গহেত্বা সমূহাদিঘনগ্গহণং ভিন্দিত্বা। <span class="bld">সুমুত্ত</span>ন্তি ভাৰনপুংসকনিদ্দেসো ‘‘ৰিসমং চন্দিমসূরিযা পরিৰত্তন্তী’’তিআদীসু (অ॰ নি॰ ৪.৭০) ৰিয। সঙ্খারানং নিচ্চাদিআকারেন উপট্ঠাতুং অসমত্থতা অনিচ্চসঞ্ঞাদিভেদায ৰিপস্সনায সাতিসযং বলৰভাৰপ্পত্তিযা, সা চ সঙ্খারানং অনিচ্চাদিআকারস্স সুট্ঠুতরং সল্লক্খণেনাতি আহ <span class="bld">‘‘তিলক্খণারোপনেন…পে॰… পাপেত্বা’’</span>তি। যথা হি নিব্বুদ্ধকরণে বলৰতরেন পটিমল্লেন তত্থ তত্থ মুট্ঠিপ্পহারাদিনা ৰিমথিতো ইতরো তেন যুজ্ঝিতুং অসমত্থতং পাপিতো হোতি। ন কেৰলং অসমত্থতং পাপিতোৰ হোতি, অথ খো মরণমত্তং দুক্খং ৰা মরণং ৰা পাপুণাতি, এৰমেতেপি সঙ্খারা এৰং দুব্বলভাৰং পাপিতা উপরিঞাণানুভাৰেন নিব্বিসেৰনতং, সব্বসো ভঙ্গঞ্চ পাপুণন্তীতি।</p>
<p class="bodytext"><a name="para759"></a><span class="paranum">৭৫৯</span>. <span class="bld">এত্তাৰতা</span>তি এৰং ‘‘অনচ্চন্তিকতো’’তিআদিনা পরোচত্তালীসায আকারেহি সঙ্খারানং অনিচ্চাদিভাৰসল্লক্খণৰসপ্পৰত্তেন পটিসঙ্খানেন।</p>
<p class="bodytext"><span class="bld">অনিচ্চতো মনসিকরোতো</span>তিআদীসু যং ৰত্তব্বং, তং ভযতুপট্ঠানকথাযং (ৰিসুদ্ধি॰ ২.৭৫০) ৰুত্তনযমেৰ।</p>
<p class="bodytext">অযং পন ৰিসেসো – <span class="bld">‘‘পটিসঙ্খা’’</span>তি পদস্স <span class="bld">‘‘জানিত্বা’’</span>তি অত্থং ৰত্বা পটিসঙ্খানুপ্পজ্জনকিরিযানং সমানখণত্তা অসতিপি পুব্বাপরকালত্তে সদ্দৰোহারমত্তেন এৰং ৰুত্তন্তি দস্সেন্তো <span class="bld">‘‘কাম’’</span>ন্তিআদিমাহ। তেন ‘‘কুসলং <a name="M2.0455"></a> ধম্মং পটিচ্চ কুসলো ধম্মো উপ্পজ্জতি হেতুপচ্চযা <a name="V2.0428"></a> (পট্ঠা॰ ১.১.৫৩), নিহন্ত্বা তিমিরং সব্বং, উগ্গতোযং দিৰাকরো’’তি চ এৰমাদীসু ৰিয সমানকালৰসেনাযং সদ্দপযোগোতি। তথা মনঞ্চ ধম্মে চ পঠমং পটিচ্চ পচ্ছা ন মনোৰিঞ্ঞাণস্স উপ্পত্তি, এৰমিধাপীতি দস্সেতুং <span class="bld">‘‘মনঞ্চ পটিচ্চা’’</span>তিআদি ৰুত্তং। এদিসো সদ্দপযোগো যেভুয্যেন লোকে পুব্বকালৰসেনেৰ দিস্সতীতি পুব্বকালৰসেনেৰ ইধাপি তং দস্সেতুং <span class="bld">‘‘একত্তনযেন ৰা…পে॰… ৰেদিতব্ব’’</span>ন্তি আহ। তস্সত্থো – অপরাপরং উপ্পন্নেসু ঞাণেসু পুরিমস্স ৰসেন পটিসঙ্খানকিরিযা, তদঞ্ঞস্স ৰসেন উপ্পজ্জনকিরিযা চ যোজেতব্বা, ন চ তানি ভেদতো অপেক্খিতব্বানি একসন্তানপতিততায একত্তনযৰসেন গহিতত্তাতি। <span class="bld">ইতরস্মিং পদদ্বযে</span>তি ‘‘পৰত্তং পটিসঙ্খা, নিমিত্তঞ্চ পৰত্তঞ্চ পটিসঙ্খা’’তি ইমস্মিং পদদ্বযে।</p>
<p class="centered">পটিসঙ্খানুপস্সনাঞাণং নিট্ঠিতং।</p>
<p class="subhead">সঙ্খারুপেক্খাঞাণকথাৰণ্ণনা</p>
<p class="bodytext"><a name="para760"></a><span class="paranum">৭৬০</span>. সঙ্খারানং অনিচ্চদুক্খাকারাদিপরিগ্গণ্হনৰসেন পৰত্তম্পি পটিসঙ্খানুপস্সনাঞাণং ৰিসেসতো অনত্তাকারপরিগ্গণ্হনপধানন্তি ৰুত্তং <span class="bld">‘‘সব্বে সঙ্খারা সুঞ্ঞাতি পরিগ্গহেত্বা’’</span>তিআদি। তস্মিঞ্হি সতি সচ্চসম্পটিৰেধো ইজ্ঝতি, ন অসতি। তদভাৰতো হি অনিচ্চদুক্খলক্খণপঞ্ঞাপকম্পি <span class="bld">সরভঙ্গসত্থারা</span>দীনং সাসনং অনিয্যানিকমেৰ জাতং। অথ ৰা তেসং নিচ্চসারাদীহি রিত্তকং সন্ধায <span class="bld">‘‘সব্বে সঙ্খারা সুঞ্ঞাতি পরিগ্গহেত্বা’’</span>তি ৰুত্তং। যঞ্হি যতো রিত্তকং, তং তেন সুঞ্ঞন্তি। সঙ্খারানং অত্তসুঞ্ঞতায দুৰিঞ্ঞেয্যভাৰতো অনেকৰারং পটিৰিদ্ধাযপি সুঞ্ঞতানুপস্সনায দল়্হীভাৰাপাদনত্থং <span class="bld">‘‘পুন সুঞ্ঞমিদ’’</span>ন্তিআদি আরদ্ধং। তত্থ যদগ্গেন সঙ্খারা অনত্ততা, তদগ্গেন অনত্তনিযা। সতি হি অত্তনি অত্তনিযেন ভৰিতব্বন্তি ৰুত্তং <span class="bld">‘‘সুঞ্ঞমিদং অত্তেন ৰা অত্তনিযেন ৰা’’</span>তি। <span class="bld">দ্বিকোটিক</span>ন্তি দ্বিঅংসিকং, অত্তানং নেৰ দিস্বা ঞাণচক্খুনা পচ্চক্খতো, অনুমানতো চ তস্স অনুপলব্ভনীযতোতি অধিপ্পাযো। পরং অঞ্ঞং সত্তং, সঙ্খারং ৰা পরিক্খারভাৰে অত্তনো সুখদুক্খসাধনভাৰে ঠিতং ন দিস্বাতি যোজনা। পুন পরিগ্গণ্হাতীতি সম্বন্ধো। <span class="bld">এত্থা</span>তি এতস্মিং সুঞ্ঞতানুপস্সনাধিকারে।</p>
<p class="bodytext"><span class="bld">ক্বচী</span>তি <a name="M2.0456"></a> <a name="V2.0429"></a> কত্থচি ঠানে, কালে, ধম্মে ৰা। অথ ৰা <span class="bld">ক্বচী</span>তি অজ্ঝত্তং, বহিদ্ধা ৰা। <span class="bld">অত্তনো অত্তান</span>ন্তি সকত্তানং। ‘‘অযং খো ভৰং ব্রহ্মা মহাব্রহ্মা…পে॰… সেট্ঠো সজিতা ৰসী পিতা ভূতভব্যান’’ন্তিআদিনা (দী॰ নি॰ ১.৪২) পরেহি পরিকপ্পিতং অত্তানঞ্চ কস্সচি কিঞ্চনভূতং ন পস্সতীতি দস্সেন্তো <span class="bld">‘‘কস্সচী’’</span>তিআদিমাহ। তত্থ <span class="bld">পরস্সা</span>তি ‘‘পরজাতি, পরো পুরিসো’’তি চ এৰং গহিতস্স। <span class="bld">ন চ মম ক্বচনী</span>তি এত্থ <span class="bld">মম</span>-সদ্দো অট্ঠানে পযুত্তোতি আহ <span class="bld">‘‘মম-সদ্দং তাৰ ঠপেত্বা’’</span>তি। <span class="bld">পরস্স চা</span>তি অত্ততো অঞ্ঞস্স। ‘‘পরো পুরিসো’’তি এৰংভূতো অত্থো মমত্থায ঠিতো, তস্স ৰসেন ময্হং সব্বং সিজ্ঝতীতি এৰং একচ্চদিট্ঠিগতিকপরিকপ্পিতৰসেন পরং অত্তানং তঞ্চ অত্তনো কিঞ্চনভূতং ন পস্সতীতি দস্সেন্তো <span class="bld">‘‘ন চ ক্বচনী’’</span>তিআদিমাহ। এত্থ চ <span class="bld">নাহং ক্বচনী</span>তি সকঅত্তনো অভাৰং পস্সতি। <span class="bld">ন কস্সচি কিঞ্চনতস্মি</span>ন্তি সকঅত্তনো এৰ কস্সচি অনত্তনিযতং পস্সতি। <span class="bld">ন চ মমা</span>তি এতং দ্বযং যথাসঙ্খ্যং সম্বন্ধিতব্বং। <span class="bld">অত্থী</span>তি পচ্চেকং। <span class="bld">ন চ ক্বচনি পরস্স অত্তা অত্থী</span>তি পরস্স অত্তনো অভাৰং পস্সতি। <span class="bld">তস্স পরস্স অত্তনো মম কিঞ্চনতা ন চত্থী</span>তি পরস্স অত্তনো অনত্তনিযতং পস্সতি। এৰং অজ্ঝত্তং, বহিদ্ধা চ খন্ধানং অত্তত্তনিযসুঞ্ঞতা সুদ্ধসঙ্খারপুঞ্জতা চতুকোটিকসুঞ্ঞতাপরিগ্গণ্হনেন দিট্ঠা হোতি। তেন ৰুত্তং <span class="bld">‘‘এৰময’’</span>ন্তিআদি।</p>
<p class="bodytext"><a name="para761"></a><span class="paranum">৭৬১</span>. <span class="bld">‘‘ছহাকারেহী’’</span>তিআদিনা নিদ্দেসাদীসু তত্থ তত্থ আগতে পকারে সুঞ্ঞতানুপস্সনায পরিব্রূহনং সঙ্গহেত্বা দস্সেতি। তত্থ <span class="bld">ছহাকারেহী</span>তি ছহি গহণাকারেহি, গহেতব্বাকারেহি ৰা। <span class="bld">নিচ্চেনা</span>তি ‘‘নিচ্চো’’তি পরিকপ্পিতেন অত্তনা ৰা অঞ্ঞেন ৰা কেনচি। <span class="bld">নিচ্চেনা</span>তি ৰা নিচ্চভাৰেন। ধুৰাদযো ‘‘নিচ্চো’’তি গহিতস্সেৰ গহেতব্বাকারা। তব্বিভাগেন হি ইমস্স ছক্কতা। তত্থ নিচ্চতা নাম কূটট্ঠতা। ধুৰভাৰো থিরতা। সদা ভাৰিতা সস্সততা। নিব্বিকারতা অৰিপরিণামধম্মতা। <span class="bld">যাৰ জরামরণা</span>তি পেয্যালং অকত্বা পরিযোসানপদমেৰ দস্সেতি।</p>
<p class="bodytext"><a name="para762"></a><span class="paranum">৭৬২</span>. ন সারন্তি <span class="bld">অসারং,</span> নত্থি এতস্স সারন্তি <span class="bld">নিস্সারং</span>। সারতো অপগতং, সারং ৰা ততো অপগতন্তি <span class="bld">সারাপগতং</span>। কেচি পনেত্থ <a name="M2.0457"></a> ‘‘নিচ্চসারসারেন ৰা সুখসারসারেন ৰা অত্তসারসারেন ৰা’’তি পাল়ীতি অধিপ্পাযেন ‘‘অসারং নিস্সারং সারাপগত’’ন্তি পদত্তযং একো সুঞ্ঞতাপরিগ্গহাকারো, অঞ্ঞথা সত্তেৰ আকারা সিযুং, ন অট্ঠাতি ৰদন্তি। অপরে পন ‘‘সুভসারসারেনাতিপি <a name="V2.0430"></a> পাল়িযং অত্থীতি ‘অসারং নিস্সারং সারাপগত’ন্তি ইদং পদত্তযং ‘নিচ্চসারসারেনা’তিআদীসু পচ্চেকং যোজেতব্ব’’ন্তি ৰদন্তি। <span class="bld">সেতৰচ্ছো</span>তি সেতৰরুণকো। ‘‘মিনরুক্খো’’তিপি ৰদন্তি। <span class="bld">পাল়িভদ্দকো</span>তি কিংসুকো।</p>
<p class="bodytext"><a name="para763"></a><span class="paranum">৭৬৩</span>. নিচ্চসারাদীনং অভাৰতো <span class="bld">রিত্ততো পস্সতি</span>। পরিত্ততো, লামকত্তা ৰা <span class="bld">তুচ্ছতো</span>। অত্তসারাভাৰেন <span class="bld">সুঞ্ঞতো</span>। সযং অনত্ততায <span class="bld">অনত্ততো</span>। ইস্সরিযস্স অভাৰতো, কেনচি ইস্সরিযং কারেতুং অসক্কুণেয্যতায চ <span class="bld">অনিস্সরিযতো</span>। ফেণপিণ্ডেন ভাজনাদিং কাতুকামস্স ৰিয রূপস্স নিচ্চতাদিং কাতুকামস্স তং ন সিজ্ঝতি, সকইচ্ছাৰসেন ৰা কাচি কিরিযা নত্থীতি <span class="bld">অকামকারিযতো</span>। ‘‘এৰং রূপং হোতু, মা এৰ’’ন্তি <span class="bld">অলব্ভনীযতো</span>। সযং অঞ্ঞস্স ৰসে ন ৰত্ততি, নাপি অঞ্ঞং অত্তনো ৰসে ৰত্তেতীতি <span class="bld">অৰসৰত্তকতো</span>। যস্মিং সন্তানে সযং তস্স পরো ৰিয অৰিধেয্যতায <span class="bld">পরতো</span>। কারকাদি ৰিয কারণেহি, ফলেন চ <span class="bld">ৰিৰিত্ততো</span>। ন হি কারণেন ফলং, ফলেন ৰা কারণং সগব্ভং তিট্ঠতি। এস নযো ৰেদনাদীসুপি।</p>
<p class="bodytext"><a name="para764"></a><span class="paranum">৭৬৪</span>. <span class="bld">রূপং ন সত্তো</span>তিআদীসু যো লোকৰোহারেন সত্তো, রূপং সো ন হোতীতি অযমত্থো ইধ নাধিপ্পেতো তস্সাৰুত্তসিদ্ধত্তা। ন হি লোকো রূপমত্তং ‘‘সত্তো’’তি ৰোহরতি, বাহিরকপরিকপ্পিতো পন অত্তা ‘‘সত্তো’’তি অধিপ্পেতো। সো হি তেহি রূপাদীসু সত্তৰিসত্ততায পরেসং সঞ্জাপনট্ঠেন ‘‘সত্তো’’তি ৰুচ্চতি, রূপং সো ন হোতীতি অত্থো। সুঞ্ঞতাপরিগ্গণ্হনঞ্হেতন্তি। এস নযো <span class="bld">ন জীৰো</span>তিআদীসুপি। তত্থ জীৰনট্ঠেন <span class="bld">জীৰো</span>। নরনট্ঠেন নেতুভাৰেন <span class="bld">নরো</span>। ‘‘অহমস্মী’’তি মানুপ্পত্তিট্ঠানতায মানো এত্থ ৰাতি পৰত্ততীতি <span class="bld">মানৰো</span>। থিযতি এত্থ গব্ভোতি <span class="bld">ইত্থী</span>। পধানভাৰেন পুরি সেতীতি <span class="bld">পুরিসো</span> <a name="M2.0458"></a>। আহিতো অহংমানো এত্থাতি <span class="bld">অত্তা</span>। পচ্চত্তং তস্স তস্স অহংকারৰত্থুতায ‘‘অহ’’ন্তি চ দিট্ঠিগতিকেহি অত্তা ৰুচ্চতি, রূপং পন তাদিসং ন হোতীতি সুঞ্ঞতাপরিগ্গণ্হনৰিধিং দস্সেতুং <span class="bld">‘‘রূপং ন সত্তো’’</span>তিআদি ৰুত্তং। তস্মা অট্ঠহিপি পদেহি রূপস্স অত্তসুঞ্ঞতাৰ দস্সিতা। ইতরেহি চতূহি তস্স কিঞ্চনতাভাৰো। তত্থ <span class="bld">ন মমা</span>তি ময্হং অত্তনো সন্তকং ন হোতি, তথা অঞ্ঞস্স অত্তনো সন্তকং ন হোতি, কস্সচিপি অত্তনো সন্তকং ন হোতি অত্তনোযেৰ অভাৰতো। <span class="bld">‘‘ন অত্তনিয’’</span>ন্তি পদেন পকাসিতো এৰত্থো পরিযাযন্তরেহি তীহিপি পদেহি পকাসিতো। এস নযো ৰেদনাদীসুপি।</p>
<p class="bodytext"><a name="para765"></a><span class="paranum">৭৬৫</span>. হেট্ঠা <a name="V2.0431"></a> কলাপসম্মসনস্স দল়্হভাৰায ৰুত্তসম্মসননযাপি সুঞ্ঞতানুপস্সনায দল়্হভাৰায সংৰত্তন্তীতি দস্সেন্তো <span class="bld">‘‘তীরণপরিঞ্ঞাৰসেনা’’</span>তিআদিমাহ। তত্থ ভযস্স অহিংসনেন <span class="bld">অসরণতো</span>। ‘‘সরণ’’ন্তি গহেতুং অযুত্ততায <span class="bld">অসরণীভূততো। ‘‘অনস্সাদতো’’</span>তি ইদং পাল়িযং নত্থি। সতি চ তেচত্তালীস আকারা সিযুং। রূপপ্পৰত্তিযং সব্বাদীনৰূপলদ্ধিযা <span class="bld">আদীনৰতো। ‘‘সমুদযতো অত্থঙ্গমতো’’</span>তি ইদং দ্বযং যথা অনিচ্চতো দস্সনং পনাল়িকায, নিচ্চসারৰিরহদীপনেন ৰা সুঞ্ঞতাৰিভাৰনং হোতি, এৰং সুঞ্ঞতাৰিভাৰনন্তি কত্বা ৰুত্তং। তথা ‘‘যং খো রূপং পটিচ্চ উপ্পজ্জতি সুখং সোমনস্সং, অযং রূপস্স অস্সাদো’’তি (সং॰ নি॰ ৩.২৬) দস্সনং পচ্চযপচ্চযুপ্পন্নতাৰিভাৰনেন সুঞ্ঞতাৰিভাৰনং। ‘‘যং রূপং অনিচ্চং দুক্খং ৰিপরিণামধম্মং, অযং রূপস্স আদীনৰো’’তি (সং॰ নি॰ ৩.২৬) চ দস্সনং নিচ্চতাদিসুঞ্ঞতাভাৰনতো। তথা ‘‘যো রূপে ছন্দরাগৰিনযো ছন্দরাগপ্পহানং, ইদং রূপস্স নিস্সরণ’’ন্তি এৰং সমুদযাদিদস্সনানং, ইতরেসঞ্চ যথারহং সুঞ্ঞতানুপস্সনানুব্রূহনতা দট্ঠব্বা। যং পন আদীনৰতো দস্সনং, পুব্বে ৰত্বাপি পুন ৰচনং অস্সাদপটিক্খেপতো দস্সনং সন্ধায ৰুত্তন্তি ৰেদিতব্বং। সেসং হেট্ঠা ৰুত্তনযমেৰ। ৰেদনাদীসুপি দ্বাচত্তালীস আকারা নেতব্বাতি আহ <span class="bld">‘‘ৰেদনং…পে॰… ৰিঞ্ঞাণং অনিচ্চতো…পে॰… নিস্সরণতো পস্সতী’’</span>তি।</p>
<p class="bodytext"><span class="bld">ৰুত্তম্পি চ</span> নিদ্দেসে <span class="bld">এতং</span> সুঞ্ঞতাপরিগ্গণ্হনকথাসন্দস্সনং ‘‘অসুকায পাল়িযা অযং নিদ্দেসো’’তি দস্সনত্থং, তস্স ফলসন্দস্সনত্থঞ্চ।</p>
<p class="bodytext"><a name="para766"></a><span class="paranum">৭৬৬</span>. এৰং <a name="M2.0459"></a> তীরণপরিঞ্ঞাৰসেন পচ্চেকং খন্ধেসু দ্বাচত্তালীসায আকারেহি সুঞ্ঞতং পরিগ্গহেত্বাপি তিৰিধানুপস্সনাৰসেনেৰ ভাৰনং অনুযুঞ্জন্তস্স সঙ্খারুপেক্খাঞাণুপ্পত্তীতি দস্সেন্তো <span class="bld">‘‘এৰং সুঞ্ঞতো’’</span>তিআদিমাহ। তত্থ <span class="bld">পরিগ্গণ্হন্তো</span>তি সম্মসন্তো। <span class="bld">ভযঞ্চ নন্দিঞ্চ ৰিপ্পহাযা</span>তি অজ্ঝুপেক্খকতায সঙ্খারানং ৰিপত্তিং নিস্সায উপ্পজ্জনকভযঞ্চেৰ তেসং সম্পত্তিং নিস্সায উপ্পজ্জনকপীতিঞ্চ পজহিত্বা। অথ ৰা ভযতুপট্ঠানৰসেন উপ্পজ্জনকঞাণভযঞ্চ সম্মসনৰসেন উপ্পজ্জনকপীতিসঙ্খাতং নন্দিঞ্চ পহায। ন হি সব্বসো সুঞ্ঞতায দিট্ঠায ভযনন্দীনং অৰসরো অত্থি, অথ খো উপেক্খাৰ সণ্ঠাতি। তেনাহ <span class="bld">‘‘সঙ্খারেসু উদাসীনো হোতী’’</span>তি। তত্থ যেন মিচ্ছাগাহেন অনুদাসীনতা সিযা, তদভাৰং দস্সেন্তো <span class="bld">‘‘অহন্তি ৰা মমন্তি ৰা ন গণ্হাতী’’</span>তি আহ। ইদানিস্স উদাসীনতায উপমং দস্সেন্তো <span class="bld">‘‘ৰিস্সট্ঠভরিযো ৰিয পুরিসো’’</span>তিআদিমাহ।</p>
<p class="bodytext">তত্থ <a name="V2.0432"></a> অনুদাসীনতাপুব্বিকা উদাসীনতা ৰুচ্চমানা ইধ ওপম্মত্থং ফরতীতি দস্সেতুং <span class="bld">‘‘ইট্ঠা কন্তা’’</span>তিআদি ৰুত্তং। <span class="bld">অতিৰিয নং মমাযেয্য</span> ইত্থীনং সাঠেয্যকূটেয্যৰঙ্কেয্যাদীনং অজাননতো। <span class="bld">মুঞ্চিতুকামো হুত্বা</span>তি মুঞ্চিতুকামোৰ হুত্বা, <span class="bld">তং ৰিস্সজ্জেয্য</span> নিরপেক্খতায ৰসেনেৰাতি অধিপ্পাযো। <span class="bld">অযং</span> যোগাৰচরো। মুঞ্চিতুকামতায উদ্ধং যাৰ সঙ্খারুপেক্খাঞাণং ন উপ্পজ্জতি, তাৰ পৰত্তা ৰিপস্সনা পটিসঙ্খানুপস্সনা এৰাতি আহ <span class="bld">‘‘পটিসঙ্খানুপস্সনায সঙ্খারে পরিগ্গণ্হন্তো’’</span>তি।</p>
<p class="bodytext"><span class="bld">পতিলীযতী</span>তি একপস্সেন নিলীযতি নিলীনং ৰিয হোতি। <span class="bld">পতিকুটতী</span>তি সঙ্কুচতি। <span class="bld">পটিৰট্টতী</span>তি ৰিৰট্টতি। <span class="bld">ন সম্পসারিযতী</span>তি ন ৰিসরতি, অভিরতিৰসেন ন পক্খন্দতীতি অত্থো।</p>
<p class="bodytext"><span class="bld">ইচ্চস্সা</span>তি ইতি এৰং অস্স যোগিনো।</p>
<p class="bodytext"><a name="para767"></a><span class="paranum">৭৬৭</span>. তিক্খৰিসদসূরভাৰেন সঙ্খারেসু অজ্ঝুপেক্খনে সিজ্ঝমানে <span class="bld">তং পনেতং</span> সঙ্খারুপেক্খাঞাণং অনেকৰারং পৰত্তমানং পরিপাকগমনেন অনুলোমঞাণস্স পচ্চযভাৰং গচ্ছন্তং <span class="bld">নিব্বানং সন্ততো পস্সতি</span> নাম। তথাভূতঞ্চ <span class="bld">সব্বং সঙ্খারপ্পৰত্তং ৰিস্সজ্জেত্বা নিব্বানমেৰ পক্খন্দতি</span> নাম। তযিদং ইধ ঞাণং অনুলোমগোত্রভুঞাণেহি সদ্ধিং একত্তং নেত্বা ৰুত্তং একত্তনযৰসেন <a name="M2.0460"></a>। <span class="bld">নো চে নিব্বানং সন্ততো পস্সতী</span>তি তাৰ সঙ্খারুপেক্খাঞাণস্স অপরিপক্কতমেৰাহ। সমুদ্দং তরন্তীতি <span class="bld">সামুদ্দিকা,</span> সংযত্তিকা। দিসাজাননকো কাকো <span class="bld">দিসাকাকো,</span> লক্খণমত্তঞ্চেতং যো কোচি তাদিসো সকুন্তো ৰেদিতব্বো। <span class="bld">ৰিদেস</span>ন্তি অদেসং সমুদ্দে অপরিচিতট্ঠানং। <span class="bld">অনুগন্ত্বা</span>তি অনু অনু গন্ত্বা।</p>
<p class="bodytext"><span class="bld">তযিদং</span> ৰিপস্সনাঞাণং। <span class="bld">পিট্ঠং ৰট্টযমানং ৰিযা</span>তি থূলথূলতো ৰিৰেচনৰসেন নিপ্ফোটিযমানং সণ্হং সণ্হং পিট্ঠচুণ্ণং ৰিয। <span class="bld">নিব্বট্টিতকপ্পাস</span>ন্তি নিব্বট্টিতবীজং কপ্পাসং। <span class="bld">ৰিহনমানং ৰিযা</span>তি ধনুকেন ৰিহঞ্ঞমানং ৰিয। উপমাদ্বযেনপি পুনপ্পুনং সম্মসনেন ৰিপস্সনাঞাণস্স সুখুমতরভাৰাপত্তিমাহ। যথা যথা হি ৰিপস্সনাভাৰনাবলেন তিক্খা, ৰিসদা, সূরা চ হোতি, তথা তথা সুখুমতরাপি হোতীতি। <span class="bld">সঙ্খারৰিচিননে</span>তি পৰিচযস্স সিখাপ্পত্ততায সঙ্খারেসু ৰিয তেসং ৰিচিননেপি উদাসীনং হুত্বা তিৰিধানুপস্সনাৰসেন তিট্ঠতি পকারন্তরস্স অভাৰতো। <a name="V2.0433"></a> ‘‘সত্তধা অট্ঠারসধা’’তিআদিনা ৰিভত্তাপি হি অনুপস্সনাপকারা অনিচ্চানুপস্সনাদীস্বেৰ তীসু অন্তোগধাতি মত্থকপ্পত্তা ৰিপস্সনা তাসং এৰ ৰসেন তিট্ঠতি।</p>
<p class="bodytext"><a name="para768"></a><span class="paranum">৭৬৮</span>. <span class="bld">তত্রা</span>তি তস্মিং ৰিমোক্খমুখভাৰাপজ্জনে, অরিযপুগ্গলৰিভাগপচ্চযত্থে চ। <span class="bld">ইদং</span> ৰিপস্সনাঞাণং। <span class="bld">তিণ্ণং ইন্দ্রিযান</span>ন্তি সদ্ধিন্দ্রিযসমাধিন্দ্রিযপঞ্ঞিন্দ্রিযানং। <span class="bld">আধিপতেয্যৰসেনা</span>তি সম্পযুত্তধম্মানং অধিপতিভাৰৰসেন। অনিচ্চানুপস্সনাবহুলস্স হি সদ্ধিন্দ্রিযং বলৰং হোতি, দুক্খানুপস্সনাবহুলস্স সমাধিন্দ্রিযং, অনত্তানুপস্সনাবহুলস্স পঞ্ঞিন্দ্রিযন্তি তিস্সন্নং অনুপস্সনানং ৰসেন বলৰতরভাৰং পত্তানি ইমানি তীণি ইন্দ্রিযানি ৰিমোক্খমুখভাৰং আপাদেন্তীতি আহ <span class="bld">‘‘তিৰিধানুপস্সনা…পে॰… আপজ্জতি নামা’’</span>তি। <span class="bld">তিৰিধৰিমোক্খমুখভাৰ</span>ন্তি এত্থ কে পন তযো ৰিমোক্খা, কানি ৰা তীণি ৰিমোক্খমুখানীতি অন্তোলীনে অনুযোগে ৰিমোক্খমুখাধীনত্তা ৰিমোক্খাধিগমস্স ৰিমোক্খমুখানি তাৰ দস্সেন্তো <span class="bld">‘‘তিস্সো হি…পে॰… ৰুচ্চন্তী’’</span>তি ৰত্বা অযঞ্চ অত্থো পাল়িতো এৰ ৰিঞ্ঞাযতীতি দস্সেন্তো <span class="bld">‘‘যথাহা’’</span>তিআদিমাহ।</p>
<p class="bodytext"><span class="bld">লোকনিয্যানাযা</span>তি <a name="M2.0461"></a> লোকতো নিক্খমনায, সত্তলোকস্স ৰা ৰট্টদুক্খতো নিক্খমনায। <span class="bld">পরিচ্ছেদপরিৰটুমতো</span>তি উদযব্বযৰসেন পরিচ্ছেদতো চেৰ পরিৰটুমতো চ। <span class="bld">সমনুপস্সনতাযা</span>তি সম্মদেৰ অনু অনু পস্সনায সংৰত্তন্তীতি সম্বন্ধো। অনিচ্চানুপস্সনা হি সঙ্খারে আদিতো উদযেন, অন্ততো ৰযেন পরিচ্ছিন্নে পস্সতি। আদিঅন্তৰন্ততায হি তে অনিচ্চাতি। <span class="bld">অনিমিত্তায চ ধাতুযা</span>তি সব্বসঙ্খারনিমিত্তৰিরহতো ‘‘অনিমিত্তা’’তি লদ্ধনামায অসঙ্খতায ধাতুযা। <span class="bld">চিত্তসম্পক্খন্দনতাযা</span>তি পরিচ্ছিন্দিত্বা অনুলোমঞাণাদিভাৰেন সম্মদেৰ অধিচিত্তস্স অনুপৰিসনত্থায। <span class="bld">অপ্পণিহিতাযা</span>তি রাগপণিধিআদীনং অভাৰেন ‘‘অপ্পণিহিতা’’তি লদ্ধনামায। <span class="bld">সুঞ্ঞতাযা</span>তি অত্তসুঞ্ঞতায ‘‘সুঞ্ঞতা’’তি লদ্ধনামায।</p>
<p class="bodytext"><span class="bld">গতি</span>ন্তি নিব্বত্তিং। সঙ্খারানং সভাৰৰিভাৰনেন সংৰেজিযমানং চিত্তং সম্মাপটিপত্তিযং সমুত্তেজিতং নাম হোতীতি আহ <span class="bld">‘‘মনোসমুত্তেজনতাযাতি চিত্তসংৰেজনতাযা’’</span>তি। মমংকারেন অত্তনিযসঞ্ঞিতস্স ৰত্থুনো সামিভূতো অত্তা পঠমং পরামসীযতি, ততো অত্তনিযন্তি আহ <span class="bld">‘‘নাহং, ন মমাতি এৰং অনত্ততো সমনুপস্সনতাযা’’</span>তি। <span class="bld">তীণি পদানী</span>তি পরিচ্ছেদপরিৰটুম, মনোসমুত্তেজন, সমনুপস্সনপদানীতি ৰদন্তি, ‘‘সব্বসঙ্খারে’’তিআদীনি পন তীণি ৰাক্যানি তীণি <a name="V2.0434"></a> পদানীতি ৰেদিতব্বানি। <span class="bld">তেনেৰা</span>তি অনিচ্চানুপস্সনাদীনং ৰসেন তেসং তিণ্ণং পদানং ৰুত্তত্তা এৰ। <span class="bld">পঞ্হৰিস্সজ্জনে</span>তি ‘‘অনিচ্চতো মনসি করোতো কথং সঙ্খারা উপট্ঠহন্তী’’তি পঞ্হস্স ৰিস্সজ্জনে।</p>
<p class="bodytext"><a name="para769"></a><span class="paranum">৭৬৯</span>. এৰং ৰিমোক্খমুখানি দস্সেত্বা ইদানি ৰিমোক্খে দস্সেতুং <span class="bld">‘‘কতমে পনা’’</span>তিআদি ৰুত্তং। <span class="bld">অনিচ্চতো মনসি করোন্তো</span>তি অনিচ্চানুপস্সনং অনুযুঞ্জন্তো। <span class="bld">অধিমোক্খবহুলো</span>তি সদ্ধিন্দ্রিযবহুলো। যস্স ৰিসেসতো অনিচ্চানুপস্সনা তিক্খা সূরা হোতি, তস্স সদ্ধিন্দ্রিযং অধিমত্তং হোতি। ‘‘অনিচ্চা সঙ্খারা’’তি হি আদিতো সদ্ধামত্তকেন পটিপজ্জিত্বা ৰিপস্সনায উক্কংসগতায তরুপল্লৰাদীসু ৰিয মণিকনকাদীসুপি তেসং অনিচ্চতং সাতিসযং পচ্চক্খতো পস্সতো ‘‘সম্মাসম্বুদ্ধো ৰত সো ভগৰা’’তি সত্থরি সদ্ধা বলৰতী পৰত্ততীতি সো অধিমোক্খবহুলো, অধিমত্তসদ্ধো চ হোতি। তস্স অনিচ্চানুপস্সনাবহুলতায অনিচ্চাকারতো <a name="M2.0462"></a> ৰুট্ঠানং হোতীতি সো <span class="bld">‘‘অনিমিত্তং ৰিমোক্খং পটিলভতী’’</span>তি ৰুত্তং। <span class="bld">পস্সদ্ধিবহুলো</span>তি দুক্খানুপস্সনং অনুযুঞ্জন্তো ‘‘দুক্খা সঙ্খারা, তপ্পটিপক্খতো সুখো নিরোধো’’তি চ মনসিকারৰসেন নিব্বানস্স সন্তপণীতসুখভাৰং অধিমুচ্চন্তো অভিণ্হং পীতিপামোজ্জসমাযোগতো পস্সদ্ধিবহুলো হোতি। ততো চ অধিমত্তসমাধিন্দ্রিযপটিলাভেন রাগপণিধিযা দূরীভাৰতো অপ্পণিহিতৰিমোক্খসমধিগমো হোতীতি ৰুত্তং <span class="bld">‘‘দুক্খতো…পে॰… পটিলভতী’’</span>তি। <span class="bld">ৰেদবহুলো</span>তি অনত্তানুপস্সনং অনুযুঞ্জন্তো অত্তসুঞ্ঞতায নিপুণঞাণৰিসযত্তা ঞাণবহুলো হোতি। ততো চ অধিমত্তপঞ্ঞিন্দ্রিযপটিলাভেন মোহস্স দূরীভাৰতো সুঞ্ঞতৰিমোক্খসমধিগমো হোতীতি আহ <span class="bld">‘‘অনত্ততো…পে॰… পটিলভতী’’</span>তি।</p>
<p class="bodytext">যো অনিচ্চানুপস্সনায নিমিত্তৰসেন সঙ্খারে পরিগ্গহেত্বা ৰিপস্সনং অনুযুঞ্জন্তো যত্থ ইদং সঙ্খারনিমিত্তং সব্বসো নত্থি, তং ‘‘অনিমিত্তং নিব্বান’’ন্তি অনিমিত্তাকারেন অধিমুচ্চন্তো ৰুট্ঠানগামিনিমগ্গেন ঘটেতি। তস্স মগ্গো অনিমিত্ততো নিব্বানং সচ্ছিকরোতীতি ৰুচ্চতীতি আহ <span class="bld">‘‘অনিমিত্তাকারেন নিব্বানং আরম্মণং কত্বা পৰত্তো অরিযমগ্গো’’</span>তি। স্বাযং নিব্বানস্স অনিমিত্তাকারো নেৰ মগ্গেন কতো, ন ৰিপস্সনায, অথ খো সভাৰসিদ্ধো। তদারম্মণতায চ মগ্গো অনিমিত্তোতি ৰুচ্চতীতি দস্সেন্তো আহ <span class="bld">‘‘অনিমিত্তায ধাতুযা উপ্পন্নত্তা অনিমিত্তো’’</span>তি। যো দুক্খানুপস্সনাৰসেন পণিধিযা দূরীভাৰকরণেন অপ্পণিহিতং অধিমুচ্চন্তো <a name="V2.0435"></a>, যো অনত্তানুপস্সনাৰসেন অত্তূপলদ্ধিযা দূরীভাৰকরণেন সুঞ্ঞতং অধিমুচ্চন্তোতি চ আদিনা যোজেতব্বং। তেনাহ <span class="bld">‘‘এতেনেৰ নযেনা’’</span>তিআদি।</p>
<p class="bodytext"><a name="para770"></a><span class="paranum">৭৭০</span>. যদি অরিযমগ্গো তিৰিধম্পি ৰিমোক্খনামং লভতি, অথ কস্মা <span class="bld">অভিধম্মে</span> ৰিমোক্খদ্বযমেৰ আগতন্তি চোদনং সন্ধাযাহ <span class="bld">‘‘যং পনা’’</span>তিআদি। তত্থ <span class="bld">ত</span>ন্তি অভিধম্মে ৰিমোক্খদ্বযৰচনং। <span class="bld">নিপ্পরিযাযতো ৰিপস্সনাগমনং সন্ধাযা</span>তি উজুকমেৰ ৰিপস্সনতো মগ্গস্স নামাগমনং সন্ধায ৰুত্তং। কস্মা? অনিমিত্তৰিপস্সনা আগমনীযট্ঠানে ঠত্বা অত্তনো মগ্গস্স নামং দাতুং ন সক্কোতি। কামং <span class="bld">সুত্তে</span> ‘‘অনিমিত্তঞ্চ ভাৰেহি, মানানুসযমুজ্জহা’’তি (সু॰ নি॰ ৩৪৪) অনিমিত্তৰিপস্সনা কথিতা, সা পন নিচ্চনিমিত্তধুৰনিমিত্তঅত্তনিমিত্তানি <a name="M2.0463"></a> উগ্ঘাটেন্তীপি সযং নিমিত্তধম্মেসু এৰ চরতীতি সনিমিত্তাৰ হোতীতি। অপিচ অভিধম্মো নাম পরমত্থদেসনা, অনিমিত্তমগ্গস্স চ পরমত্থতো হেতুৰেকল্লমেৰ। অনিচ্চানুপস্সনাৰসেন হি <span class="bld">অনিমিত্তৰিমোক্খো</span> কথিতো। তত্থ চ সদ্ধিন্দ্রিযং অধিমত্তং হোতি, তং অরিযমগ্গে একঙ্গম্পি ন হোতি, অমগ্গঙ্গত্তা অত্তনো মগ্গস্স নামং দাতুং ন সক্কোতি। ইতরেসু দুক্খানুপস্সনায ৰসেন <span class="bld">অপ্পণিহিতৰিমোক্খো,</span> অনত্তানুপস্সনায ৰসেন <span class="bld">সুঞ্ঞতৰিমোক্খো</span>।</p>
<p class="bodytext">তেসু অপ্পণিহিতৰিমোক্খেন সমাধিন্দ্রিযং, সুঞ্ঞতৰিমোক্খেন পঞ্ঞিন্দ্রিযং অধিমত্তং হোতীতি তানি অরিযমগ্গস্স অঙ্গত্তা অত্তনো মগ্গস্স নামং দাতুং সক্কোন্তি, ন অনিমিত্তমগ্গো তদভাৰতোতি কেচি। যে পন ৰদন্তি ‘‘অনিমিত্তমগ্গো আগমনতো নামং অলভন্তোপি সগুণতো চ আরম্মণতো চ নামং লভতী’’তি, তেসং মতেন অপ্পণিহিতসুঞ্ঞতমগ্গাপি সগুণতো এৰ, আরম্মণতো এৰ চ নামং লভেয্যুন্তি? তং অযুত্তং। কস্মা? মগ্গো হি দ্বীহি কারণেহি নামং লভতি সরসতো চ পচ্চনীকতো চাতি, সভাৰতো চ পটিপক্খতো চাতি অত্থো। <span class="bld">অপ্পণিহিতমগ্গো</span> হি রাগপণিধিআদীহি ৰিমুত্তো, <span class="bld">সুঞ্ঞতমগ্গো</span> রাগাদীহি সুঞ্ঞো এৰাতি তে সরসতো নামং লভন্তি। তথা <span class="bld">অপ্পণিহিতমগ্গো</span> পণিধিস্স পটিপক্খো, <span class="bld">সুঞ্ঞতমগ্গো</span> অত্তাভিনিৰেসস্স এৰাতি তে পচ্চনীকতো নামং লভন্তি, <span class="bld">অনিমিত্তমগ্গো</span> পন রাগাদিনিমিত্তানং, নিচ্চনিমিত্তাদীনং ৰা অভাৰেন সরসতো এৰ নামং লভতি, নো পচ্চনীকতো। ন হি সো সঙ্খারনিমিত্তারম্মণায অনিচ্চানুপস্সনায পটিপক্খো, সা <a name="V2.0436"></a> পনস্স অনুলোমভাৰে ঠিতাতি সব্বথাপি অভিধম্মপরিযাযেন অনিমিত্তমগ্গো ন লব্ভতি। তেন ৰুত্তং <span class="bld">‘‘তং নিপ্পরিযাযতো ৰিপস্সনাগমনং সন্ধাযা’’</span>তি।</p>
<p class="bodytext">যস্মা সুত্তন্তপরিযাযেন অনিমিত্তমগ্গো লব্ভতি। ৰুট্ঠানগামিনী হি ৰিপস্সনা যং যং সম্মসন্তী ৰুট্ঠানং গচ্ছতি, তস্স তস্স ৰসেন আগমনীযট্ঠানে ঠত্বা অত্তনো মগ্গস্স নামং দেতি, তত্থ অনিচ্চতো ৰুট্ঠহন্তস্স মগ্গো অনিমিত্তো হোতি, দুক্খতো ৰুট্ঠহন্তস্স অপ্পণিহিতো, অনত্ততো ৰুট্ঠহন্তস্স সুঞ্ঞতো, তস্মা সুত্তন্তসংৰণ্ণনা এসাতি কত্বা ইধ তযোপি ৰিমোক্খা উদ্ধটা। যং পন <span class="bld">পটিসম্ভিদামগ্গে</span> অভিনিৰেসনিমিত্তপণিধিমুঞ্চনং উপাদায তিস্সন্নম্পি অনুপস্সনানং তদাগমনৰসেন তদন্বযস্স মগ্গস্স চ সুঞ্ঞতৰিমোক্খাদিভাৰো নিদ্দিট্ঠো, তস্স পরিযাযভাৰে <a name="M2.0464"></a> ৰত্তব্বমেৰ নত্থীতি দস্সেতুং <span class="bld">‘‘ৰিপস্সনাঞাণং হী’’</span>তিআদি ৰুত্তং। ৰিপস্সনাঞাণং পটিসম্ভিদামগ্গে ‘‘অপ্পণিহিতো, ৰিমোক্খো’’তি চ কিঞ্চাপি ৰুত্তন্তি সম্বন্ধো।</p>
<p class="bodytext"><span class="bld">অনিচ্চানুপস্সনাঞাণ</span>ন্তি ‘‘অনিচ্চা সঙ্খারা’’তি অনুপস্সনাৰসেন পৰত্তঞাণং। <span class="bld">নিচ্চতো অভিনিৰেসং মুঞ্চতী</span>তি ‘‘তে নিচ্চা’’তি নিচ্চাকারতো পৰত্তমিচ্ছাভিনিৰেসৰিদ্ধংসনৰসেন, তদন্বযং পন মগ্গঞাণং সমুচ্ছেদৰসেন মুঞ্চতি। <span class="bld">ইতী</span>তি তস্মা। অনিচ্চাভিনিৰেসতো রিত্ততায, ৰিমুত্ততায চ <span class="bld">সুঞ্ঞতো ৰিমোক্খো</span>। সেসপদেসুপি এসেৰ নযো।</p>
<p class="bodytext"><span class="bld">ত</span>ন্তি তিৰিধং ৰিপস্সনাঞাণং। তত্থ যস্স পরিযাযতো, যস্স চ নিপ্পরিযাযতো নামলাভো, তং দস্সেতুং <span class="bld">‘‘সঙ্খারনিমিত্তস্সা’’</span>তিআদি ৰুত্তং। <span class="bld">ন নিপ্পরিযাযেন,</span> অথ খো পরিযাযেনাতি অত্থো। <span class="bld">তস্মা</span>তি নিপ্পরিযাযকথাভাৰতো। <span class="bld">ৰিমোক্খদ্বযমেৰ ৰুত্তং</span> অভিধম্মেতি অধিপ্পাযো। <span class="bld">এত্থা</span>তি এতস্মিং ৰিপস্সনাধিকারে। ‘‘তিৰিধৰিমোক্খমুখভাৰং আপজ্জিত্বা’’তি এতস্মিং ৰা উদ্দেসৰচনে।</p>
<p class="bodytext"><a name="para771"></a><span class="paranum">৭৭১</span>. <span class="bld">তেসং ৰিভাগাযা</span>তি তেসং যথাৰুত্তানং সত্তন্নং অরিযপুগ্গলানং সদ্ধানুসারিআদিভাৰেন ৰিভত্তসভাৰতায।</p>
<p class="bodytext"><a name="para772"></a><span class="paranum">৭৭২</span>. <span class="bld">সদ্ধিন্দ্রিযং পটিলভতী</span>তি সদ্ধানুসারিভাৰিতাকারণভূতং অধিমত্তং সদ্ধিন্দ্রিযং পটিলভতি। অধিমোক্খবহুলতায, সদ্ধিন্দ্রিযাধিমত্ততায চ কারণং হেট্ঠা ৰুত্তমেৰ। অপিচ অযমেত্থ <a name="V2.0437"></a> সঙ্খেপত্থো – অনিচ্চাকারসল্লক্খণস্স সদ্ধাভিবুদ্ধিযা উপনিস্সযভাৰতো তদন্বযে মগ্গে সদ্ধা তিক্খতরা হোতি, তেন অট্ঠমকো <span class="bld">সদ্ধানুসারী</span> নাম হোতি। <span class="bld">সেসেসু সত্তসু ঠানেসূ</span>তি পঠমফলতো পট্ঠায যাৰ অগ্গফলা সত্তসু ঠানেসু। ‘‘সত্তসু ঠানেসূ’’তি কস্মা ৰুত্তং, ননু সেসেসু ছসু ঠানেসু সদ্ধাৰিমুত্তো, অগ্গফলে পন সচাযং অরূপজ্ঝানলাভী, উভতোভাগৰিমুত্তো হোতি, নো চে অরূপজ্ঝানলাভী, পঞ্ঞাৰিমুত্তো, ন সদ্ধাৰিমুত্তো। <span class="bld">অভিধম্মে</span> হি –</p>
<p class="indent">‘‘কতমো চ পুগ্গলো <span class="bld">সদ্ধাৰিমুত্তো</span>? ইধেকচ্চো পুগ্গলো ‘ইদং দুক্খ’ন্তি যথাভূতং পজানাতি, ‘অযং দুক্খসমুদযো’তি, ‘অযং দুক্খনিরোধো’তি, ‘অযং দুক্খনিরোধগামিনী পটিপদা’তি যথাভূতং পজানাতি। তথাগতপ্পৰেদিতা চস্স ধম্মা পঞ্ঞায দিট্ঠা <a name="M2.0465"></a> হোন্তি, পঞ্ঞায চস্স দিস্বা একচ্চে আসৰা পরিক্খীণা হোন্তি, নো চ খো যথাদিট্ঠিপ্পত্তস্স। অযং ৰুচ্চতি পুগ্গলো সদ্ধাৰিমুত্তো’’তি (পু॰ প॰ ২০৮) –</p>
<p class="unindented">একচ্চাসৰপরিক্খযৰচনতো সদ্ধাৰিমুত্তস্স সেক্খভাৰো ৰিঞ্ঞাযতি, ন অসেক্খভাৰো। অট্ঠকথাযঞ্চ ‘‘দ্বে ধুরানি, দ্বে অভিনিৰেসা, দ্বে সীসানী’’তি ৰচনতো নত্থি অরহতো সদ্ধাৰিমুত্ততাতি? সচ্চমেতং নিপ্পরিযাযতো। নিপ্পরিযাযকথা হি অভিধম্মো, ইধ পন পরিযাযেন এৰং ৰুত্তং। যদি পরিযাযতো অরহতো সদ্ধাৰিমুত্ততা, কো পন সো পরিযাযো? সদ্ধাৰিমুত্তন্বযতা। যো হি অগ্গমগ্গক্খণে সদ্ধাৰিমুত্তো হোতি, সো অগ্গফলক্খণেপি তদন্বযতায সদ্ধাৰিমুত্তোতি <span class="bld">পটিসম্ভিদামগ্গে</span> পরিযাযেন ৰুত্তোতি ইধাপি তথেৰ ৰুত্তং। অথ ৰা সদ্ধাৰিমুত্তসদিসতায অরহা সদ্ধাৰিমুত্তো। কা পনেত্থ সদিসতা? যথা সদ্ধাৰিমুত্তস্স সেক্খস্স কিলেসক্খযো কুণ্ঠেন অসিনা কদলিচ্ছেদসদিসো ‘‘নো চ খো যথাদিট্ঠিপ্পত্তস্সা’’তি ৰচনতো, এৰং তদন্বযস্সাপি অরহতোতি অযমেত্থ সদিসতা। কিং পন নেসং কিলেসপহানে নানত্তং অত্থীতি? নত্থি। অথ কস্মা সদ্ধাৰিমুত্তো দিট্ঠিপ্পত্তং ন পাপুণাতীতি? আগমনীযনানত্তেন। দিট্ঠিপ্পত্তো হি আগমনম্হি কিলেসে ৰিক্খম্ভেন্তো অপ্পকসিরেন অকিলমন্তো ৰিক্খম্ভেতুং সক্কোতি, সদ্ধাৰিমুত্তো কিচ্ছেন কসিরেন ৰিক্খম্ভেতুং সক্কোতি। অপিচ পঞ্ঞাযপি নেসং ৰেমত্ততা। সা চ যাৰতিকা লব্ভতেৰাতি ৰদন্তি। এৰঞ্চ কত্বা পঠমমগ্গাদীসু সতিপি ইন্দ্রিযসমত্তে সদ্ধাদীনং তিক্খতাৰচনম্পি সমত্থিতং হোতি।</p>
<p class="bodytext"><a name="para773"></a><span class="paranum">৭৭৩</span>. <span class="bld">সো</span>তি <a name="V2.0438"></a> দুক্খতো ৰুট্ঠিতো। <span class="bld">সব্বত্থা</span>তি অট্ঠসুপি ঠানেসু। ননু চ অট্ঠকথাযং ‘‘দ্বে ধুরানী’’তি নিযমিতত্তা পঠমমগ্গক্খণে সদ্ধানুসারী ৰা সিযা, ধম্মানুসারী ৰা? ইধ ন সদ্ধানুসারী যুত্তো, কাযসক্খিতাপি অরহতো নত্থি। <span class="bld">অভিধম্মে</span> হি –</p>
<p class="indent">‘‘কতমো চ পুগ্গলো <span class="bld">কাযসক্খী</span>? ইধেকচ্চো পুগ্গলো অট্ঠ ৰিমোক্খে কাযেন ফুসিত্বা ৰিহরতি, পঞ্ঞায চস্স দিস্বা একচ্চে আসৰা পরিক্খীণা হোন্তি। অযং ৰুচ্চতি পুগ্গলো কাযসক্খী’’তি (পু॰ প॰ ২০৮) –</p>
<p class="unindented">একচ্চাসৰপরিক্খযৰচনতো <a name="M2.0466"></a> কাযসক্খিনো সেক্খভাৰোৰ ৰিঞ্ঞাযতীতি? সচ্চমেতং নিপ্পরিযাযতো, ইধ পন পরিযাযেন ৰুত্তং। কো পন সো পরিযাযোতি? কাযসক্খিসদিসতা। উপচাররূপজ্ঝানসমাধিতো হি সাতিসযং অরূপসমাধিসম্ফস্সং লদ্ধা নিব্বত্তীতি একচ্চাসৰপরিক্খযং উপাদায ‘‘কাযসক্খী’’তি ৰত্তব্বপুগ্গলেন সাতিসযসমাধিসম্ফস্সতদধিট্ঠানাসৰপরিক্খযসামঞ্ঞং অপেক্খিত্বা কাযসক্খী ৰিয <span class="bld">কাযসক্খী</span>তি অরহা <span class="bld">পটিসম্ভিদামগ্গে</span> ৰুত্তোতি ইধাপি তমেৰ নযং গহেত্বা অরহতোপি কাযসক্খিতা ৰুত্তা। সুত্তন্তসংৰণ্ণনা হেসাতি। নিপ্পরিযাযেন পন পঠমফলতো পট্ঠায ছসু ঠানেসু কাযসক্খী নাম হোতি, সো চ খো অট্ঠসমাপত্তিলাভী, ন ৰিপস্সনাযানিকো সুক্খৰিপস্সকো, উপচারমত্তলাভী, রূপজ্ঝানমত্তলাভী ৰা। <span class="bld">পস্সদ্ধিবহুলো</span>তি চ পস্সদ্ধিসীসেন সমাধি ৰুত্তোতি সাতিসযসমাধিলাভী সমথযানিকোৰ অধিপ্পেতো, সমথযানিকস্সেৰ চ কাযসক্খিভাৰো হেট্ঠা ৰুত্তো। <span class="bld">অরূপজ্ঝান</span>ন্তি চতুব্বিধং অরূপজ্ঝানং। তত্থ পন একম্পি লদ্ধা অরহত্তং পত্তো উভতোভাগৰিমুত্তো এৰ হোতীতি ইমমত্থং দস্সেতুং <span class="bld">‘‘অরূপজ্ঝান’’</span>মিচ্চেৰ ৰুত্তং, ন ‘‘চত্তারি অরূপজ্ঝানানী’’তি। তেনাযং চতুন্নং অরূপসমাপত্তীনং, নিরোধসমাপত্তিযা চ ৰসেন পঞ্চৰিধো হোতি। এস নযো কাযসক্খিম্হিপি। দ্বীহি ভাগেহি দ্বে ৰারে ৰিমুত্তোতি <span class="bld">উভতোভাগৰিমুত্তো</span>।</p>
<p class="bodytext"><a name="para774"></a><span class="paranum">৭৭৪</span>. পঞ্ঞৰতো নিপুণতরা, গম্ভীরা চ অত্থা পাকটা হুত্বা উপট্ঠহন্তীতি অনত্ততো মনসি করোতো ৰেদবহুলতা, পঞ্ঞিন্দ্রিযপটিলাভো চ ৰুত্তো। <span class="bld">ধম্মানুসারী হোতি</span> পঞ্ঞিন্দ্রিযস্স অধিমত্তত্তা। পঞ্ঞা হি ইধ ‘‘ধম্মো’’তি অধিপ্পেতা ‘‘সচ্চং ধম্মো ধিতি চাগো’’তিআদীসু ৰিয (জা॰ ১.১.৫৭)।</p>
<p class="bodytext"><a name="para775"></a><span class="paranum">৭৭৫</span>. যস্সা <a name="V2.0439"></a> পাল়িযা ৰসেন ইধ অরিযপুগ্গলস্স সদ্ধাৰিমুত্তাদিভাৰো ৰুত্তো, তং পাল়িং দস্সেতুং <span class="bld">‘‘ৰুত্তং হেত’’</span>ন্তিআদি আরদ্ধং, তং সুৰিঞ্ঞেয্যমেৰ।</p>
<p class="bodytext"><a name="para776"></a><span class="paranum">৭৭৬</span>. ‘‘সদ্ধিন্দ্রিযস্স অধিমত্তত্তা সদ্ধাৰিমুত্তো’’তি এৰমাদিঅত্থস্স সাধকং <span class="bld">অপরম্পি ৰুত্তং। ‘‘সদ্দহন্তো ৰিমুত্তো’’</span>তি এতেন সব্বথা অৰিমুত্তস্স <a name="M2.0467"></a> সদ্ধামত্তেন ৰিমুত্তভাৰদস্সনেন সদ্ধাৰিমুত্তস্স সেক্খভাৰমেৰ ৰিভাৰেতি। <span class="bld">সদ্ধাৰিমুত্তো</span>তি ৰা সদ্ধায অধিমুত্তোতি অত্থো।</p>
<p class="bodytext"><span class="bld">ফুট্ঠন্তং সচ্ছিকতো</span>তি ফুট্ঠানং অনন্তরং ফুট্ঠন্তো, ফুট্ঠানং অরূপজ্ঝানানং অনন্তরো কালোতি অধিপ্পাযো, অচ্চন্তসংযোগে চেতং উপযোগৰচনং, ফুট্ঠানন্তরকালমেৰ সচ্ছিকরণূপাযেন সচ্ছিকাতব্বং সচ্ছাকাসীতি ৰুত্তং হোতি। ভাৰনপুংসকং ৰা এতং যথা ‘‘একমন্ত’’ন্তি (পারা॰ ২)। যো হি অরূপজ্ঝানেন রূপকাযতো, নামকাযেকদেসতো চ ৰিক্খম্ভনৰিমোক্খেন ৰিমুত্তো, তেন নিরোধসঙ্খাতো ৰিমোক্খো আলোচিতো পকাসিতো ৰিয হোতি, ন পন কাযেন সচ্ছিকতো, নিরোধং পন আরম্মণং কত্বা একচ্চেসু আসৰেসু খেপিতেসু তেন সো সচ্ছিকতোৰ হোতি। তস্মা সো সচ্ছিকাতব্বং যথাআলোচিতং নামকাযেন সচ্ছাকাসীতি <span class="bld">কাযসক্খী</span>তি ৰুচ্চতি, ন তু ৰিমুত্তো একচ্চানং আসৰানং অপরিক্খীণত্তা। <span class="bld">দিট্ঠন্তং পত্তো</span>তি দস্সনসঙ্খাতস্স সোতাপত্তিমগ্গঞাণস্স অনন্তরং পত্তোতি ৰুত্তং হোতি। পঠমফলতো পট্ঠায হি যাৰ অগ্গমগ্গা দিট্ঠিপ্পত্তোতি। <span class="bld">‘‘দিট্ঠিযা পত্তো’’</span>তি ৰা পাঠো, চতুসচ্চদস্সনসঙ্খাতায দিট্ঠিযা নিরোধং পত্তোতি অত্থো। ইমে চ সদ্ধাৰিমুত্তাদযো তযো পরমত্থতো অপরিযোসিতঞাণকিচ্চাতি তং নযং দস্সেতুং <span class="bld">‘‘সদ্দহন্তো ৰিমুচ্চতী’’</span>তিআদি ৰুত্তং। <span class="bld">ঝানফস্স</span>ন্তি সাতিসযং ঝানফস্সং। তেন অরূপজ্ঝানফস্সো সঙ্গহিতো হোতি।</p>
<p class="bodytext"><span class="bld">‘‘দুক্খা সঙ্খারা</span>তি <span class="bld">ঞাতং হোতী’’</span>তি ইমিনা দুক্খসচ্চপটিৰেধমাহ, <span class="bld">‘‘সুখো নিরোধো</span>তি <span class="bld">ঞাতং হোতী’’</span>তি ইমিনা নিরোধসচ্চপটিৰেধং। তদুভযেন চ সমুদযমগ্গসচ্চপটিৰেধং নানন্তরিযকভাৰতো। <span class="bld">‘‘ঞাতং হোতী’’</span>তি ইমিনা দুতিযমগ্গকিচ্চং, <span class="bld">‘‘দিট্ঠং হোতী’’</span>তি ইমিনা ততিযমগ্গকিচ্চং, <span class="bld">‘‘ৰিদিতং হোতী’’</span>তি ইমিনা চতুত্থমগ্গকিচ্চং, <span class="bld">‘‘সচ্ছিকত’’</span>ন্তি ইমিনা পঠমফলকিচ্চং, <span class="bld">‘‘ফুসিত’’</span>ন্তি ইমিনা সেসফলদ্বযকিচ্চং। ইতি দিট্ঠিপ্পত্তস্স মগ্গফলঞাণব্যাপারদস্সনানি ইমানি পদানীতি ৰদন্তি।</p>
<p class="bodytext"><a name="para777"></a><span class="paranum">৭৭৭</span>. <span class="bld">ইতরেসূ</span>তি <a name="V2.0440"></a> সদ্ধানুসারিআদিপদেসু। <span class="bld">সদ্ধং অনুসরতী</span>তি আগমনীযট্ঠানে ঠিতং সদ্ধং অনুগচ্ছতি। যথা সা তিক্খা সূরা অহোসি <a name="M2.0468"></a>, মগ্গক্খণেপি তদনুরূপমেৰ পৰত্তেতীতি অত্থো। <span class="bld">সদ্ধায ৰা অনুসরতী</span>তি সদ্ধায কারণভূতায সচ্চপটিৰেধস্স অনুরূপং সরতি গচ্ছতি, পটিপজ্জতীতি অত্থো। দ্বীহিপি অত্থৰিকপ্পেহি সদ্ধায অধিমত্ততংযেৰ ৰিভাৰেতি। <span class="bld">ধম্মানুসারী</span>তি এত্থাপি এসেৰ নযো। <span class="bld">উভতোভাগৰিমুত্তো</span>তি দ্বীহি ভাগেহি দ্বে ৰারে ৰিমুত্তো, রূপকাযতো চ নামকাযতো চ ৰিক্খম্ভনৰসেন, সমুচ্ছেদৰসেন চ ৰিমুত্তোতি অত্থো। অরূপজ্ঝানেন রূপকাযতো চ নামকাযেকদেসতো চ ৰিমুত্তো, অরিযমগ্গেন নামকাযতো ৰিমুত্তোতি উভোহি ভাগেহি দ্বে ৰারে ৰিমুত্তত্তা উভতোভাগৰিমুত্তো। <span class="bld">পজানন্তো ৰিমুত্তো</span>তি পঠমজ্ঝানফস্সেন ৰিনা পরিজাননাদিপ্পকারেহি চত্তারি অরিযসচ্চানি জানন্তো পটিৰিজ্ঝন্তো তেসং কিচ্চানং মত্থকপ্পত্তিযা নিট্ঠিতকিচ্চতায ৰিসেসেন মুত্তোতি ৰিমুত্তো।</p>
<p class="bodytext">অযং পনেত্থ নিপ্পরিযাযতো সঙ্খেপকথা – যস্স অনিচ্চাকারতো ৰুট্ঠানং হোতি, সো অধিমোক্খবহুলো সদ্ধিন্দ্রিযস্স তিক্খভাৰেন পঠমমগ্গক্খণে <span class="bld">সদ্ধানুসারী</span> নাম হোতি, মজ্ঝে ছসু ঠানেসু <span class="bld">সদ্ধাৰিমুত্তো</span>। অগ্গফলক্খণে <span class="bld">পঞ্ঞাৰিমুত্তো</span> নাম হোতি। তথা যস্স দুক্খাকারতো ৰুট্ঠানং হোতি, তস্স পস্সদ্ধিবহুলতায সমাধিন্দ্রিযং অধিমত্তং হোতি দুক্খুপনিসায সদ্ধাযপি তিব্বতরত্তা, ধুরনিযমতো চ। সোপি পঠমমগ্গক্খণে <span class="bld">সদ্ধানুসারী</span> এৰ হোতি, মজ্ঝে ছসু ঠানেসু <span class="bld">সদ্ধাৰিমুত্তো,</span> অন্তে <span class="bld">পঞ্ঞাৰিমুত্তো</span> চ হোতি। যস্স পন অনত্তাকারতো ৰুট্ঠানং হোতি, সো ৰেদবহুলো পঞ্ঞিন্দ্রিযস্স তিক্খভাৰেন পঠমমগ্গক্খণে <span class="bld">ধম্মানুসারী</span> এৰ হোতি, মজ্ঝে ছসু ঠানেসু <span class="bld">দিট্ঠিপ্পত্তো,</span> অন্তে <span class="bld">পঞ্ঞাৰিমুত্তো</span> এৰ হোতি। ইমে পন ন অট্ঠৰিমোক্খলাভিনো, অট্ঠৰিমোক্খলাভী পন পঠমমগ্গক্খণে <span class="bld">সদ্ধানুসারী</span> ৰা <span class="bld">ধম্মানুসারী</span> ৰা সিযা। মজ্ঝে ছসু ঠানেসু <span class="bld">কাযসক্খী,</span> পরিযোসানে <span class="bld">উভতোভাগৰিমুত্তো</span>তি।</p>
<p class="centered">সঙ্খারুপেক্খাঞাণং।</p>
<p class="bodytext"><a name="para778"></a><span class="paranum">৭৭৮</span>. যং তং ৰিমোক্খমুখভাৰং আপজ্জিত্বা সত্তঅরিযপুগ্গলৰিভাগায চ পচ্চযো হোতীতি ৰুত্তং, <span class="bld">তং পনেতং</span> সঙ্খারুপেক্খাঞাণং। <span class="bld">পুরিমেন ঞাণদ্বযেনা</span>তি মুঞ্চিতুকম্যতাপটিসঙ্খানুপস্সনাঞাণদ্বযেন <span class="bld">অত্থতো</span> <a name="M2.0469"></a> <span class="bld">একং,</span> পৰত্তিআকারভেদতো নানন্তি অধিপ্পাযো। যথাৰুত্তমত্থং অট্ঠকথায, পাল়িযা চ সাধেতুং <span class="bld">‘‘তেনাহূ’’</span>তিআদি ৰুত্তং। মুঞ্চিতুকম্যতামুঞ্চনুপাযকরণঞাণানিপি সঙ্খারেসু উদাসীনভাৰেনেৰ পৰত্তনতো সঙ্খারুপেক্খাসমঞ্ঞানেৰ হোন্তীতি <a name="V2.0441"></a> ৰুত্তং <span class="bld">‘‘ইদং সঙ্খারুপেক্খাঞাণং একমেৰ তীণি নামানি লভতী’’</span>তি। তেন সঙ্খারুপেক্খাৰোহারো মুঞ্চিতুকম্যতাদিঞাণসমুদাযৰিসযোতি দস্সেতি।</p>
<p class="bodytext"><a name="para780"></a><span class="paranum">৭৮০</span>. <span class="bld">উপ্পাদাদীনী</span>তি উপ্পাদপৰত্তাদিঅপদেসেন ৰুত্তে সঙ্খারে। <span class="bld">পরিচ্চজিতুকামতা</span>তি তপ্পটিবন্ধছন্দরাগপ্পহানেন ৰিস্সজ্জিতুকামতা। <span class="bld">পটিসঙ্খান</span>ন্তি পুনপ্পুনং তীরণং। <span class="bld">মুঞ্চিত্বা</span>তি নিরালযভাৰাপত্তিযা অপেক্খাৰিস্সজ্জনৰসেন ৰিস্সজ্জিত্বা। <span class="bld">অৰসানে</span>তি তথাকরণস্স উত্তরকালং। যাৰ নিব্বানসম্পক্খন্দনা ন ইজ্ঝতি, তাৰ ৰিচিননেপি উদাসীনতায ঞাণস্স সন্তানৰসেন পৰত্তিং সন্ধাযাহ <span class="bld">‘‘অজ্ঝুপেক্খনং সন্তিট্ঠনা’’</span>তি। <span class="bld">এৰ</span>ন্তি অজ্ঝুপেক্খনাকারসামঞ্ঞতো ‘‘মুঞ্চিতুকম্যতা চ সা সন্তিট্ঠনা চা’’তি ৰুত্তাকারেন।</p>
<p class="bodytext"><a name="para781"></a><span class="paranum">৭৮১</span>. <span class="bld">ইমে ধম্মা</span>তি ইমে ঞাণসঙ্খাতা ধম্মা, ঞাণপরিযাযো ৰা ইধ ধম্ম-সদ্দো, তস্মা ইমানি ঞাণানীতি অত্থো। <span class="bld">একত্তা</span>তি একসভাৰা।</p>
<p class="bodytext"><a name="para782"></a><span class="paranum">৭৮২</span>. <span class="bld">ৰুট্ঠানগামিনী হোতি</span> ৰুট্ঠানগমনতো। <span class="bld">সঙ্খারুপেক্খাদিঞাণত্তযস্সা</span>তি সঙ্খারুপেক্খানুলোমগোত্রভুসঞ্ঞিতস্স ঞাণত্তযস্স। কিচ্চৰসেন পৰত্তিট্ঠানৰসেনপি লোকিযঞাণানং উপরি ঠিতত্তা ৰুত্তং <span class="bld">‘‘উত্তমভাৰং পত্তত্তা’’</span>তি। <span class="bld">নিমিত্তভূততো</span>তি ৰিপস্সনায আরম্মণভূততো খন্ধপঞ্চকতো। তেনাহ <span class="bld">‘‘অভিনিৰিট্ঠৰত্থুতো’’</span>তি। তঞ্হি ৰিপস্সনায গোচরকরণসঙ্খাতেন অভিনিৰেসেন অভিনিৰিট্ঠৰত্থুন্তি পৰুচ্চতি। তং পনেতং সসন্ততিপরিযাপন্নম্পি পরতো দিট্ঠিতায ‘‘বহিদ্ধা’’তি ৰুত্তং। তদেৰ হি ‘‘বহিদ্ধা সব্বনিমিত্তানী’’তি তত্থ তত্থ ৰুচ্চতি। <span class="bld">অজ্ঝত্তপৰত্ততো</span>তি সসন্তানে মিচ্ছাদিট্ঠিপৰত্তনআদিতো, তদনুৰত্তককিলেসক্খন্ধেহি চ। তঞ্হি সসন্ততিযং কিলেসপ্পৰত্তভাৰতো, তন্নিমিত্তং অসতি মগ্গভাৰনায উপ্পজ্জনকউপাদিন্নক্খন্ধপৰত্তভাৰতো চ তথা ৰুত্তং। ৰুট্ঠহনঞ্চ নেসং আরম্মণাকরণং, আযতিং অনুপ্পত্তিধম্মতাপাদনঞ্চ। <span class="bld">ঘটিযতি</span> অত্তনো অনন্তরমেৰ মগ্গসমুপ্পত্তিতো।</p>
<p class="bodytext"><a name="para783"></a><span class="paranum">৭৮৩</span>. <span class="bld">তত্রা</span>তি <a name="M2.0470"></a> তস্মিং ‘‘অভিনিৰিট্ঠৰত্থুতো ৰুট্ঠহনতো’’তি সঙ্খেপৰচনে। অজ্ঝত্তবহিদ্ধা রূপারূপপপঞ্চক্খন্ধলক্খণত্তযৰসেন অযং <span class="bld">মাতিকা</span> উদ্দেসো। <span class="bld">অজ্ঝত্তং অভিনিৰিসিত্বা</span>তি সসন্ততিপরিযাপন্নেসু খন্ধেসু ৰিপস্সনং পট্ঠপেত্বা। <span class="bld">‘‘অজ্ঝত্তা ৰুট্ঠাতী’’</span>তি ইদং <a name="V2.0442"></a> ৰুট্ঠানগামিনিযা অজ্ঝত্তধম্মারম্মণত্তা পরিযাযতো ৰুত্তং, নিপ্পরিযাযতো পন মগ্গো সব্বতোপি ৰুট্ঠাতি। <span class="bld">বহিদ্ধা ৰুট্ঠাতী</span>তিআদীসুপি এসেৰ নযো। <span class="bld">একপ্পহারেনা</span>তি একজ্ঝং, তং পন অজ্ঝত্তাদিৰিভাগং অকত্বা ‘‘যং কিঞ্চি সমুদযধম্মং, সব্বং তং নিরোধধম্ম’’ন্তি (দী॰ নি॰ ১.২৯৮; সং॰ নি॰ ৫.১০৮১; মহাৰ॰ ১৬; পটি॰ ম॰ ২.৩০) অৰিভাগেন ৰুট্ঠানগামিনিযা পৰত্তিৰসেন ৰেদিতব্বং, তযিদং সত্থু সম্মুখা দেসনানুসারেন ঞাণং পেসেন্তস্স ঞাণুত্তরস্স সম্ভৰতীতি ৰদন্তি।</p>
<p class="bodytext"><a name="para784"></a><span class="paranum">৭৮৪</span>. <span class="bld">সুদ্ধঅজ্ঝত্তদস্সনমত্তেনেৰ মগ্গৰুট্ঠানং ন হোতি</span> মমংকারৰত্থুনোপি পরিঞ্ঞেয্যত্তা মগ্গসঙ্খাতং ৰুট্ঠানং, মগ্গেন ৰা ৰুট্ঠানং <span class="bld">মগ্গৰুট্ঠানং</span>।</p>
<p class="bodytext"><a name="para785"></a><span class="paranum">৭৮৫</span>. <span class="bld">রাসিং কত্বা</span>তি ভূতুপাদাযৰসেন দুৰিধং অন্তরভেদৰসেন অনেকভেদম্পি ‘‘রুপ্পনট্ঠেন রূপ’’ন্তি পিণ্ডতো গহেত্বা। যথা রূপে ৰিপস্সনাভিনিৰেসো যেভুয্যেন ৰিপস্সনাযানিকস্স, এৰং অরূপে ৰিপস্সনাভিনিৰেসো যেভুয্যেন সমথযানিকস্স হোতি। <span class="bld">অভিনিৰেসো</span>তি চ ৰিপস্সনায পুব্বভাগে কত্তব্বনামরূপপরিচ্ছেদো ৰেদিতব্বো। তস্মা পঠমং রূপপরিগ্গণ্হনং রূপে অভিনিৰেসো। এস নযো সেসেসুপি।</p>
<p class="bodytext"><a name="para786"></a><span class="paranum">৭৮৬</span>. <span class="bld">যং কিঞ্চি সমুদযধম্মং, সব্বং তং নিরোধধম্ম</span>ন্তি কামং উদযব্বযপরিগ্গণ্হনং অভিনিৰেসোতি দস্সিতং, যথাউপট্ঠিতে পন রূপারূপধম্মে, তেসঞ্চ পচ্চযে পরিগ্গহেত্বা সঙ্খেপেনেৰ ৰিপস্সনাঞাণং চারেন্তো ঞাণুত্তরো যথানিসিন্নোৰ ঞাণপটিপাটিযা খিপ্পমেৰ সচ্চানি পটিৰিজ্ঝন্তো একপ্পহারেন পঞ্চহি খন্ধেহি ৰুট্ঠাতি নাম। অঞ্ঞথা একেনেৰ লোকিযচিত্তেন পঞ্চন্নং খন্ধানং পরিগ্গহপরিজাননাদীনং অসম্ভৰতো। ন হি সনিদস্সনসপ্পটিঘাদিং একজ্ঝং আরম্মণং কাতুং সক্কা। যস্স পন একৰারং ঞাণেন ফস্সিতং, পুন তং ফস্সিতব্বমেৰ, তাদিসস্স ৰসেন ৰুত্তন্তি ৰদন্তি।</p>
<p class="bodytext"><a name="para788"></a><span class="paranum">৭৮৮</span>. এত্থ <a name="M2.0471"></a> চ অভিনিৰেসো অকারণং ৰুট্ঠানমেৰ পমাণং, তস্মা হেট্ঠা ৰুত্তৰিমোক্খঅরিযপুগ্গলৰিভাগাপি ৰুট্ঠানৰসেন সম্ভৰন্তীতি দস্সেতুং <span class="bld">‘‘এত্থ চ যোপী’’</span>তিআদি আরদ্ধং। তত্থ <span class="bld">তযোপি জনা</span>তি ৰুট্ঠানৰসেন ভেদে অসতিপি অভিনিৰেসৰসেনেৰ লদ্ধং ভেদং গহেত্বা ৰুত্তং।</p>
<p class="bodytext"><a name="para789"></a><span class="paranum">৭৮৯</span>. <span class="bld">সদ্ধিং</span> <a name="V2.0443"></a> <span class="bld">পুরিমপচ্ছিমঞাণেহী</span>তি ভযতুপট্ঠানাদিপুরিমঞাণেহি চেৰ গোত্রভুআদিপচ্ছিমঞাণেহি চ সহ। <span class="bld">উদ্দান</span>ন্তি উদ্দেসো।</p>
<p class="bodytext"><span class="bld">যত্থ কত্থচি…পে॰… ৰট্টেয্যুং</span> তংতংঞাণট্ঠানিযস্স উপমাৰত্থুনো লব্ভনতো। <span class="bld">ইমস্মিং পন ঠানে</span>তি ইমস্মিং ৰুট্ঠানগামিনিৰিপস্সনাপদেসে। <span class="bld">সব্ব</span>ন্তি সব্বং ঞাণং, সব্বং ৰা ঞাণকিচ্চং পাকটং হোতি ৰেমজ্ঝে ঠত্বা ৰিভাৰিযমানত্তা। <span class="bld">ৰুত্তা</span> ৰিসুদ্ধিকথাযং।</p>
<p class="bodytext"><a name="para790"></a><span class="paranum">৭৯০</span>. <span class="bld">নিলীযিত্বা</span>তি উপৰিসিত্বা। <span class="bld">পরামসিত্বা</span>তি ৰীমংসিত্বা।</p>
<p class="bodytext"><span class="bld">গয্হুপগং অদিস্বা</span>তি গহণযোগ্গং নিচ্চসারাদিং অদিস্বা। চিত্তস্স ৰঙ্কভাৰকরানং মাযাদীনং সুট্ঠু ৰিক্খম্ভনেন অনুলোমস্স উজুকসাখাসদিসতা। নিব্বানালোচনতো গোত্রভুঞাণস্স উদ্ধং উল্লোকনসদিসতা। অপ্পতিট্ঠে নিব্বানে পতিট্ঠিতত্তা মগ্গঞাণস্স আকাসে উপ্পতনসদিসতা।</p>
<p class="bodytext"><a name="para791"></a><span class="paranum">৭৯১</span>. <span class="bld">সপ্পৰিস্সজ্জনং ৰিয গোত্রভুঞাণং</span> সব্বসঙ্খারগতং ৰিস্সজ্জিত্বা নিব্বানস্স আলম্বনতো। <span class="bld">আগতমগ্গং ওলোকেন্তস্স ঠানং ৰিয মগ্গঞাণং</span> অসম্মোহপটিৰেধৰসেন অত্তনোপি দস্সনতো। <span class="bld">অভযট্ঠানে ঠান</span>ন্তি অভযট্ঠানং সম্পত্তমাহ, ন তস্স পাপুণপটিপত্তিং।</p>
<p class="bodytext"><a name="para792"></a><span class="paranum">৭৯২</span>. অত্তত্থাদীনং অনৰবুজ্ঝনতো ‘‘অহং, মমা’’তি গহণস্স নিদ্দোক্কমনসদিসতা। <span class="bld">মুঞ্চিতুকম্যতা</span>গ্গহণেনেৰ পটিসঙ্খা সন্তিট্ঠনাপি গহিতা। তিস্সন্নম্পি তাসং সংসারতো নিক্খমনাধিমুত্ততায নিক্খমনমগ্গোলোকনসদিসতা। মগ্গে দিট্ঠে মগ্গপটিপত্তি ৰিয অনুলোমে সিদ্ধে মগ্গো সিদ্ধো এৰাতি অনুলোমস্স মগ্গদস্সনসদিসতা। সঙ্খারনিমিত্ততো নিক্খন্তত্তা আদিত্তঘরতো <span class="bld">নিক্খমনং ৰিয গোত্রভুঞাণং। ৰেগেন</span> <span class="bld">গমনং</span> <a name="M2.0472"></a> <span class="bld">ৰিয মগ্গঞাণং</span> ৰিস্সজ্জেতব্বগহেতব্বপদেসেসু সাধনকিচ্চৰিসেসযোগতো।</p>
<p class="bodytext"><a name="para793"></a><span class="paranum">৭৯৩</span>. পরতো ন মমাযিতব্বতো চ পস্সিতব্বানং খন্ধানং <span class="bld">‘‘অহং, মমা’’</span>তি গহণস্স রাজগোণানং সকগহণসদিসতা ৰুত্তা।</p>
<p class="bodytext"><a name="para794"></a><span class="paranum">৭৯৪</span>. সভযে <a name="V2.0444"></a> অভযদস্সনহেতুতায খন্ধানং ‘‘অহং, মমা’’তি গহণস্স যক্খিনিযা সংৰাসসদিসতা। <span class="bld">সুসানৰিজহনং ৰিয</span> সঙ্খারসুসানং ৰিজহিত্বা নিব্বানারম্মণৰসেন পৰত্তং <span class="bld">গোত্রভু</span>।</p>
<p class="bodytext"><a name="para795"></a><span class="paranum">৭৯৫</span>. <span class="bld">পুত্তগিদ্ধিনী</span>তি পুত্তৰচ্ছলা। <span class="bld">ওত্তপ্পমানা</span>তি সারজ্জযমানা। ওল়ারিকওল়ারিকলোভক্খন্ধাদিৰিক্খম্ভনেন সঙ্খারপরিচ্চজনতো অনুলোমস্স তত্থেৰ দারকোরোপনসদিসতা।</p>
<p class="bodytext"><a name="para796"></a><span class="paranum">৭৯৬</span>. <span class="bld">ৰুট্ঠানগামিনিযা…পে॰… দস্সনত্থং ৰুত্তা,</span> ন পুরিমাসু ৰিয ভযতুপট্ঠানাদীসু ঠিতস্স ভাযনাদিআকারদস্সনত্থন্তি অধিপ্পাযো। অপরাপরুপ্পত্তিতো, চিরানুবন্ধতো, দুস্সহতো চ ৰট্টদুক্খসদিসং জিঘচ্ছাদুক্খন্তি আহ <span class="bld">‘‘সংসারৰট্টজিঘচ্ছাযা’’</span>তি। কাযগতাসতি এৰ ভোজনং <span class="bld">কাযগতাসতিভোজনং</span>। সা পনেত্থ মগ্গসম্পযুত্তা সম্মাসতি কাযানুপস্সনাদিকিচ্চসাধনৰসেন অমতরসপরিভোগতায চ <span class="bld">‘‘অমতরসং কাযগতাসতিভোজন’’</span>ন্তি ৰুত্তা। তেনাহ ভগৰা ‘‘অমতং তে, ভিক্খৰে, পরিভুঞ্জন্তি, যে কাযগতাসতিং পরিভুঞ্জন্তী’’তিআদি (অ॰ নি॰ ১.৬০০)।</p>
<p class="bodytext">ফলরসামলকসিঙ্গীৰেরমুগ্গমাসাদি <span class="bld">অনেকঙ্গসম্ভারং</span>।</p>
<p class="bodytext">কপণাসেরিভাৰাদিকরণেন তণ্হাসিনেহস্স সীতসদিসতা। <span class="bld">মগ্গতেজ</span>ন্তি অরিযমগ্গসঙ্খাতং ইন্দগ্গিং।</p>
<p class="bodytext">রাগগ্গিআদযো একাদসগ্গী ৰূপসমন্তি এত্থাতি <span class="bld">একাদসগ্গিৰূপসমং,</span> নিব্বানং।</p>
<p class="bodytext"><span class="bld">অন্ধকারপরেতো</span>তি চতুরঙ্গসমন্নাগতেন অন্ধকারেন কিঞ্চি অত্তত্থং ৰা পরত্থং ৰা কাতুং অসক্কুণেয্যভাৰেন অভিভূতো। ঞাণমযো আলোকো এতিস্সাতি <span class="bld">ঞাণালোকা,</span> মগ্গভাৰনা।</p>
<p class="bodytext">অমতভূতং <a name="M2.0473"></a>, অমতভাৰসাধকং ৰা ওসধং <span class="bld">অমতোসধং,</span> নিব্বানং। হেট্ঠা অত্তনা ৰুত্তমেৰ সঙ্খারুপেক্খাব্যাপারং নিগমনৰসেন দস্সেন্তো <span class="bld">‘‘তেন ৰুত্ত’’</span>ন্তিআদিমাহ।</p>
<p class="bodytext"><a name="para797"></a><span class="paranum">৭৯৭</span>. নিরালযতায <a name="V2.0445"></a> তণ্হাৰসেন ভৰাদীসু অৰিসটজ্ঝাসযো হুত্বা ততো সঙ্কুচিতচিত্তো পতিলীনভাৰেন চরতি পৰত্ততীতি পতিলীনচরো, তস্স <span class="bld">পতিলীনচরস্স</span>। সংসারে ভযস্স ইক্খনতায <span class="bld">ভিক্খুনো</span> কাযচিত্তৰিৰেকসিদ্ধিযা <span class="bld">ৰিৰিত্তমাসনং ভজমানস্স। সামগ্গিয</span>ন্তি যুত্তং, পতিরূপন্তি অত্থো। <span class="bld">ভৰনে</span>তি কামভৰাদিকে তিৰিধেপি ভৰে। সো হি ইধ ভৰনট্ঠেন ভৰন্তি ৰুত্তো। <span class="bld">ন দস্সযে</span>তি অনুপ্পজ্জনৰসেন ন দস্সেয্য। <span class="bld">তস্স তং</span> অদস্সনং সামগ্গিযন্তি বুদ্ধাদযো অরিযা <span class="bld">আহূ</span>তি যোজনা।</p>
<p class="bodytext"><span class="bld">নিযমেত্বা</span>তি নিযতং একংসিকং কত্বা। বোজ্ঝঙ্গৰিসেসং, মগ্গঙ্গৰিসেসং, ঝানঙ্গৰিসেসং, পটিপদাৰিসেসং, ৰিমোক্খৰিসেসন্তি ৰিসেসসদ্দো পচ্চেকং যোজেতব্বো। <span class="bld">ৰিসেস</span>ন্তি ছসত্তভাৰো সত্তট্ঠভাৰো পঞ্চাদিভাৰোতি ইমং যথাক্কমং বোজ্ঝঙ্গাদীনং অরিযমগ্গে লব্ভমানভেদং। <span class="bld">পাদকজ্ঝান</span>ন্তি মগ্গস্স আসন্নৰুট্ঠানগামিনিযা ৰিপস্সনায পদট্ঠানভূতং ঝানং। <span class="bld">ৰিপস্সনায আরম্মণভূতা</span>তি মগ্গাসন্নায এৰ ৰুট্ঠানগামিনিযা ৰিপস্সনায গোচরভূতা ৰিপস্সিতা। <span class="bld">পুগ্গলজ্ঝাসযো</span>তি উভিন্নং ভেদে সতি ৰিপস্সকস্স অজ্ঝাসযো। এত্থ চ পঠমং <span class="bld">কেচী</span>তি ৰুত্তো তিপিটকচূল়নাগত্থেরো। দুতিযং <span class="bld">কেচী</span>তি ৰুত্তো মোরৰাপীৰাসিমহাদত্তত্থেরো। ততিযং <span class="bld">কেচী</span>তি ৰুত্তো তিপিটকচূল়াভযত্থেরো।</p>
<p class="bodytext"><span class="bld">তেসম্পি ৰাদেসু অযং পুব্বভাগৰুট্ঠানগামিনিৰিপস্সনা নিযমেতিযেৰাতি ৰেদিতব্বা</span>। কস্মা? ৰিপস্সনানিযমেনেৰ হি পঠমত্থেরৰাদেপি অপাদকপঠমজ্ঝানপাদকমগ্গা পঠমজ্ঝানিকাৰ হোন্তি, ইতরে চ দুতিযজ্ঝানিকাদিমগ্গা পাদকজ্ঝানৰিপস্সনানিযমেহি তংতংঝানিকাৰ ততো ততো দুতিযাদিপাদকজ্ঝানতো উপ্পন্নস্স সঙ্খারুপেক্খাঞাণস্স পাদকজ্ঝানাতিক্কন্তানং অঙ্গানং অসমাপজ্জিতুকামতাৰিরাগভাৰনাভাৰতো, ইতরস্স চ অতব্ভাৰতো। যথা হি মগ্গাসন্নায ৰিপস্সনায সোমনস্সসহগতত্তে মগ্গস্স পঠমাদিঝানিকতা চ উপেক্খাসহগতত্তে পঞ্চমজ্ঝানিকতা এৰ চ হোতি, ততো চ বোজ্ঝঙ্গাদীনং <a name="M2.0474"></a> ৰিসেসোতি তেসং নিযমনে আসন্নকারণং, পধানকারণঞ্চ ৰুট্ঠানগামিনিৰিপস্সনা, ন এৰং পাদকজ্ঝানাদযো। যস্মা পন পাদকজ্ঝানেন ৰিনা ৰিপস্সনাৰ ইমং যথাৰুত্তৰিসেসং নিযমেতুং ন সক্কোতি, ৰুত্তনযেন পন পধানকারণং হোতিযেৰ, তস্মা ‘‘ৰুট্ঠানগামিনিৰিপস্সনাৰ নিযমেতী’’তি অৰত্বা ‘‘ৰুট্ঠানগামিনিৰিপস্সনা নিযমেতিযেৰা’’তি ৰুত্তং। এৰং সেসৰাদেসুপি ৰিপস্সনানিযমো যথাসম্ভৰং যোজেতব্বো। যথা হি পাদকজ্ঝানাতিক্কন্তানং অঙ্গানং অসমাপজ্জিতুকামতাৰিরাগভাৰনাভূতা <a name="V2.0446"></a> ৰুট্ঠানগামিনিৰিপস্সনা অধিট্ঠানভূতেন পাদকজ্ঝানেন আহিতৰিসেসা মগ্গস্স বোজ্ঝঙ্গাদিৰিসেসনিযামিকা হোতি, এৰং আরম্মণভূতসম্মসিতজ্ঝানাতিক্কন্তানং অঙ্গানং জিগুচ্ছনাকারৰিরাগভাৰনাভূতা সম্মসিতজ্ঝানেন আহিতৰিসেসা, উভযসব্ভাৰে অজ্ঝাসযৰসেন ততো অঞ্ঞতরেন আহিতৰিসেসা চ ৰুট্ঠানগামিনিৰিপস্সনা মগ্গস্স বোজ্ঝঙ্গাদিৰিসেসং নিযমেতীতি।</p>
<p class="bodytext"><a name="para798"></a><span class="paranum">৭৯৮</span>. <span class="bld">তত্র</span> তস্মিং বোজ্ঝঙ্গাদিৰিসেসনিযমনে। অঝানলাভী সুদ্ধৰিপস্সনাযানিকোৰ সুক্খৰিপস্সকো। সো হি ঝানসিনেহেন ৰিপস্সনায অসিনিদ্ধভাৰতো সুক্খা লূখা ৰিপস্সনা এতস্সাতি <span class="bld">সুক্খৰিপস্সকো</span>তি ৰুচ্চতি। <span class="bld">পকিণ্ণকসঙ্খারে</span>তি পাদকজ্ঝানতো অঞ্ঞে সঙ্খারে। তেন পাদকজ্ঝানসঙ্খারেসু সম্মসিতেসু ৰত্তব্বমেৰ নত্থীতি দস্সেতি। <span class="bld">‘‘পঠমং ঝানং পাদকং কত্বা’’</span>তি হি ৰুত্তং। এত্থ চ সুক্খৰিপস্সকাদিগ্গহণং ৰিপস্সনানিযমস্স একন্তিকভাৰদস্সনত্থং। ন হি ৰুট্ঠানগামিনিং ৰিনা কেৰলং পাদকজ্ঝানাদযো নিযমহেতূ দিট্ঠা, ৰুট্ঠানগামিনী পন পাদকজ্ঝানাদীনং অভাৰেপি সুক্খৰিপস্সকাদীনং মগ্গস্স পঠমজ্ঝানিকভাৰহেতু, তস্মা সা বোজ্ঝঙ্গাদিৰিসেসনিযমনে একন্তিকহেতূতি। ইদানি যথাৰুত্তমত্থং পাকটতরং কাতুং <span class="bld">‘‘তেসং হী’’</span>তিআদি ৰুত্তং। <span class="bld">অযং ৰিসেসো</span>তি অযং ঝানাদীনং চতুরঙ্গিকাদিৰিসেসো, ন পুব্বে ৰিয ৰিপস্সনানিযমেনেৰ, অথ খো পাদকজ্ঝাননিযমেন চেৰ ৰিপস্সনানিযমেন চ। <span class="bld">তেসম্পী</span>তি পঞ্চকনযে দুতিযততিযচতুত্থজ্ঝানানি পাদকানি কত্বা উপ্পাদিতমগ্গানম্পি। <span class="bld">‘‘আসন্নপদেসে’’</span>তি ইমিনা ৰিপস্সকেন অন্তরন্তরা পৰিট্ঠসমাপত্তিযা ৰসেন অযং ৰিসেসো নত্থীতি দস্সেতি।</p>
<p class="bodytext"><a name="para799"></a><span class="paranum">৭৯৯</span>. <span class="bld">তত্রাপি</span> <a name="M2.0475"></a> <span class="bld">চা</span>তি দুতিযত্থেরৰাদেপি। তংতংসমাপত্তিসদিসতা তংতংসম্মসিতসঙ্খারৰিপস্সনানিযমেহি হোতি। তত্রাপি হি ৰিপস্সনা তংতংৰিরাগাৰিরাগভাৰনাভাৰেন সোমনস্সসহগতা, উপেক্খাসহগতা চ হুত্বা ঝানঙ্গাদিনিযমং মগ্গস্স করোতীতি এৰং ৰিপস্সনানিযমো ৰুত্তনযেনেৰ ৰেদিতব্বো।</p>
<p class="bodytext"><a name="para800"></a><span class="paranum">৮০০</span>. <span class="bld">ত</span>ন্তি তংতংঝানসদিসভৰং। <span class="bld">স্বাযমত্থো</span> পাদকজ্ঝানসম্মসিতজ্ঝানুপনিস্সযেহি ৰিনা অজ্ঝাসযমত্তেন অসিজ্ঝনং উপনিস্সযেন ৰিনা সঙ্কপ্পমত্তেন সকদাগামিফলাদীনং অসিজ্ঝনদীপকেন <span class="bld">নন্দকোৰাদেন দীপেতব্বো</span>। তত্থ হি যথা সোতাপন্নাযপি পরিপুণ্ণসঙ্কপ্পতং ৰদন্তেন <a name="V2.0447"></a> ভগৰতা ‘‘যস্স যস্স উপনিস্সযো অত্থি, তস্স তস্সেৰ অজ্ঝাসযো নিযামকো, নাঞ্ঞস্সা’’তি তেন তেন পরিপুণ্ণসঙ্কপ্পতা হোতি, ন ততো পরং, সঙ্কপ্পসব্ভাৰে সতিপি অসিজ্ঝনতোতি অযমত্থো দীপিতো, এৰমিধাপি যস্স যস্স দুতিযাদিঝানিকস্স মগ্গস্স যথাৰুত্তো উপনিস্সযো অত্থি, তস্স তস্সেৰ অজ্ঝাসযো নিযামকো, নাঞ্ঞস্স সতিপি তস্মিং অসিজ্ঝনতো। ইমস্মিং পন ৰাদে পাদকসম্মসিতজ্ঝানুপনিস্সযসব্ভাৰে অজ্ঝাসযো একন্তেন হোতি তংতংফলূপনিস্সযসব্ভাৰে তংতংসঙ্কপ্পো ৰিযাতি তদভাৰাভাৰতো ‘‘অজ্ঝাসযো নিযমেতী’’তি ৰুত্তং। <span class="bld">এত্থাপী</span>তি ততিযত্থেরৰাদেপি। <span class="bld">ৰুত্তনযেনেৰা</span>তি ‘‘যতো যতো সমাপত্তিতো ৰুট্ঠাযা’’তিআদিনা ৰুত্তনযেন। তস্মা ‘‘তত্রাপি হি ৰিপস্সনা’’তিআদিনা ইধ ৰুত্তনযেন তদত্থো ৰেদিতব্বো।</p>
<p class="bodytext"><a name="para801"></a><span class="paranum">৮০১</span>. এৰং ৰিপস্সনায বোজ্ঝঙ্গাদিনিযামিকতং দস্সেত্বা ইদানি পটিপদাদিনিযামিকতং দস্সেন্তো <span class="bld">‘‘সচে পনায’’</span>ন্তিআদিমাহ। তত্থ <span class="bld">অয</span>ন্তি সঙ্খারুপেক্খা ৰুত্তা। সাপি হি কামং ‘‘ইমং ৰারং রোচেসু’’ন্তি এত্থ কলাপসম্মসনাৰসানে উদযব্বযানুপস্সনায পৰত্তমানায উপ্পন্নস্স ৰিপস্সনুপক্কিলেসস্স তিক্খত্তুং ৰিক্খম্ভনেন কিচ্ছতাৰারং দুক্খাপটিপদাতি রোচেসুন্তি ৰদন্তি, <span class="bld">অট্ঠকথাযং</span> পন ‘‘ৰিপস্সনাঞাণে তিক্খে সূরে পসন্নে ৰহন্তে উপ্পন্নং ৰিপস্সনানিকন্তিং দুক্খেন কসিরেন কিলমন্তো পরিযাদিযতী’’তি ৰুত্তত্তা পুব্বভাগে মুঞ্চিতুকম্যতাদিভাৰেন পৰত্তমানা <a name="M2.0476"></a> সঙ্খারুপেক্খা অত্তনো পটিপক্খে কিচ্ছেন কসিরেন ৰিক্খম্ভেন্তী দুক্খাপটিপদাপক্খেযেৰ তিট্ঠতীতি। তেনাহ <span class="bld">‘‘আদিতো কিলেসে ৰিক্খম্ভযমানা’’</span>তিআদি। কেচি পন ‘‘যেন ঞাণেন ৰিপস্সনুপক্কিলেসা ৰিক্খম্ভিতা, তেন সদ্ধিং ইদং ঞাণং একত্তনযৰসেন একং কত্বা <span class="bld">‘আদিতো কিলেসে ৰিক্খম্ভযমানা’</span>তি ৰুত্ত’’ন্তি ৰদন্তি। <span class="bld">সপ্পযোগেনা</span>তি চিত্তপ্পযোগসঙ্খাতেন সউস্সাহনেন। <span class="bld">সসঙ্খারেনা</span>তি তস্সেৰ ৰেৰচনং। উভযেনাপি ৰিক্খম্ভনস্স কিচ্ছসিদ্ধিমেৰ ৰদতি। <span class="bld">ৰিপরিযাযেনা</span>তি অদুক্খেন অপ্পযোগেন অসঙ্খারেন। মগ্গসঞ্ঞিতং ইচ্ছিতট্ঠানং অনুগন্ত্বা পরিৰসতি ৰিপ্পৰসতি এত্থাতি পরিৰাসো, ৰিপস্সনা পরিৰাসো এতস্স অত্থীতি <span class="bld">ৰিপস্সনাপরিৰাসো,</span> মগ্গপাতুভাৰো, তং পন সীঘং কুরুমানা খিপ্পাভিঞ্ঞা নাম হোতীতি ৰুত্তং <span class="bld">‘‘সণিক’’</span>ন্তি। কুরুমানা অযং সঙ্খারুপেক্খাতি যোজনা। যতো মগ্গো আগচ্ছতি, তং আগমনীযট্ঠানং, তস্মিং <span class="bld">আগমনীযট্ঠানে</span>। মগ্গস্স পভৰট্ঠানে ঠত্বা নামং দেতীতি সম্বন্ধো। দুক্খাপটিপদাদন্ধাভিঞ্ঞাদিৰিপস্সনানযো অঞ্ঞো, অঞ্ঞো এৰ মগ্গোতি আহ <span class="bld">‘‘অত্তনো অত্তনো মগ্গস্সা’’</span>তি। <span class="bld">তেন</span> আগমনতো লদ্ধনামেন ‘‘দুক্খাপটিপদা <a name="V2.0448"></a> দন্ধাভিঞ্ঞা’’তিআদীনি চত্তারি নামানি লভতি। ন হি মগ্গস্স সরসতো এদিসং নামং অত্থি।</p>
<p class="bodytext"><span class="bld">সা পনাযং</span> ৰুত্তপ্পভেদা <span class="bld">পটিপদা। নানা হোতী</span>তি ৰিসুং ৰিসুং হোতি। একস্স ভিক্খুনো <span class="bld">চতূসুপি মগ্গেসু একাৰ</span> হোতীতি নিযমো নত্থি চলনতো। <span class="bld">অহেসু</span>ন্তি ৰুত্তং, অম্হাকং ভগৰন্তং সন্ধায হোন্তীতি পন ৰত্তব্বং। সব্বেসম্পি হি সম্মাসম্বুদ্ধানং চত্তারোপি মগ্গা সুখাপটিপদা খিপ্পাভিঞ্ঞাৰ হোন্তীতি। পটিপদাপসঙ্গেন অধিপতিম্পি দস্সেতুং <span class="bld">‘‘যথা চা’’</span>তিআদি ৰুত্তং। <span class="bld">অধিপতযো</span>তি ছন্দাদিঅধিপতযো। পুব্বাভিসঙ্খারানুরূপঞ্হি মগ্গো পচ্চেকং ছন্দাধিপতেয্যো ৰা হোতি ৰীরিযাদীসু অঞ্ঞতরাধিপতেয্যো ৰা, ন কস্সচি নিযমো অত্থি। তেনাহ <span class="bld">‘‘কস্সচি ভিক্খুনো’’</span>তিআদি।</p>
<p class="bodytext"><a name="para802"></a><span class="paranum">৮০২</span>. পুব্বে ৰুত্তপ্পকারতো সাতিসযং কত্বা অনৰসেসতো মগ্গস্স নামলাভে কারণং দস্সেতুং <span class="bld">‘‘অপিচা’’</span>তিআদি ৰুত্তং। তত্থ <span class="bld">সরসেনা</span>তি সভাৰেন অত্তনো পৰত্তিৰিসেসেন। <span class="bld">পচ্চনীকেনা</span>তি পটিপক্খৰসেন। <span class="bld">সগুণেনা</span>তি অত্তনো গুণৰসেন।</p>
<p class="bodytext">কামঞ্চেত্থ <a name="M2.0477"></a> যথা আগমনেন ৰিনা সগুণেন, আরম্মণেন চ মগ্গস্স নামলাভো অৰৰত্থিতো, এৰং পচ্চনীকেন ৰিনা সরসেনেৰ নামলাভো, তথাপি সরসাদযো পচ্চেকং নামলাভস্স কারণমেৰাতি দস্সেতুং <span class="bld">‘‘সরসেন ৰা’’</span>তিআদিনা সব্বত্থ অনিযমত্থো <span class="bld">ৰা</span>-সদ্দো ৰুত্তো। তে চ অসঙ্করতো দস্সেতুং <span class="bld">‘‘সচে হী’’</span>তিআদি আরদ্ধং। তত্থ <span class="bld">সম্মসিত্বা</span>তি সম্মসনহেতু। হেতুঅত্থো হি অযং <span class="bld">ত্বা</span>-সদ্দো ‘‘ঘতং পিৰিত্বা বলং হোতি, সীহং দিস্বা ভযং হোতী’’তিআদীসু ৰিয, মগ্গকত্তুকায ৰুট্ঠানকিরিযায একন্তিকহেতুভূতা সঙ্খারুপেক্খা ফলূপচারেন <span class="bld">‘‘ৰুট্ঠাতী’’</span>তি ৰুত্তা। যস্মা ৰা সঙ্খারুপেক্খাতি ৰুট্ঠানগামিনিযা এতং উপলক্খণং, তদন্তোগধঞ্চ গোত্রভুঞাণং নিমিত্ততো ৰুট্ঠাতি, তস্মা ৰুত্তং একত্তনযেন <span class="bld">‘‘সম্মসিত্বা ৰুট্ঠাতী’’</span>তি। <span class="bld">অনিমিত্তৰিমোক্খেন ৰিমুচ্চতী</span>তি অনিমিত্তসঞ্ঞিতেন ৰিমুচ্চনেন ৰিমুচ্চতি, ‘‘মগ্গো’’তি আনেত্বা সম্বন্ধিতব্বং। <span class="bld">ৰিমুচ্চতী</span>তি ৰা তংসমঙ্গী অরিযপুগ্গলো। সেসদ্বযেপি এসেৰ নযো। <span class="bld">ইদং সরসতো নামং নামা</span>তি ইদং নিমিত্তাদিৰিরহতো অনিমিত্তং অপ্পণিহিতং সুঞ্ঞতন্তি তিৰিধম্পি মগ্গস্স সভাৰতো সিদ্ধনামং নাম।</p>
<p class="bodytext"><span class="bld">এসা</span>তি <a name="V2.0449"></a> মগ্গো। সো চ খো পুব্বভাগমগ্গেন সদ্ধিং একং কত্বা ৰুত্তো একত্তনযেন। <span class="bld">ইদং পচ্চনীকতো নামং নামা</span>তি ইদং নিচ্চনিমিত্তাদীনং পণিধিযা, অত্তসঞ্ঞায চ পহানৰসেন লদ্ধং মগ্গস্স অনিমিত্তাদিনামত্তযং পটিপক্খতো সিদ্ধনামং নাম।</p>
<p class="bodytext"><span class="bld">সুঞ্ঞত্তা</span>তি ৰিৰিত্তত্তা। ন হি মগ্গে রাগাদযো সন্তি। <span class="bld">রূপনিমিত্তাদীন</span>ন্তি রূপনিমিত্তৰেদনানিমিত্তাদীনং গহেতব্বানন্তি অধিপ্পাযো। <span class="bld">রাগনিমিত্তাদীন</span>ন্তি এত্থাপি এসেৰ নযো। সৰিগ্গহানং ৰিয উপট্ঠানঞ্হেত্থ নিমিত্তন্তি অধিপ্পেতং। <span class="bld">ইদমস্স সগুণতো</span> নামন্তি ইদং রাগাদিৰিৰিত্তত্তা রূপনিমিত্তাদিপণিধিআদিঅভাৰৰসেন অস্স মগ্গস্স সগুণতো সিদ্ধং নামং।</p>
<p class="bodytext"><span class="bld">স্বায</span>ন্তি সো অযং মগ্গো। <span class="bld">সুঞ্ঞত</span>ন্তি সব্বসঙ্খারসুঞ্ঞতো, অত্তসুঞ্ঞতো চ <span class="bld">সুঞ্ঞতং</span>। সব্বসঙ্খারনিমিত্তাভাৰতো <span class="bld">অনিমিত্তং</span>। তণ্হাপণিধিআদীনং অভাৰেন <span class="bld">অপ্পণিহিতং। ইদমস্স আরম্মণতো নাম</span>ন্তি যথা সুখারম্মণং রূপং ‘‘সুখ’’ন্তি ৰুচ্চতি, এৰং সুঞ্ঞতাদিনামস্স নিব্বানস্স <a name="M2.0478"></a> আরম্মণকরণতো ইদং অস্স মগ্গস্স সুঞ্ঞতাদিভেদং আরম্মণতো সিদ্ধং নামং।</p>
<p class="bodytext"><a name="para803"></a><span class="paranum">৮০৩</span>. অনত্তানুপস্সনা অত্তসুঞ্ঞতায দিট্ঠত্তা সরসতো <span class="bld">সুঞ্ঞতা নাম</span>। তস্সা সুঞ্ঞতাৰিপস্সনায মগ্গো ৰিপস্সনাগমনেন <span class="bld">সুঞ্ঞতো। অনিমিত্তা নাম</span> নিচ্চনিমিত্তাদীনং উগ্ঘাটনতো। <span class="bld">ইদং পন</span> মগ্গস্স অনিমিত্তনামং <span class="bld">ন অভিধম্মপরিযাযেন লব্ভতি</span>। কিং কারণং? অভিধম্মে সরসং অনামসিত্বা পচ্চনীকতো নামলাভতো। যো হি সগুণারম্মণেহি নামলাভো, সো সরসপ্পধানো হোতি, সরসেনেৰ চ নামলাভে সব্বমগ্গানং সুঞ্ঞতাদিভাৰোতি ৰৰত্থানং ন সিযা। তস্মা অভিধম্মে সতিপি দ্বীহিপি কারণেহি অনিমিত্তনামলাভে পচ্চনীকতোৰ নামৰৰত্থানকরণং গয্হতীতি তদভাৰা ন লব্ভতি। অথ ৰা <span class="bld">ন লব্ভতী</span>তি অঞ্ঞনিরপেক্খেহি সগুণারম্মণেহি ন লব্ভতি। কিং কারণং? অভিধম্মে সরসপচ্চনীকেহি সহিতেহি নামলাভতো। পচ্চনীকঞ্হি ৰৰত্থানকরণং অনপেক্খিত্বা কেৰলস্স সরসস্স নামহেতুভাৰো অভিধম্মে নত্থি, অৰৰত্থানাপত্তিতো। তস্মা অত্তাভিনিৰেসপণিধিপটিপক্খৰিপস্সনানুলোমা মগ্গা সতিপি সরসন্তরে পচ্চনীকসহিতেন সরসেন নামং লভন্তি। অনিমিত্তমগ্গস্স পন ৰিপস্সনা নিমিত্তপটিপক্খা ন হোতি, সযং নিমিত্তগ্গহণতো নিমিত্তগ্গহণানিৰারণাতি তদনুলোমো মগ্গোপি ন নিমিত্তস্স পটিপক্খো। যদি সিযা, নিমিত্তগতৰিপস্সনাযপি পটিপক্খো সিযা, তস্মা ৰিজ্জমানোপি সরসো ৰৰত্থানকরপচ্চনীকাভাৰা অভিধম্মে অনিমিত্তনামদাযকো <a name="V2.0450"></a> ন গয্হতীতি। যদি এৰং, অনিচ্চানুপস্সনানুলোমো মগ্গো অভিধম্মে অসঙ্গহিতো সিযাতি? ন, সুদ্ধিকপটিপদানযে তস্স সঙ্গহিতত্তা। তস্মা এৰ হি সো ৰুত্তো। সুত্তন্তে পন পরিযাযদেসনত্তা সগুণারম্মণমত্তেনপি নামং গয্হতীতি আহ <span class="bld">‘‘সুত্তন্তপরিযাযেন লব্ভতী’’</span>তি। যং পনেত্থ ৰত্তব্বং, তং হেট্ঠা ৰুত্তমেৰ। আগমনৰসেনপি মগ্গস্স অনিমিত্তনামং লব্ভতিযেৰাতি দস্সেতুং <span class="bld">‘‘তত্রা হী’’</span>তিআদি ৰুত্তং। <span class="bld">আগমনীযট্ঠানে</span>তি আগমনপটিপদাঠানে। সেসং ৰুত্তনযত্তা উত্তানমেৰাতি।</p>
<p class="centered">সঙ্খারুপেক্খাঞাণং নিট্ঠিতং।</p>
<p class="subhead">অনুলোমঞাণকথাৰণ্ণনা</p>
<p class="bodytext"><a name="para804"></a><span class="paranum">৮০৪</span>. <span class="bld">অধিমোক্খসদ্ধা</span>তি <a name="M2.0479"></a> পসাদভূতো ৰত্থুগতো নিচ্ছযো অধিমোক্খো। তস্মা তথাভূতা ভাৰনাৰিসেসেন কিচ্চতো অধিমত্ততায বলৰতরা নিব্বত্ততি। <span class="bld">সুপগ্গহিত</span>ন্তি সুট্ঠু পগ্গহিতং। অসল্লীনং পটুতরভাৰেন পটিপক্খৰিধমনসমত্থং ৰীরিযং হোতি। <span class="bld">সূপট্ঠিতা</span>তি তিক্খতরতায আরম্মণাভিমুখভাৰেন সুট্ঠু উপট্ঠিতা সতি হোতি। <span class="bld">সুসমাহিত</span>ন্তি পস্সদ্ধিসুখানং সাতিসযতায সুট্ঠু সমাহিতং আরম্মণে সম্মদেৰ ঠপিতং অপ্পিতং ৰিয হোতি। <span class="bld">তিক্খতরা</span>তি অনুলোমঞাণুপ্পত্তিযা পচ্চযো ভৰিতুং সমত্থভাৰেন সাতিসযং তিক্খা সূরা। সঙ্খারানং ৰিচিননেপি মজ্ঝত্তভূত<span class="bld">সঙ্খারুপেক্খা</span> পঞ্ঞা <span class="bld">উপ্পজ্জতি। অনিচ্চাতি ৰা…পে॰… সম্মসিত্বা ভৰঙ্গং ওতরতী</span>তি অনিচ্চাদীসু একেনাকারেন সম্মসন্তী সত্তক্খত্তুং পৰত্তিত্বা ভিজ্জন্তী ভৰঙ্গং ওতিণ্ণা নাম হোতি ততো পরং ভৰঙ্গস্স ৰারোতি কত্বা। <span class="bld">সঙ্খারুপেক্খায কতনযেনেৰা</span>তি অনিচ্চাদিনা আলম্বনকরণনযেনেৰ, ন সম্মসিতনযেন। তেনাহ <span class="bld">‘‘আরম্মণং কুরুমান’’</span>ন্তি। <span class="bld">আৰট্টেত্বা</span>তি নিৰত্তেত্বা চিত্তস্স ভৰঙ্গৰসেন ৰত্তিতুং অদত্বা। ৰিসদিসচিত্তপৰত্তিসঙ্খাতায ৰীচিযা অভাৰেন অৰীচিকা, চিত্তসন্ততি। কিরিযমনোধাতুযা হি ভৰঙ্গে আৰট্টিতে কিরিযমযচিত্তপৰত্তিৰিপাকচিত্তুপ্পত্তিযা সৰীচিকা সন্তরা, ন এৰং মনোদ্বারাৰজ্জনেনাতি ৰুত্তং <span class="bld">‘‘অৰীচিকং চিত্তসন্ততিং অনুপ্পবন্ধমান’’</span>ন্তি। <span class="bld">তথেৰা</span>তি যথা অতীতাসু দ্বত্তিংসজৰনৰীথীসু সঙ্খারুপেক্খা ‘‘অনিচ্চা’’তি ৰা ‘‘দুক্খা’’তি ৰা ‘‘অনত্তা’’তি ৰা সঙ্খারে আরম্মণমকাসি, তথেৰ। <span class="bld">পরিকম্মন্তি ৰুচ্চতি</span> মগ্গস্স পরিকম্মত্তা পটিসঙ্খারকত্তা <a name="V2.0451"></a>। <span class="bld">উপচারন্তি ৰুচ্চতি</span> মগ্গস্স আসন্নত্তা, সমীপচারিকত্তা ৰা। অনুলোমত্তং সযমেৰ ৰদতি।</p>
<p class="bodytext">অযঞ্চ নযো কামং মগ্গৰীথিযং পঠমজৰনস্স পটিসঙ্খরণট্ঠো, দুতিযস্স ততো আসন্নট্ঠো, ততিযস্স হেট্ঠিমুপরিমানং অনুলোমট্ঠো চ যুত্তোতি ৰুত্তো, তথাপি সব্বেসম্পি ইমা সমঞ্ঞা সম্ভৰন্তীতি দস্সেতুং <span class="bld">‘‘অৰিসেসেন পনা’’</span>তিআদি ৰুত্তং। তত্থ <span class="bld">আসেৰন</span>ন্তি আদরেন সেৰনং। <span class="bld">পুরিমভাগপচ্ছিমভাগান</span>ন্তি হেট্ঠিমানং, উপরিমানঞ্চ ধম্মকোট্ঠাসানং। <span class="bld">অট্ঠন্ন</span>ন্তি উদযব্বযঞাণাদীনং অট্ঠন্নং। সব্বাপি ৰিপস্সনা লক্খণত্তযসম্মসনকিচ্চাৰ <a name="M2.0480"></a>, ইদম্পি তথেৰাতি ৰুত্তং <span class="bld">‘‘তথকিচ্চতাযা’’</span>তি। <span class="bld">উপরী</span>তি মগ্গে। <span class="bld">বোধিপক্খিযধম্মানং</span> তথকিচ্চতায অনুলোমেতি সম্মোসাদিপটিপক্খৰিধমনতো। ইদানি অনুলোমঞাণস্স তদুভযকিচ্চানুলোমং ৰিত্থারতো দস্সেতুং <span class="bld">‘‘তঞ্হী’’</span>তিআদি ৰুত্তং। তত্থ অনুলোমঞাণং সচ্চপটিচ্ছাদকমোহক্খন্ধাদীনং <span class="bld">সাতিসযং</span> ৰিধমনেন লোকিযঞাণেসু উক্কংসপরিযন্তগতং, ততো এৰ হেট্ঠা নিব্বত্তিতউদযব্বযঞাণাদীনম্পি কিচ্চং পটিপক্খদূরীভাৰেন অত্থতো সাধেন্তমেৰ হুত্বা পৰত্ততি, তথাপৰত্তমানঞ্চ তেসং কিচ্চং অনুলোমেন্তং ৰিয হোতীতি আহ <span class="bld">‘‘উদযব্বযৰন্তানং…পে॰… তথকিচ্চতায অনুলোমেতী’’</span>তি। তত্থ <span class="bld">‘‘ভযতো উপট্ঠিত’’</span>ন্তি ইমিনাপি আরম্মণসীসেন ঞাণব্যাপারমেৰ ৰদতি সপ্পটিভযানং সঙ্খারানং যথাসভাৰদস্সনদীপনতো। সেসেসু পন সত্তসুপি ঠানেসু ঞাণব্যাপারোৰ দস্সিতো। যস্মা এতং অনুলোমঞাণং অনিচ্চাদীসু অঞ্ঞতরলক্খণৰসেনেৰ সঙ্খারে আরব্ভ পৰত্ততি, তস্মা ৰুত্তং <span class="bld">‘‘অনিচ্চলক্খণাদিৰসেন সঙ্খারে আরব্ভ পৰত্তত্তা’’</span>তি। <span class="bld">তায পটিপত্তিযা</span>তি যা সা অনুলোমঞাণস্স থূলথূলসচ্চপটিচ্ছাদকসংকিলেসৰিক্খম্ভনপটিপত্তি, তায। ন হি অনুলোমঞাণে তথা অনুপ্পন্নে গোত্রভুঞাণং নিব্বানং আলম্বিতুং সক্কোতি, গোত্রভুঞাণে ৰা অনুপ্পন্নে মগ্গঞাণং উপ্পজ্জতীতি।</p>
<p class="bodytext">ৰুত্তমত্থং ওপম্মেন পাকটতরং কাতুং <span class="bld">‘‘যথা হী’’</span>তিআদি ৰুত্তং। তত্থ অট্ঠন্নং <span class="bld">ৰোহারিকমহামত্তানং অগতিগমনং পহায</span> তংতংৰিনিচ্ছযকরণং ৰিয অট্ঠন্নং ঞাণানং যথাসকং পটিপক্খং পহায সঙ্খারেসু উদযব্বযাদিপটিপত্তি, রঞ্ঞো মজ্ঝত্তভাৰো ৰিয অনুলোমঞাণস্স পুরিমপচ্ছিমধম্মকোট্ঠাসস্স অনুকূলতা। <span class="bld">তেনেৰা</span>তি হেট্ঠিমঞাণানং অনুলোমনমুখেন উপরিবোধিপক্খিযানং অনুলোমনতোযেৰ। <span class="bld">সচ্চানুলোমিকন্তি ৰুচ্চতি</span> মগ্গসচ্চস্স অনুলোমিকত্তা।</p>
<p class="centered">অনুলোমঞাণং নিট্ঠিতং।</p>
<p class="subhead">ৰুট্ঠানগামিনীৰিপস্সনাকথাৰণ্ণনা</p>
<p class="bodytext"><a name="para805"></a><span class="paranum">৮০৫</span>. কিঞ্চি <a name="M2.0481"></a> <a name="V2.0452"></a> অসঙ্খতারম্মণম্পি ঞাণং ৰুট্ঠানগামিনিযা একসঙ্গহন্তি কত্বা <span class="bld">‘‘সঙ্খারারম্মণাযা’’</span>তি ৰিসেসনং কতং। তঞ্হি ৰিসেসতো ৰুট্ঠানং অরিযমগ্গং গচ্ছতি উপেতীতি ৰুট্ঠানগামিনীতি ৰত্তব্বতং লভতি। তেনাহ <span class="bld">‘‘সব্বেন সব্ব’’</span>ন্তিআদি। <span class="bld">অসম্মোহত্থ</span>ন্তি তত্থ তত্থ সুত্তে পরিযাযন্তরেহি আগতায সম্মোহাভাৰত্থং। <span class="bld">সুত্তসংসন্দনা</span>তি সুত্তানং তেসং তেসং সুত্তপদানং অনুসন্দানং।</p>
<p class="bodytext">যে লোকিযে সঙ্খারে আরব্ভ অনুলোমপরিযোসানা ৰুট্ঠানগামিনিৰিপস্সনা পৰত্ততি, তংসন্নিস্সিতা তপ্পটিবদ্ধা তণ্হা তেহি ৰিনা অপ্পৰত্তনতো তম্মযা নাম, তম্মযাৰ তম্মযতা, তম্মযা ৰা তণ্হাসম্পযুত্তা খন্ধা, তেসং ভাৰো তম্মযতা, সা এৰ তণ্হা। তপ্পটিপক্খা ৰুট্ঠানগামিনিৰিপস্সনা <span class="bld">অতম্মযতা</span>। তেন ৰুত্তং <span class="bld">অট্ঠকথাযং</span> ‘‘তম্মযতা নাম তণ্হা, তস্সা পরিযাদিযনতো ৰুট্ঠানগামিনিৰিপস্সনা অতম্মযতাতি ৰুচ্চতী’’তি (ম॰ নি॰ অট্ঠ॰ ৩.৩১০)। <span class="bld">নিস্সাযা</span>তি তং অতম্মযতং নিস্সযং কত্বা, ভাৰেত্বাতি অত্থো। <span class="bld">একত্তা</span>তি এত্থ অযং পাল়ি ‘‘অত্থি, ভিক্খৰে, উপেক্খা রূপেসু…পে॰… ফোট্ঠব্বেসু, অযং, ভিক্খৰে, উপেক্খা নানত্তা নানত্তসিতা’’তি (ম॰ নি॰ ৩.৩১০), সযম্পি নানাসভাৰা, নানারম্মণনিস্সিতা চাতি অত্থো। সা পন সমাধিসম্পযুত্তা ৰিপস্সনুপেক্খা ৰেদিতব্বা। ‘‘অত্থি, ভিক্খৰে, উপেক্খা আকাসানঞ্চাযতননিস্সিতা…পে॰… নেৰসঞ্ঞানাসঞ্ঞাযতননিস্সিতা, অযং, ভিক্খৰে, উপেক্খা একত্তা একত্তসিতা’’তি (ম॰ নি॰ ৩.৩১০)। যা হি তংতংঅরূপচিত্তুপ্পাদপরিযাপন্না উপেক্খা, সা একসভাৰত্তা, একারম্মণত্তা চ একত্তা, একত্তসিতা চাতি ৰুচ্চতি, সা পন তংতংঝানসহগতৰেদনুপেক্খা চ তদারম্মণৰিপস্সনুপেক্খা চাতি ৰদন্তি। <span class="bld">তং পজহথা</span>তি তদারম্মণকিলেসপহানেন পজহথ। তেনাহ <span class="bld">‘‘তং সমতিক্কমথা’’</span>তি।</p>
<p class="bodytext"><span class="bld">নিব্বিদা</span>তি ৰুট্ঠানগামিনী। তত্থ হি সুত্তে <span class="bld">ৰিরজ্জতী</span>তি মগ্গকিচ্চমাহ, <span class="bld">ৰিমুচ্চতী</span>তি ফলকিচ্চং।</p>
<p class="bodytext"><span class="bld">সুসিমসুত্তং</span> <a name="M2.0482"></a> <a name="V2.0453"></a> নিদানৰগ্গে। তত্থ <span class="bld">ধম্মট্ঠিতিঞাণং</span> ৰুট্ঠানগামিনীতি <span class="bld">ৰুত্তা</span> ধম্মট্ঠিতিযং পটিচ্চসমুপ্পাদে অসম্মুয্হনৰসেন পৰত্তনতো। <span class="bld">নিব্বানে ঞাণ</span>ন্তি মগ্গঞাণমাহ।</p>
<p class="bodytext"><span class="bld">সঞ্ঞা খো, পোট্ঠপাদা</span>তি এত্থ কামং ‘‘সঞ্ঞা’’ইচ্চেৰ ৰুচ্চতি, পুব্বে পন ‘‘সঞ্ঞগ্গং ফুসতী’’তি ৰুত্তত্তা আহ <span class="bld">‘‘সঞ্ঞগ্গন্তি ৰুত্তা’’</span>তি।</p>
<p class="bodytext"><span class="bld">পটিপদাঞাণদস্সনৰিসুদ্ধী</span>তি তদেকদেসভূতা ৰুট্ঠানগামিনী ৰুত্তা। সমুদাযেসু হি পৰত্তা ৰোহারা অৰযৰেসুপি পৰত্তন্তীতি। <span class="bld">পারিসুদ্ধিপধানিযঙ্গ</span>ন্তি পারিসুদ্ধিযা পধানকারণং।</p>
<p class="bodytext"><span class="bld">তীহি নামেহী</span>তি অনুলোমগোত্রভুৰোদানসঙ্খাতেহি তীহি নামেহি।</p>
<p class="bodytext"><span class="bld">কিত্তিতা</span>তি থোমিতা অরিযমগ্গাধিট্ঠানতায। মহন্তানং সীলক্খন্ধাদীনং এসনট্ঠেন <span class="bld">মহেসিনা</span> সম্মাসম্বুদ্ধেন। সন্তকিলেসতায <span class="bld">সন্তা। যোগ</span>ন্তি ভাৰনং, ভাৰনাভিযোগং ৰা।</p>
<p class="centered">পটিপদাঞাণদস্সনৰিসুদ্ধিনিদ্দেসৰণ্ণনা নিট্ঠিতা।</p>
<p class="centered">ইতি একৰীসতিমপরিচ্ছেদৰণ্ণনা।</p></div>
<p class="chapter">২২. ঞাণদস্সনৰিসুদ্ধিনিদ্দেসৰণ্ণনা</p>
<div class="chaptxt">
<p class="subhead">পঠমমগ্গঞাণকথাৰণ্ণনা</p>
<p class="bodytext"><a name="para806"></a><span class="paranum">৮০৬</span>. ইদানি <a name="M2.0483"></a> <a name="V2.0454"></a> ঞাণদস্সনৰিসুদ্ধিযা নিদ্দেসে অনুপ্পত্তে সা যস্স ঞাণস্স অনন্তরং উপ্পজ্জতি, তং তাৰ দস্সেন্তো <span class="bld">‘‘ইতো পরং গোত্রভুঞাণং হোতী’’</span>তি আহ। <span class="bld">ইতো পর</span>ন্তি ইতো অনুলোমঞাণতো উপরি। <span class="bld">ত</span>ন্তি গোত্রভুঞাণং। <span class="bld">নেৰ পটিপদাঞাণদস্সনৰিসুদ্ধিং ভজতি</span> অনিচ্চাদিৰসেন সঙ্খারানং অগ্গহণতো। <span class="bld">ন ঞাণদস্সনৰিসুদ্ধিং ভজতি</span> সতিপি নিব্বানারম্মণত্তে কিলেসানং অখেপনতো। ততো এৰেতং ৰিঞ্ঞাণধাতূনং ৰিসযং উদ্দেসন্তং দস্সনকিচ্চং করোন্তং কিরিযমনোধাতু ৰিয মগ্গস্স আৰজ্জনট্ঠানিযং ৰুচ্চতি। <span class="bld">অন্তরা</span>তি ছট্ঠসত্তমৰিসুদ্ধীনং ৰেমজ্ঝে। <span class="bld">অব্বোহারিকমেৰ হোতি</span> উভযৰিসুদ্ধিলক্খণতাভাৰতো। তথাপি ৰুট্ঠানগামিনিযা পরিযোসানতায ৰিপস্সনাপক্খিকং। তেনেৰস্স তংসোতপতিততা। তেনাহ <span class="bld">‘‘ৰিপস্সনাসোতে…পে॰… সঙ্খং গচ্ছতী’’</span>তি। এতেনস্স পটিপদাঞাণদস্সনৰিসুদ্ধিভজনং দস্সেতি। সোতস্স অরিযস্সআদিতো পজ্জনং সোতাপত্তি, সো এৰ মগ্গো, সোতং ৰা অরিযং আদিতো পজ্জতি অধিগচ্ছতীতি সোতাপত্তি, পঠমকো। তস্স মগ্গো <span class="bld">সোতাপত্তিমগ্গো</span>। পটিসন্ধিৰসেন সকিদেৰ ইমং মনুস্সলোকং আগচ্ছতীতি সকদাগামী, তস্স মগ্গো <span class="bld">সকদাগামিমগ্গো</span>। পটিসন্ধিৰসেন কামভৰং ন আগচ্ছতীতি অনাগামী, তস্স মগ্গো <span class="bld">অনাগামিমগ্গো</span>। কিলেসাদীনং হননাদিনা অরহং, অগ্গমগ্গট্ঠো। তস্স ভাৰো অরহত্তং, সো এৰ মগ্গোতি <span class="bld">অরহত্তমগ্গো। চতূসু মগ্গেসু ঞাণং</span> একজ্ঝং গহেত্বা <span class="bld">ঞাণদস্সনৰিসুদ্ধি নাম</span>।</p>
<p class="bodytext"><span class="bld">তেহি তীহিপী</span>তি হেট্ঠা তিণ্ণং অনুলোমঞাণানং ৰুত্তত্তা ৰুত্তং, তীসু ৰা দ্বিন্নং অন্তোগধত্তা। <span class="bld">তীহিপী</span>তি ৰা ৰিকপ্পন্তরসম্পিণ্ডনত্থো <span class="bld">পি</span>-সদ্দো, তেন তীহিপি দ্বীহিপীতি ৰুত্তং হোতি। <span class="bld">অত্তনো বলানুরূপেনা</span>তি অত্তনো অত্তনো আনুভাৰানুকূলং। পঠমঞ্হি অনুলোমঞাণং সব্বোল়ারিকং, দুতিযং ততো নাতিওল়ারিকং, ততিযং ততো নাতিওল়ারিকং তমং অন্তরধাপেতি। অথ ৰা <span class="bld">বলানুরূপেনা</span>তি হেট্ঠা <a name="V2.0455"></a> সঙ্খারুপেক্খায আহিতবলানুরূপেন <a name="M2.0484"></a>। পুব্বাভিসঙ্খারৰসেন হি অনুলোমঞাণস্সাপি মগ্গঞাণস্স ৰিয সদ্ধাৰিমুত্তদিট্ঠিপ্পত্তানং পৰত্তিআকারসিদ্ধো অত্থেৰ মুদুতিক্খতাৰিসেসো। <span class="bld">পলিবোধতো উপট্ঠাতি</span> পলিবোধভাৰপটিচ্ছাদকস্স তমস্স অন্তরধাপিতত্তা। <span class="bld">‘‘আসেৰনন্তে’’</span>তি ইমিনা দুতিযস্স ৰা ততিযস্স ৰা অনুলোমঞাণস্স অনন্তরং গোত্রভুঞাণুপ্পত্তি, ন পঠমস্সাতি দস্সেতি তস্স অনাসেৰনত্তা। ন হি অলদ্ধাসেৰনং গোত্রভুঞাণং উপ্পাদেতুং সক্কোতি। নিমিত্তাদিৰিরহতো, তব্বিধুরতো চ <span class="bld">‘‘অনিমিত্ত’’</span>ন্তিআদিনা নিব্বানং ৰিসেসিতং। <span class="bld">পুথুজ্জনগোত্ত</span>ন্তি অরিযেহি অসম্মিস্সং পুথুজ্জনসমঞ্ঞং। <span class="bld">গোত্ত</span>ন্তি হি একৰংসজানং সমানা সমঞ্ঞা, এৰং ইধাপীতি। <span class="bld">পুথুজ্জনসঙ্খ</span>ন্তি তস্সেৰ ৰেৰচনং, <span class="bld">পুথুজ্জনভূমি</span>ন্তি পুথুজ্জনৰত্থুং। একন্তিকতায একৰারমেৰ চ উপ্পজ্জনতো <span class="bld">অপুনরাৰট্টকং</span>।</p>
<p class="bodytext"><span class="bld">বহিদ্ধা ৰুট্ঠানৰিৰট্টনে</span>তি অসঙ্খতধাতুযা বহিভাৰতো বহিদ্ধাসঞ্ঞিতা সঙ্খারগতা ৰুট্ঠানভূতে ৰিৰট্টনে নিপ্ফজ্জমানে পঞ্ঞা। <span class="bld">অভিভুয্যতী</span>তি অভিভৰতি। <span class="bld">পক্খন্দতী</span>তি অনুপৰিসতি। এত্থ চ <span class="bld">‘‘উপ্পাদং অভিভুয্যতী’’</span>তিআদিনা পুথুজ্জনগোত্তাভিভৰনং তদতিক্কমনমাহ। <span class="bld">‘‘অনুপ্পাদং পক্খন্দতী’’</span>তিআদিনা অরিযগোত্তভাৰনং তদুভযভাৰতো।</p>
<p class="bodytext"><a name="para807"></a><span class="paranum">৮০৭</span>. একাৰজ্জনানং নানাৰীথিতা নত্থীতি ন তংনিসেধনায একৰীথিগ্গহণং, অথ খো নানারম্মণানম্পি একাৰজ্জনানং নানাৰীথিতা নত্থীতি দস্সনত্থন্তি দট্ঠব্বং। <span class="bld">মহামাতিক</span>ন্তি মহন্তং উদকৰাহকং। <span class="bld">লঙ্ঘিত্বা</span>তি অনোতরন্তো এৰ অতিক্কমিত্বা। <span class="bld">উল্লঙ্ঘিত্বা</span>তি উপরিভাগেনেৰ লঙ্ঘিত্বা। নিন্নপোণপব্ভারতা উত্তরুত্তরৰিসিট্ঠা নিন্নতাৰ।</p>
<p class="bodytext">অট্ঠহি ঞাণেহি অনুক্কমেন আহিতৰিসেসং অনুলোমঞাণং নিব্বানারম্মণস্স ঞাণস্স পচ্চযো ভৰিতুং সমত্থং জাতন্তি আহ <span class="bld">‘‘উদযব্বযানুপস্সনাদিনা ৰেগেন ধাৰিত্বা’’</span>তি। রূপং অনেকসন্ততিসম্বন্ধতায অনেকৰট্টরচিতা রজ্জু ৰিয হোতীতি ৰুত্তং <span class="bld">‘‘রূপরজ্জুং ৰা’’</span>তি। অত্তভাৰস্স রুক্খট্ঠানিযতায ৰুত্তত্তা তংসম্বন্ধদণ্ডট্ঠানিযতা ৰেদনাদীসু একস্সেৰ যুত্তা, ন ৰেদনাদিসমুদাযস্সাতি ৰুত্তং <span class="bld">‘‘ৰেদনাদীসু অঞ্ঞতরদণ্ডং ৰা’’</span>তি। <span class="bld">অনুলোমাৰজ্জনেনা</span>তি অনুলোমস্স আৰজ্জনেন। যেন আৰজ্জনেন অনুলোমঞাণং উপ্পজ্জতি, তেন <span class="bld">তং</span> আরম্মণং। <span class="bld">‘‘পঠমেন অনুলোমচিত্তেন উল্লঙ্ঘিত্বা’’</span>তি ইদং সক্কাযতীরস্স তস্স অতিক্কমনারম্ভতায <a name="M2.0485"></a> ৰুত্তং। <span class="bld">‘‘দুতিযেন নিব্বাননিন্নপোণপব্ভারমানসো’’</span>তি ইদং তস্স সব্বসঙ্খারতো সাতিসযং অলগ্গং হুত্বা <a name="V2.0456"></a> ৰিসঙ্খারে অল্লীনভাৰতো ৰুত্তং। <span class="bld">নিব্বানে</span> আরম্মণকরণৰসেন <span class="bld">পততি</span> যোগাৰচরো। <span class="bld">একারম্মণে</span>তি একৰারংযেৰ আলম্বিতে আরম্মণে। তেনাহ <span class="bld">‘‘অলদ্ধাসেৰনতাযা’’</span>তি। তেন একারম্মণে আসেৰনা উপকারৰতী, ন তথা নানারম্মণেতি দস্সেতি।</p>
<p class="bodytext"><a name="para808"></a><span class="paranum">৮০৮</span>. <span class="bld">তত্রা</span>তি অনুলোমগোত্রভূনং ইতরীতরকিচ্চাকরণে। <span class="bld">নক্খত্তযোগ</span>ন্তি নক্খত্তেন চন্দস্স যোগং, নক্খত্তযোগৰিভাৰনিযং ৰা কালং, দিৰসন্তি অত্থো।</p> 
<p class="bodytext"><span class="bld">তত্থা</span>তিআদি উপমাসংসন্দনং।</p>
<p class="bodytext"><span class="bld">এৰং নিব্বত্তাহী</span>তি অনুলোমঞাণানি ৰিয সঙ্খারে অনালম্বিত্বা অহং ৰিয নিব্বানারম্মণে ৰত্তাহীতি মগ্গস্স গোত্রভুনা দিন্নসঞ্ঞামুঞ্চনং, অনুবন্ধনঞ্চ নিব্বানারম্মণকরণমেৰ সন্ধায ৰুত্তং।</p>
<p class="bodytext"><a name="para809"></a><span class="paranum">৮০৯</span>. <span class="bld">তত্রা</span>তি তস্মিং গোত্রভুনা দিন্নসঞ্ঞং অমুঞ্চিত্বা ৰিয তেন গহিতারম্মণেযেৰ ৰত্তিত্বা মগ্গস্স লোভক্খন্ধাদিনিব্বিজ্ঝনে। উসুং অসতি খিপ্পতীতি <span class="bld">ইস্সাসো,</span> ধনুগ্গহো। সরগোচরট্ঠানং নাম অট্ঠউসভমত্তং। তঞ্চ খো দূরে পাতিনো মজ্ঝিমপুরিসস্স ৰসেন চতুহত্থায যট্ঠিযা ৰীসতিযট্ঠি উসভং, তেন <span class="bld">অট্ঠউসভমত্তে পদেসে</span> হত্থৰসেন চত্তারীসাধিকছসতহত্থে পদেসে। <span class="bld">ফলকসত</span>ন্তি অসনসারমযং ফলকসতং। কুম্ভকারচক্কসদিসে <span class="bld">চক্কযন্তে। আৰিজ্ঝিত্বা</span>তি ভমেত্বা। দণ্ডকঘট্টনায উপ্পাদেতব্বসদ্দো <span class="bld">দণ্ডকসঞ্ঞা</span>। ফলকসতৰিনিৰিজ্ঝনস্স পচ্চযভূতা <span class="bld">দণ্ডকসঞ্ঞা ৰিয গোত্রভুঞাণং</span> লোভক্খন্ধাদিনিব্বিজ্ঝনস্স মগ্গঞাণস্স পচ্চযভাৰতো। <span class="bld">ইস্সাসো ৰিয মগ্গঞাণং</span> নিব্বিজ্ঝিতব্বনিৰিজ্ঝনতো।</p>
<p class="bodytext"><a name="para810"></a><span class="paranum">৮১০</span>. অট্ঠমভৰতো পট্ঠায নিব্বত্তনকং <span class="bld">অনমতগ্গসংসারৰট্টদুক্খসমুদ্দং সোসেতি</span>। সদ্ধাধনং সীলধনং হিরিধনং ওত্তপ্পধনং সুতধনং চাগধনং পঞ্ঞাধনন্তি ইমেসং <span class="bld">সত্তন্নং অরিযধনানং। সম্মুখীভাৰ</span>ন্তি পচ্চক্খসিদ্ধিং। পাণাতিপাতাদিপঞ্চৰেরানি <a name="M2.0486"></a> চেৰ পঞ্চৰীসতিমহাভযানি চাতি <span class="bld">সব্বৰেরভযানি। অঞ্ঞেসঞ্চ</span> রতনত্তযে নিৰিট্ঠসদ্ধাদীনং। সমুদাযে পৰত্তো সোতাপত্তিমগ্গসদ্দো তদেকদেসেপি পৰত্ততীতি আহ <span class="bld">‘‘সোতাপত্তিমগ্গেন সম্পযুত্তং ঞাণ’’</span>ন্তি।</p>
<p class="centered">পঠমমগ্গঞাণং নিট্ঠিতং।</p>
<p class="subhead">সোতাপন্নপুগ্গলকথাৰণ্ণনা</p>
<p class="bodytext"><a name="para811"></a><span class="paranum">৮১১</span>. <span class="bld">তস্সেৰ</span> <a name="V2.0457"></a> সোতাপত্তিমগ্গচিত্তস্স। কামঞ্চেত্থ নাতিতিক্খপঞ্ঞস্স দ্বে, তিক্খপঞ্ঞস্স তীণি ফলচিত্তানি হোন্তি, অৰিসেসতো পন গহিতস্স মগ্গস্স ৰসেন <span class="bld">‘‘দ্বে, তীণি ৰা’’</span>তি ৰুত্তং। <span class="bld">সমাধিমানন্তরিকঞ্ঞমাহূ</span>তি যং অত্তনো পৰত্তিসমনন্তরং নিযমেনেৰ ফলপ্পদানতো আনন্তরিকসমাধীতি আহূতি অত্থো। অনন্তরমেৰ পৰত্তনকং ফলং অনন্তরং, তত্থ নিযুত্তো, তং ৰা পযোজনং এতস্সাতি আনন্তরিকো, মগ্গো।</p>
<p class="bodytext"><span class="bld">আসেৰনন্তে</span>তি আসেৰনতো অন্তে, আসেৰনলাভিনো অনুলোমঞাণস্স অনন্তরন্তি অত্থো। লদ্ধাসেৰনমেৰ অনুলোমং গোত্রভুং উপ্পাদেতি। উপরি পন ছ, সত্ত ৰা জৰনানি পৰত্তন্তি, তস্মা চত্তারি ফলচিত্তানি হোন্তীতি ৰদেয্যাতি আহ <span class="bld">‘‘সত্তচিত্তপরমা চ একাৰজ্জনৰীথী’’</span>তি।</p>
<p class="bodytext">তং পন ন সারতো পচ্চেতব্বন্তি যোজনা। যং পনেত্থ ৰত্তব্বং, তং হেট্ঠা ৰুত্তমেৰ।</p>
<p class="bodytext"><a name="para812"></a><span class="paranum">৮১২</span>. <span class="bld">এত্তাৰতা</span>তি পঠমমগ্গানন্তরং ফলস্স উপ্পত্তিমক্কেন। <span class="bld">ভুসং পমত্তোপী</span>তি দেৰরজ্জচক্কৰত্তিরজ্জাদিপমাদট্ঠানং আগম্ম ভুসং পমত্তোপি। <span class="bld">যেসং</span> যথাৰুত্তআৰজ্জনজৰনচিত্তানং <span class="bld">উপ্পত্তিযা এস</span> সোতাপন্নো <span class="bld">পচ্চৰেক্খতি</span> নামাতি অধিপ্পাযো।</p>
<p class="bodytext">এতেনেৰ পসঙ্গেন সেসানং অরিযানং পচ্চৰেক্খণানি দস্সেতুং <span class="bld">‘‘যথা চা’’</span>তিআদি ৰুত্তং।</p>
<p class="bodytext"><span class="bld">উক্কট্ঠপরিচ্ছেদোযেৰ</span> <a name="M2.0487"></a> <span class="bld">চেসো,</span> যদিদং পঞ্চন্নং, চতুন্নঞ্চ পচ্চৰেক্খণানং দস্সনন্তি অত্থো। <span class="bld">‘‘অভাৰেনেৰা’’</span>তি এতেন পহীনাৰসিট্ঠকিলেসপচ্চৰেক্খণসমত্থতা কস্সচি হোতি, কস্সচি ন হোতীতি দস্সেতি। লোভো এৰ <span class="bld">লোভধম্মো</span>।</p>
<p class="subhead">দুতিযমগ্গঞাণকথাৰণ্ণনা</p>
<p class="bodytext"><a name="para813"></a><span class="paranum">৮১৩</span>. <span class="bld">কামরাগব্যাপাদানং তনুভাৰাযা</span>তি এতেসং কিলেসানং তনুভাৰত্থং। তত্থ দ্বীহি কারণেহি তনুভাৰো অধিচ্চুপ্পত্তিযা, পরিযুট্ঠানমন্দতায চ। সকদাগামিস্স হি ৰট্টানুসারিমহাজনস্স <a name="V2.0458"></a> ৰিয কিলেসা অভিণ্হং ন উপ্পজ্জন্তি, কদাচি কদাচি ৰিরল়াকারা হুত্বা উপ্পজ্জন্তি। তথা উপ্পজ্জন্তাপি মদ্দন্তা ছাদেন্তা অন্ধকারং করোন্তা ন উপ্পজ্জন্তি, দ্বীহি পন মগ্গেহি পহীনত্তা মন্দমন্দা তনুকাকারা হুত্বা উপ্পজ্জন্তি। কেচি পন ‘‘সকদাগামিস্সাপি কিলেসা চিরেন উপ্পজ্জন্তি, উপ্পজ্জন্তাপি বহলাৰ উপ্পজ্জন্তি। তথা হিস্স পুত্তধীতরো দিস্সন্তী’’তি, তং অকারণং ৰত্থুপটিসেৰনেন ৰিনাপি গব্ভগ্গহণসব্ভাৰতো। তস্মা ৰুত্তনযেনেৰ দ্বীহি কারণেহি তেসং তনুভাৰো ৰেদিতব্বো। <span class="bld">দুতিযাযা</span>তি গণনৰসেনপি দুতিযায, উপ্পত্তিৰসেনপি দুতিযায <span class="bld">ভূমিযা। পত্তিযা</span>তি সামঞ্ঞফলস্স পটিলাভায। তঞ্হি সম্পযুত্তানং নিস্সযভাৰতো তে ধম্মা ভৰন্তি এত্থাতি <span class="bld">ভূমি</span>। যস্মা ৰা সমানেপি লোকুত্তরভাৰে সযম্পি ভৰতি উপ্পজ্জতি, ন নিব্বানং ৰিয অপাতুভূতং, তস্মাপি <span class="bld">‘‘ভূমী’’</span>তি ৰুচ্চতি। <span class="bld">যোগং করোতী</span>তি ৰিপস্সনাভিযোগং করোতি। ‘‘নৰহাকারেহি ইন্দ্রিযানি তিক্খানি ভৰন্তী’’তিআদিনা (ৰিসুদ্ধি॰ ২.৬৯৯) ৰুত্তনযেনেৰ যদগ্গেন ইন্দ্রিযানং তিক্খতং সম্পাদেতি, তদগ্গেন বলানি, বোজ্ঝঙ্গানি চ পটুতরভাৰং আপাদেন্তো <span class="bld">ইন্দ্রিযবলবোজ্ঝঙ্গানি সমোধানেত্বা</span> লক্খণত্তযতীরণৰসেন <span class="bld">ঞাণেন পরিমদ্দতি</span>। তত্থ অপরাপরং ঞাণং চারেন্তো <span class="bld">পরিৰত্তেতি</span>। তেনাহ <span class="bld">‘‘ৰিপস্সনাৰীথিং ওগাহতী’’</span>তি। <span class="bld">ৰুত্তনযেনেৰা</span>তি উদযব্বযঞাণাদীনং উপ্পাদনে ৰুত্তনযেন। <span class="bld">গোত্রভুঅনন্তর</span>ন্তি এত্থ গোত্রভু ৰিয গোত্রভু। পঠমমগ্গপুরেচারিকঞাণঞ্হি পুথুজ্জনগোত্তাভিভৰনতো, অরিযগোত্তভৰনতো চ নিপ্পরিযাযতো গোত্রভূতি ৰুচ্চতি, ইদং পন তংসদিসতায পরিযাযতো গোত্রভু। একচ্চসংকিলেসৰিসুদ্ধিযা <a name="M2.0488"></a>, পন অচ্চন্তৰিসুদ্ধিযা আরম্মণকরণতো চ ৰোদানন্তি ৰুচ্চতি। তেনাহ <span class="bld">পট্ঠানে</span> ‘‘অনুলোমং ৰোদানস্স অনন্তরপচ্চযেন পচ্চযো’’তি (পট্ঠা ১.১.৪১৭)। যস্মা পন <span class="bld">পটিসম্ভিদামগ্গে</span> উপ্পাদাদিঅভিভৰনত্থং উপাদায ‘‘অট্ঠ গোত্রভুধম্মা সমাধিৰসেন উপ্পজ্জন্তি, দস গোত্রভুধম্মা ৰিপস্সনাৰসেন উপ্পজ্জন্তী’’তিআদীসু (পটি॰ ম॰ ১.৬০) গোত্রভুনামেনেৰেতং আগতং, তস্মা ইধাপি ‘‘গোত্রভুঅনন্তর’’ন্তি ৰুত্তন্তি দট্ঠব্বং।</p>
<p class="centered">দুতিযঞাণং নিট্ঠিতং।</p>
<p class="subhead">ততিযমগ্গঞাণকথাৰণ্ণনা</p>
<p class="bodytext"><a name="para814"></a><span class="paranum">৮১৪</span>. <span class="bld">সকিদেৰা</span>তি <a name="V2.0459"></a> একৰারংযেৰ। <span class="bld">‘‘ইমং লোকং আগন্ত্বা’’</span>তি ইমিনা পঞ্চসু সকদাগামীসু চত্তারো ৰজ্জেত্বা একোৰ গহিতো। একচ্চো ইধ সকদাগামিফলং পত্বা ইধেৰ লোকে পরিনিব্বাতি, একচ্চো ইধ পত্বা দেৰলোকে পরিনিব্বাতি, একচ্চো দেৰলোকে পত্বা তত্থেৰ পরিনিব্বাতি, একচ্চো দেৰলোকে পত্বা ইধূপপজ্জিত্বা পরিনিব্বাতি। ইমে চত্তারোপি ইধ ন গহিতা। যো পন ইধ পত্বা দেৰলোকে যাৰতাযুকং ৰসিত্বা পুন ইধূপপজ্জিত্বা পরিনিব্বাতি, অযং একোৰ ইধ গহিতোতি ৰেদিতব্বো।</p>
<p class="bodytext"><span class="bld">কামরাগব্যাপাদানং অনৰসেসপ্পহানাযা</span>তি তেসংযেৰ সকদাগামিমগ্গেন তনুকতানং সংযোজনানং নিরৰসেসপ্পহানায। পটিসন্ধিৰসেন কামভৰস্স অনাগমনতো <span class="bld">অনাগামী</span>।</p>
<p class="centered">ততিযঞাণং নিট্ঠিতং।</p>
<p class="subhead">চতুত্থমগ্গঞাণকথাৰণ্ণনা</p>
<p class="bodytext"><a name="para815"></a><span class="paranum">৮১৫</span>. <span class="bld">ওপপাতিকো</span>তি উপপাতযোনিকো। ইমিনাস্স গব্ভসেয্যা পটিক্খিত্তা। <span class="bld">তত্থ পরিনিব্বাযী</span>তি তত্থ সুদ্ধাৰাসে পরিনিব্বাযিতা। <span class="bld">অনাৰত্তিধম্মো তস্মা লোকা</span>তি পটিসন্ধিগ্গহণৰসেন তস্মা লোকা ইধ <a name="M2.0489"></a> অনাৰত্তনসভাৰো, বুদ্ধদস্সনধম্মস্সৰনানং পনত্থায আগমনং হোতিযেৰ।</p>
<p class="bodytext"><span class="bld">রূপরাগঅরূপরাগমানউদ্ধচ্চঅৰিজ্জানং অনৰসেসপ্পহানাযা</span>তি এতেসং পঞ্চন্নং উদ্ধম্ভাগিযসংযোজনানং নিস্সেসপ্পজহনত্থায। তত্থ রূপভৰে ছন্দরাগো <span class="bld">রূপরাগো</span>। অরূপভৰে ছন্দরাগো <span class="bld">অরূপরাগো। মানো</span> অরহত্তমগ্গৰজ্ঝমানো। তথা <span class="bld">উদ্ধচ্চাৰিজ্জা</span>।</p>
<p class="centered">চতুত্থঞাণং নিট্ঠিতং।</p>
<p class="subhead">অরহন্তপুগ্গলকথাৰণ্ণনা</p>
<p class="bodytext"><a name="para816"></a><span class="paranum">৮১৬</span>. <span class="bld">মহাখীণাসৰো</span>তি <a name="V2.0460"></a> মহানুভাৰতানিবন্ধনং পূজাৰচনমেতং, ন উপাদাযৰচনং যথা ‘‘মহামোগ্গল্লানো’’তি। ন হি চূল়খীণাসৰো নাম অত্থি। অন্তিমদেহং ধারেতীতি <span class="bld">অন্তিমদেহধারী</span>। খন্ধকিলেসাভিসঙ্খারভারানং ওহিতত্তা ওরোপিতত্তা <span class="bld">ওহিতভারো</span>। অনুপ্পত্তো সদত্থং সকত্থন্তি <span class="bld">অনুপ্পত্তসদত্থো। সদত্থো</span>তি চ অরহত্তং ৰেদিতব্বং। তঞ্হি অত্তুপনিবন্ধনট্ঠেন, অত্তানং অৰিজহনট্ঠেন, অত্তনো পরমত্থট্ঠেন চ অত্তনো অত্থত্তা সকত্থোতি ৰুচ্চতি। পরিক্খীণানি দসপি ভৰসংযোজনানি এতস্সাতি <span class="bld">পরিক্খীণভৰসংযোজনো</span>। খন্ধাদিঅত্থং সম্মা অঞ্ঞায ৰিমুত্তোতি <span class="bld">সম্মদঞ্ঞাৰিমুত্তো</span>। অগ্গো চ সো দক্খিণেয্যো চ, অগ্গদক্খিণং ৰা অরহতীতি <span class="bld">অগ্গদক্খিণেয্যো</span>।</p>
<p class="subhead">বোধিপক্খিযকথাৰণ্ণনা</p>
<p class="bodytext"><a name="para817"></a><span class="paranum">৮১৭</span>. চতুন্নং মগ্গঞাণানং ৰসেন <span class="bld">চতুঞাণায। আনুভাৰৰিজাননত্থ</span>ন্তি সতিপট্ঠানপারিপূরিআদিকস্স আনুভাৰস্স বোধনত্থং।</p>
<p class="bodytext">পরিপুণ্ণা বোধিপক্খিযা এতস্সাতি পরিপুণ্ণবোধিপক্খিযো, মগ্গো। তস্স ভাৰো <span class="bld">পরিপুণ্ণবোধিপক্খিযভাৰো</span>। ৰুট্ঠানবলেহি সম্পযুত্ততাৰ <span class="bld">ৰুট্ঠানবলসমাযোগো, যে</span> সংযোজনাদযো <span class="bld">যেন</span> পঠমমগ্গাদিনা <span class="bld">পহাতব্বা</span>।</p>
<p class="bodytext"><a name="para818"></a><span class="paranum">৮১৮</span>. বুজ্ঝনট্ঠেন <a name="M2.0490"></a> ৰা বোধো, মগ্গচিত্তুপ্পাদো। তস্স বুজ্ঝনকিরিযায অনুগুণভাৰতো পক্খে ভৰাতি <span class="bld">বোধিপক্খিযা</span>।</p>
<p class="bodytext"><a name="para819"></a><span class="paranum">৮১৯</span>. <span class="bld">তেসু</span> বোধিপক্খিযেসু। <span class="bld">আরম্মণেসূ</span>তি কাযাদিআরম্মণেসু। <span class="bld">ওক্খন্দিত্বা</span>তি অনুপৰিসিত্বা। <span class="bld">পক্খন্দিত্বা</span>তি তস্সেৰ ৰেৰচনং। <span class="bld">উপট্ঠানতো</span>তি অসুভাকারাদিগ্গহণৰসেন উপগন্ত্বা অৰট্ঠানতো। কাযাদীসু অসুভাকারাদিগ্গহণং পুব্বভাগসতিপট্ঠানৰসেন সুভসঞ্ঞাদিপহানকিচ্চসাধনং মগ্গসতিপট্ঠানৰসেন ৰেদিতব্বং। তত্থ হি একাৰ সতি চতুকিচ্চসাধনৰসেন পৰত্ততি।</p>
<p class="bodytext"><a name="para820"></a><span class="paranum">৮২০</span>. <span class="bld">পদহন্তী</span>তি <a name="V2.0461"></a> ৰাযমন্তি, কাযচিত্তানি পগ্গণ্হন্তি ৰা। অসোভাহেতূনং সংকিলেসধম্মানং পজহনেন, সোভাহেতূনঞ্চ ৰোদানধম্মানং ভাৰনেন <span class="bld">সোভনং,</span> সুন্দরন্তি অত্থো। <span class="bld">সেট্ঠভাৰাৰহনতো</span>তি পাসংসতমভাৰসাধনতো। <span class="bld">পধানভাৰকারণতো</span>তি উত্তমভাৰহেতুতো।</p>
<p class="bodytext"><a name="para821"></a><span class="paranum">৮২১</span>. <span class="bld">পুব্বে ৰুত্তেনা</span>তি ইদ্ধিৰিধঞাণনিদ্দেসে (ৰিসুদ্ধি॰ ২.৩৬৯) ৰুত্তেন। <span class="bld">ইজ্ঝনট্ঠো</span> নিপ্ফজ্জনট্ঠো, পটিলাভসম্পদা ৰা, যেন ৰা ইজ্ঝন্তি ইদ্ধা ৰুদ্ধা উক্কংসগতা হোন্তি, তং <span class="bld">ইজ্ঝনং</span>। সমাধিপধানসঙ্খারপমুখা মগ্গধম্মা ইধ <span class="bld">‘‘ইদ্ধী’’</span>তি অধিপ্পেতা। <span class="bld">পুব্বঙ্গমট্ঠো</span> অধিপতিপচ্চযভাৰো। তস্মা সোতাপত্তিমগ্গো ইজ্ঝতীতি <span class="bld">ইদ্ধি,</span> তস্মা সম্পযুত্তা ছন্দাদযো <span class="bld">পুব্বঙ্গমট্ঠেন পাদো</span>। তস্সা এৰ <span class="bld">ফলভূতায</span> ৰুট্ঠানগামিনিযা ছন্দাদযো <span class="bld">পুব্বভাগকারণট্ঠেন পাদো। সো</span>তি ইদ্ধিপাদো। <span class="bld">ইমে লোকুত্তরাৰা</span>তি ইমে যথাৰুত্তা ছন্দাদযো উত্তরচূল়ভাজনীযে আগতনযেন লোকুত্তরা ৰেদিতব্বা। <span class="bld">ছন্দাদিঅধিপতিৰসেন পটিলদ্ধধম্মাপি</span> ফস্সাদযো ইদ্ধিপাদা হোন্তীতি অত্থো। কামঞ্চেত্থ ইদ্ধিপাদো নো অধিপতি, অধিপতি ৰা নো ইদ্ধিপাদো নাম নত্থি, যথা পন একস্মিং রজ্জে রজ্জারহেসু চতূসু রাজকুমারেসু একস্মিং কালে একোৰ রজ্জমনুসাসতি, ন সব্বে, এৰং একমেকস্মিং চিত্তুপ্পাদে একোৰ অধিপতি, ইদ্ধিপাদো চ হোতীতি ৰেদিতব্বো।</p>
<p class="bodytext"><a name="para822"></a><span class="paranum">৮২২</span>. <span class="bld">অস্সদ্ধিযং</span> <a name="M2.0491"></a> সদ্ধাপটিপক্খা অকুসলা ধম্মা, অৰত্থুগতো পসাদপতিরূপকো মিচ্ছাধিমোক্খো ৰা। <span class="bld">কোসজ্জং</span> থিনমিদ্ধপধানো অকুসলচিত্তুপ্পাদো। <span class="bld">পমাদো</span> সতিসম্মোসো তথাপৰত্তা অকুসলা খন্ধা। <span class="bld">অভিভৰনসঙ্খাতেন অধিপতিযট্ঠেনা</span>তি অস্সদ্ধিযাদীনং অভিভৰনতো অভিভৰনন্তি ৰত্তব্বেন অধিমোক্খপগ্গহউপট্ঠানঅৰিক্খেপপজাননস্স একলক্খণেন সম্পযুত্তধম্মেসু অধিপতিযট্ঠেন। <span class="bld">অস্সদ্ধিযাদীহি চা</span>তি <span class="bld">চ</span>-সদ্দো সমুচ্চযত্থো অট্ঠানপ্পযুত্তো, তস্মা অকম্পিযট্ঠেন চ সম্পযুত্তধম্মেসু থিরভাৰেন চ <span class="bld">বল</span>ন্তি এৰমেত্থ অধিপ্পাযো ৰেদিতব্বো।</p>
<p class="bodytext"><a name="para823"></a><span class="paranum">৮২৩</span>. <span class="bld">বুজ্ঝনকসত্তস্সা</span>তি চতুন্নং অরিযসচ্চানং পটিৰিজ্ঝনকসত্তস্স। যো হেসো লোকুত্তরমগ্গক্খণে উপ্পজ্জমানায সতিআদিধম্মসামগ্গিযা করণভূতায বুজ্ঝতি কিলেসসন্তাননিদ্দায উট্ঠহতি, চত্তারি ৰা অরিযসচ্চানি পটিৰিজ্ঝতি, নিব্বানমেৰ ৰা সচ্ছিকরোতীতি <a name="V2.0462"></a> বোধীতি ৰুচ্চতি অরিযসাৰকো, তস্স বোধিস্স বুজ্ঝনকসত্তস্স অঙ্গাতি <span class="bld">বোজ্ঝঙ্গা। নিয্যানিকট্ঠেনা</span>তি ৰট্টতো নিস্সরণট্ঠেন।</p>
<p class="bodytext"><a name="para824"></a><span class="paranum">৮২৪</span>. পুব্বভাগে নানাচিত্তেসু লব্ভন্তীতি সম্বন্ধো। <span class="bld">চুদ্দসৰিধেনা</span>তি আনাপানইরিযাপথচতুসম্পজঞ্ঞপটিক্কূলমনসিকারধাতুমনসিকারপব্বানি, নৰ সিৰথিকপব্বানি চাতি এৰং চুদ্দসৰিধেন। <span class="bld">কাযং পরিগ্গণ্হতো চ কাযানুপস্সনাসতিপট্ঠানং</span> লব্ভতি, ন ৰেদনাদযো পরিগ্গণ্হতো। এস নযো সেসেসুপি। ‘‘সুখং ৰেদন’’ন্তিআদিনাতি ৰা ‘‘সামিস’’ন্তিআদিনাতি ৰা ‘‘নিরামিস’’ন্তিআদিনাতি ৰা এৰং <span class="bld">নৰৰিধেন</span>। সরাগদোসমোহসংখিত্তমহগ্গতসমাহিতসউত্তরৰিমুত্তপদানং সপটিপক্খানং ৰসেন <span class="bld">সোল়সৰিধেন</span>। নীৰরণুপাদানক্খন্ধাযতনবোজ্ঝঙ্গসচ্চপব্বানং ৰসেন <span class="bld">পঞ্চৰিধেন। ইমস্মিং অত্তভাৰে</span>তি পচ্চুপ্পন্নে অত্তভাৰে। <span class="bld">অনুপ্পন্নপুব্ব</span>ন্তি অত্তনো অভূতপুব্বং। <span class="bld">পরস্স উপ্পন্নং অকুসলং দিস্বা</span> তন্নিমিত্তঞ্চ ৰধবন্ধারহাদীনীতি অধিপ্পাযো। <span class="bld">তস্সা</span>তি তাদিসস্স। ভৰতি হি তংসদিসেপি তব্বোহারো যথা ‘‘তানিযেৰ ওসধানী’’তি। <span class="bld">তস্স পহানাযা</span>তি এত্থাপি এসেৰ নযো। ঝানৰিপস্সনা ইতো অঞ্ঞস্মিং অত্তভাৰে উপ্পন্নপুব্বাপি সিযুন্তি ৰুত্তং <span class="bld">‘‘ইমস্মিং অত্তভাৰে অনুপ্পন্নপুব্ব’’</span>ন্তি, ছন্দিদ্ধিপাদসম্মাৰাচানংযেৰ গহণং। তেসু ৰুত্তেসু সেসিদ্ধিপাদসেসৰিরতিযো অত্থতো <a name="M2.0492"></a> ৰুত্তাৰ হোন্তীতি লক্খণহারৰসেন অযমত্থো ৰেদিতব্বো। <span class="bld">এৰং নানাচিত্তেসু লব্ভন্তি</span> পুব্বভাগে এতে সতিপট্ঠানসম্মপ্পধানইদ্ধিপাদা। <span class="bld">চতুন্নং ঞাণান</span>ন্তি চতুন্নং অরিযমগ্গঞাণানং। কামং সব্বেপি বোধিপক্খিযধম্মা মগ্গচিত্তুপ্পাদপরিযাপন্নাৰ, তথাপি সাতিসযো সম্মপ্পধানব্যাপারো মগ্গক্খণেতি ৰুত্তং <span class="bld">‘‘ফলক্খণে ঠপেত্বা চত্তারো সম্মপ্পধানে’’</span>তি। <span class="bld">অৰসেসা তেত্তিংস লব্ভন্তি,</span> তে চ খো পরিযাযতো, ন নিপ্পরিযাযতোতি অধিপ্পাযো।</p>
<p class="bodytext"><a name="para825"></a><span class="paranum">৮২৫</span>. <span class="bld">সেসেসু পনা</span>তি ইদ্ধিপাদাদীসু পঞ্চসু কোট্ঠাসেসু। যথা সতিৰীরিযেসু ‘‘সতিপট্ঠানং সম্মপ্পধান’’ন্তি সঙ্খিপনৰসেন হাপনং, ‘‘কাযানুপস্সনা’’তিআদিৰিভাগদস্সনৰসেন ৰড্ঢনং অত্থি, ঈদিসং হাপনৰড্ঢনং নত্থীতি অত্থো।</p>
<p class="bodytext"><a name="para826"></a><span class="paranum">৮২৬</span>. ইদানি সব্বেসু এৰ যথারহং লব্ভমানৰিভাগদস্সনত্থং <span class="bld">‘‘অপিচা’’</span>তিআদি আরদ্ধং। তত্থ <span class="bld">তেসূ</span>তি সত্ততিংসায বোধিপক্খিযধম্মেসু। <span class="bld">ছদ্ধা</span>তি একধা দ্বেধা চতুধা পঞ্চধা অট্ঠধা নৰধাতি এৰং ছপ্পকারেন <span class="bld">তে ভৰন্তি</span>।</p>
<p class="bodytext"><span class="bld">ছন্দিদ্ধিপাদাদিৰসেনা</span>তি <a name="V2.0463"></a> ছন্দো ছন্দিদ্ধিপাদৰসেনেৰ, চিত্তং চিত্তিদ্ধিপাদৰসেনেৰ, পীতিপস্সদ্ধিউপেক্খা বোজ্ঝঙ্গৰসেনেৰ, সঙ্কপ্পাদযো মগ্গৰসেনেৰাতি এৰং <span class="bld">নৰ একৰিধাৰ হোন্তি</span>।</p>
<p class="bodytext"><span class="bld">চুদ্দসেৰ অসম্ভিন্না</span>তি সতি ৰীরিযং ছন্দো চিত্তং পঞ্ঞা সদ্ধা সমাধি পীতি পস্সদ্ধি উপেক্খা সম্মাসঙ্কপ্পো সম্মাৰাচা সম্মাকম্মন্তো সম্মাআজীৰোতি ইমে অসম্ভিন্না পদন্তরসম্ভেদেন ৰিনা অগ্গহিতগ্গহণেন গয্হমানা চুদ্দসেৰ চ সভাৰধম্মা। <span class="bld">চুদ্দসা</span>তি চ উক্কংসপরিচ্ছেদেন ৰুত্তং। তঞ্চ খো পঠমজ্ঝানিকমগ্গচিত্তুপ্পাদৰসেন, দুতিযজ্ঝানিকে পন সম্মাসঙ্কপ্পাভাৰতো তেরস, ততিযচতুত্থপঞ্চমজ্ঝানিকেসু পীতিসম্বোজ্ঝঙ্গাভাৰতো দ্বাদস হোন্তি। <span class="bld">‘‘সত্ততিংসপ্পভেদতো’’</span>তি ইদম্পি উক্কংসৰসেনেৰ ৰুত্তং, অৰকংসতো পন ৰুত্তনযেন একস্মিং খণে ছত্তিংস, পঞ্চতিংস হোন্তি, চতুন্নং অধিপতীনং একজ্ঝং অনুপ্পজ্জনতো একস্মিং খণে একস্সেৰ ইদ্ধিপাদস্স সম্ভৰোতি দ্বত্তিংস চ হোন্তীতি ৰেদিতব্বং।</p>
<p class="bodytext">সত্ততিংসপভেদতো <a name="M2.0493"></a> কথন্তি আহ <span class="bld">‘‘সকিচ্চনিপ্ফাদনতো’’</span>তিআদি, একচ্চস্স সভাৰতো একস্সাপি অত্তনো আনুভাৰানুরূপকাযানুপস্সনাদিতংতংকিচ্চসাধনতোতি অত্থো। <span class="bld">সরূপেন চ ৰুত্তিতো</span>তি অভেদস্স চিত্তিদ্ধিপাদাদিকস্স সরূপেনেৰ পৰত্তনতো চ।</p>
<p class="bodytext"><span class="bld">এত্থা</span>তি ঞাণদস্সনৰিসুদ্ধিযং। কস্মা পন বোধিপক্খিযেসু ঝানকোট্ঠাসো ন গহিতো, ননু ঝানরহিতো অরিযমগ্গো নত্থীতি? সচ্চং নত্থি, ততো এৰ ন খো পনেতং এৰং দট্ঠব্বং ‘‘বোধিপক্খিযেসু ঝানং ন গহিত’’ন্তি লক্খণূপনিজ্ঝানলক্খণস্স ঝানস্স মগ্গগ্গহণেনেৰ গহিতত্তা। তঞ্হি সন্ধায ‘‘যস্মিং সমযে লোকুত্তরং ঝানং ভাৰেতী’’তিআদি (ধ॰ স॰ ২৭৭, ৩৪৩ আদযো) ৰুত্তং। আরম্মণূপনিজ্ঝানলক্খণস্স পনেত্থ সম্ভৰো এৰ নত্থি। অপরো নযো – কস্মা পন বোধিপক্খিযেসু ঝানকোট্ঠাসো ন গহিতো, ননু ঝানরহিতো অরিযমগ্গো নত্থি, ন চ তং পটিপদা ৰিয একন্তপুব্বভাগিযং, নাপি একচ্চপটিসম্ভিদা ৰিয মগ্গনিস্সন্দো, অথ খো মগ্গচিত্তুপ্পাদপরিযাপন্নো, যতো ‘‘লোকুত্তরং ঝানং ভাৰেতী’’তি (ধ॰ স॰ ২৭৭, ৩৪৩ আদযো) ৰুত্তং, মগ্গমগ্গপরিৰারধম্মা চ বোধিপক্খিযধম্মাতি? ৰুচ্চতে – যং তাৰ ৰুত্তং ঝানরহিতো অরিযমগ্গো নত্থী’’তি, তত্থ ন অরিযমগ্গসম্পযোগমত্তেন ঝানস্স বোধিপক্খিযতা <a name="V2.0464"></a> লব্ভতি অতিপ্পসঙ্গতো। আহারাদীনম্পি হি বোধিপক্খিযতা আপজ্জেয্যাতি। এতেন মগ্গচিত্তুপ্পাদপরিযাপন্নতা বোধিপক্খিযভাৰস্স অকারণন্তি দস্সিতং হোতি।</p>
<p class="bodytext">যং পন ৰুত্তং ‘‘মগ্গমগ্গপরিৰারধম্মা চ বোধিপক্খিযা’’তি, তত্থ পরিৰারট্ঠো কিং সহপৰত্তিঅত্থো, উদাহু পরিক্খারট্ঠোতি? যদি পুরিমো পক্খো, সো পগেৰ নিল্লোচিতো। অথ দুতিযো, ইদং ৰিচারেতব্বং। কথং পৰত্তমানং ঝানং মগ্গস্স পরিক্খারো? যদি সহজাতাদিপচ্চযভাৰেন, এৰং সতি ফস্সাদীনম্পি মগ্গপরিক্খারতা আপজ্জতি। অথ পটিপক্খৰিধংসনেন, ন সব্বে ঝানধম্মা পটিপক্খৰিধংসনসমত্থা। ন হি ৰিচারো, ৰেদনা চ কস্সচি সংকিলেসধম্মস্স উজুপটিপক্খভাৰেন পৰত্তন্তি। যং পন <span class="bld">পেটকে</span> ‘‘সুখং উদ্ধচ্চকুক্কুচ্চস্স, ৰিচারো ৰিচিকিচ্ছায পটিপক্খো’’তি ৰুত্তং, তং পরিযাযেন ৰুত্তং। ন হি সুখং সযং উদ্ধচ্চকুক্কুচ্চস্স পটিপক্খো, পটিপক্খস্স পন সমাধিস্স পচ্চযতায পটিপক্খো। ন চ ৰিচারো পঞ্ঞা ৰিয, অধিমোক্খো ৰিয ৰা ৰিচিকিচ্ছায পটিপক্খো, পটিপক্খস্স পটিরূপতায পন পটিপক্খো <a name="M2.0494"></a> ৰুত্তো। তথা পীতিপি ন ব্যাপাদস্স অদোসো ৰিয উজুপটিপক্খো, অদোসসম্পযোগতো পন পটিপক্খো ৰুত্তো। তেন ৰুত্তং ‘‘তং পরিযাযেন ৰুত্ত’’ন্তি। ৰিতক্কসমাধযো এৰ পন ঝানধম্মেসু উজুকং পটিপক্খৰিধংসনসমত্থাতি পটিপক্খৰিদ্ধংসনসমত্থস্স পরিপুণ্ণস্স ঝানকোট্ঠাসস্স অভাৰতো ন চস্স বোধিপক্খিযেসু সঙ্গহো কতো। যস্মা পন সম্মাসঙ্কপ্পো, সম্মাসমাধি চ মগ্গপরিযাপন্না ঝানধম্মা, তস্মা তে সন্ধায তংসম্পযুত্ততায ৰা ইতরেপি গহেত্বা পরিযাযেন ৰুত্তং <span class="bld">পাল়িযং</span> ‘‘যস্মিং সমযে লোকুত্তরং ঝানং ভাৰেতি নিয্যানিক’’ন্তিআদি (ধ॰ স॰ ২৭৭)।</p>
<p class="subhead">ৰুট্ঠানবলসমাযোগকথাৰণ্ণনা</p>
<p class="bodytext"><a name="para827"></a><span class="paranum">৮২৭</span>. <span class="bld">ৰুট্ঠানং</span> নিমিত্ততো, পৰত্ততো চ ৰুট্ঠানং। <span class="bld">বলসমাযোগো</span> সমথৰিপস্সনাবলেহি সম্পযুত্ততা। পরিঞ্ঞাভিসমযাদিৰসেন দুক্খাদীসু ৰিসেসদস্সনট্ঠেন মগ্গপঞ্ঞাপি ৰিপস্সনাতি ৰুচ্চতীতি <span class="bld">‘‘লোকিযৰিপস্সনা’’</span>তি ৰিসেসেত্বা ৰুত্তং। তেনেৰাহ ‘‘ৰুট্ঠানট্ঠেন সমথৰিপস্সনং যুগনদ্ধং ভাৰেতী’’তি (পটি॰ ম॰ ২.৫)। নিমিত্তারম্মণত্তা নেৰনিমিত্তা ৰুট্ঠাতি, পৰত্তি…পে॰… ছিন্দনতো ন পৰত্তা ৰুট্ঠাতীতি যোজনা। তত্থ নিমিত্ততো ৰুট্ঠানং সঙ্খারনিমিত্তং নিস্সজ্জিত্বা নিব্বানারম্মণকরণং। পৰত্ততো ৰুট্ঠানং হেতুনিরোধেন আযতিং ৰিপাকপ্পৰত্তস্স <a name="V2.0465"></a> অনুপ্পৰত্তিধম্মতাপাদনং। তেনাহ <span class="bld">‘‘সমুদযস্স অসমুচ্ছিন্দনতো পৰত্তা ন ৰুট্ঠাতী’’</span>তি।</p>
<p class="bodytext"><span class="bld">দুভতো</span>তি উভতো, দ-কারাগমং কত্বা এৰং ৰুত্তং। <span class="bld">দুভা</span>তি ৰা পদন্তরমেৰেতং উভযসদ্দেন সমানত্থং। <span class="bld">দস্সনট্ঠেনা</span>তি পরিঞ্ঞাভিসমযাদিলক্খণেন চতুসচ্চদস্সনট্ঠেন। <span class="bld">মিচ্ছাদিট্ঠিযা</span>তি দ্বাসট্ঠিপ্পভেদাযপি মিচ্ছাদিট্ঠিযা। <span class="bld">তদনুৰত্তককিলেসেহী</span>তি অপাযগমনীযতায তস্সা মিচ্ছাদিট্ঠিযা অনুৰত্তকেহি ৰিচিকিচ্ছাদিকিলেসেহি। <span class="bld">খন্ধেহী</span>তি এত্থাপি তদনুৰত্তকসদ্দো আনেত্বা সম্বন্ধিতব্বো। তে চ মিচ্ছাদিট্ঠিআদিপচ্চযা উপ্পজ্জনারহা ৰেদিতব্বা। <span class="bld">মিচ্ছাসঙ্কপ্পা</span>তিআদীসুপি তদনুৰত্তককিলেসেহি চ খন্ধেহি চ ৰুট্ঠাতি। <span class="bld">বহিদ্ধা চ সব্বনিমিত্তেহি ৰুট্ঠাতী</span>তি পাল়ি সংখিত্তা। যথা মিচ্ছাদিট্ঠিমিচ্ছাসঙ্কপ্পা, এৰং মিচ্ছাৰাচাদযোপি অপাযগমনীযা এৰ ৰেদিতব্বা। <span class="bld">মিচ্ছাৰাচাকম্মন্তাজীৰা</span> চেতনাসভাৰা। <span class="bld">মিচ্ছাসতি</span> তথাপৰত্তা চত্তারো খন্ধা। উপরিমগ্গত্তযে সম্মাদিট্ঠি তংতংমগ্গৰজ্ঝা <a name="M2.0495"></a> মানতো ৰুট্ঠাতি। সো হি ‘‘অহমস্মী’’তি পৰত্তিযা দিট্ঠিট্ঠানিযো, মিচ্ছামগ্গতো পনেত্থ ৰুট্ঠানং অনুদ্ধরিত্বা তংতংমগ্গৰজ্ঝসংযোজনানুসযেহেৰ ৰুট্ঠানং উদ্ধটং।</p>
<p class="bodytext"><span class="bld">অণুসহগতা</span>তি অণুভাৰং গতা পত্তা, তনুভূতাতি অত্থো।</p>
<p class="bodytext"><a name="para828"></a><span class="paranum">৮২৮</span>. এৰং ৰুট্ঠানং দস্সেত্বা ইদানি বলসমাযোগং দস্সেতুং <span class="bld">‘‘লোকিযানঞ্চা’’</span>তিআদি ৰুত্তং। <span class="bld">সমথবলং অধিকং হোতি</span> সমাধিভাৰনাভাৰতো। <span class="bld">ৰিপস্সনাবলং অধিকং হোতি</span> ঞাণুত্তরত্তা ৰিপস্সনাভাৰনায। সমানভাৰেন যুগে নদ্ধা বদ্ধা ৰিয হোন্তীতি <span class="bld">যুগনদ্ধা</span>। তেনাহ <span class="bld">‘‘অঞ্ঞমঞ্ঞং অনতিৰত্তনট্ঠেনা’’</span>তি, কিচ্চতো অনূনাধিকভাৰেনাতি অত্থো। ততো এৰ <span class="bld">সমাযোগো</span>তি সমপরিচ্ছেদযোগোতি অত্থো।</p>
<p class="bodytext">সমাধিপটিপক্খদস্সনত্থং <span class="bld">‘‘উদ্ধচ্চসহগতকিলেসেহী’’</span>তি ৰুত্তং, উদ্ধচ্চপধানেহি কিলেসেহীতি অধিপ্পাযো। <span class="bld">অৰিক্খেপো সমাধী</span>তি সমুচ্ছিন্দনেন ৰিক্খেপস্স উজুপটিপক্খভূতো সমাধি। <span class="bld">নিরোধগোচরো</span>তি নিব্বানারম্মণো। <span class="bld">ৰুট্ঠানট্ঠেনা</span>তি ৰুট্ঠানকভাৰেন নিমিত্ততো, পৰত্ততো চ ৰুট্ঠহমানৰসেন। <span class="bld">একরসা</span>তি সমানকিচ্চা।</p>
<p class="subhead">পহাতব্বধম্মপহানকথাৰণ্ণনা</p>
<p class="bodytext"><a name="para829"></a><span class="paranum">৮২৯</span>. <span class="bld">যে</span> <a name="V2.0466"></a> <span class="bld">ধম্মা</span>তি যে সংকিলেসধম্মা। সংযোজনাদীসু সংযোজনট্ঠেন বন্ধনট্ঠেন <span class="bld">সংযোজনানি,</span> ৰিবাধনট্ঠেন, উপতাপনট্ঠেন ৰা <span class="bld">কিলেসা,</span> মিচ্ছাসভাৰাতি <span class="bld">মিচ্ছত্তা,</span> লোকে ধম্মা লোকপরিযাপন্না ধম্মাতি <span class="bld">লোকধম্মা,</span> মচ্ছেরস্স ভাৰো, কম্মং ৰাতি <span class="bld">মচ্ছরিযং,</span> ৰিপরীতট্ঠেন <span class="bld">ৰিপল্লাসা,</span> গন্থনট্ঠেন <span class="bld">গন্থা,</span> অযুত্তা গতীতি <span class="bld">অগতি,</span> আসৰন্তীতি <span class="bld">আসৰা,</span> ওহনন্তীতি <span class="bld">ওঘা,</span> যোজনট্ঠেন <span class="bld">যোগা,</span> নীৰরন্তীতি <span class="bld">নীৰরণানি,</span> ধম্মসভাৰং অতিক্কম্ম পরতো আমসন্তীতি <span class="bld">পরামাসা,</span> ভুসং আদিযন্তীতি <span class="bld">উপাদানানি,</span> অপ্পহীনভাৰেন সন্তানে অনু অনু সেন্তীতি <span class="bld">অনুসযা,</span> মলীনভাৰকরণট্ঠেন <span class="bld">মলা,</span> অকুসলকম্মানি চ তানি সুগতিদুগ্গতীনং, তত্থ নিব্বত্তনকসুখদুক্খানঞ্চ পথা চাতি <span class="bld">অকুসলকম্মপথা,</span> চিত্তং উপ্পজ্জতি এত্থাতি <span class="bld">চিত্তুপ্পাদো,</span> চিত্তচেতসিকরাসি <a name="M2.0496"></a>, অকুসলো চ সো চিত্তুপ্পাদো চাতি অকুসলচিত্তুপ্পাদোতি অকুসলসদ্দং আনেত্বা সম্বন্ধিতব্বং।</p>
<p class="bodytext"><span class="bld">খন্ধেহি খন্ধান</span>ন্তি ইধলোকক্খন্ধেহি পরলোকক্খন্ধানং। <span class="bld">যাৰঞ্হি তে</span>তি তে রূপরাগাদযো যাৰ পৰত্তন্তি ন সমুচ্ছিজ্জন্তি, <span class="bld">তাৰ এতেসং</span> খন্ধফলদুক্খানং <span class="bld">অনুপরমো</span> অৰিচ্ছেদোতি। এতেন তেসং সংযোজনত্থং ৰিভাৰেতি। <span class="bld">উদ্ধ</span>ন্তি রূপারূপভৰেসু, ততিযমগ্গুপ্পত্তিযা ৰা উদ্ধং। উদ্ধং ভজন্তীতি উদ্ধংভাগা, রূপারূপভৰা, তেসং অৰিচ্ছেদহেতুতায হিতানি <span class="bld">উদ্ধংভাগিযানি</span>।</p>
<p class="bodytext">কিলিস্সন্তি, কিলেসেন্তি চাতি দুৰিধম্পি অত্থং দস্সেন্তো <span class="bld">‘‘সযং সংকিলিট্ঠত্তা’’</span>তিআদিমাহ।</p>
<p class="bodytext"><span class="bld">মিচ্ছাৰিমুত্তি</span> ‘‘লোকথূপিকাদীসু মোক্খো’’তি পৰত্তমিচ্ছাৰিমোক্খো। অভিনিৰিসনাদিৰসেন মিচ্ছা ৰিপরীতং ন সম্মা পৰত্তনতো <span class="bld">মিচ্ছাঞাণং</span> মোহোৰ।</p>
<p class="bodytext"><span class="bld">লোকপ্পৰত্তিযা</span>তি খন্ধপ্পৰত্তিযং সতি। <span class="bld">অনুপরমধম্মকত্তা</span>তি পুঞ্ঞপাপৰসেন অপরাপরং অৰিচ্ছিজ্জনতো। ‘‘লাভহেতুকো লাভো’’তিআদিনা <span class="bld">কারণোপচারেন</span>।</p>
<p class="bodytext">আৰাসে মচ্ছরিযং, আৰাসহেতুকং ৰা মচ্ছরিযং <span class="bld">আৰাসমচ্ছরিযং</span>।</p>
<p class="bodytext"><span class="bld">তযো</span>তি <a name="V2.0467"></a> ৰত্থুং অভিন্দিত্বা ৰুত্তং, ভিন্দিত্বা পন ৰুচ্চমানে দ্বাদস হোন্তি।</p>
<p class="bodytext">গন্থকরণং কারণভাৰেন পটিবদ্ধতাকরণং <span class="bld">গন্থন</span>ন্তি তং রূপকাযেপি লব্ভতীতি আহ <span class="bld">‘‘নামকাযস্স চেৰ রূপকাযস্স চা’’</span>তি। তত্থ ব্যাপাদস্সাপি অভিসজ্জনুপনয্হৰসেন পৰত্তনতো গন্থনট্ঠো ৰেদিতব্বো, যতো তস্স পটিঘসংযোজনভাৰো ৰুত্তো।</p>
<p class="bodytext"><span class="bld">ছন্দদোসমোহভযেহী</span>তি ছন্দদোসমোহভযহেতু। <span class="bld">তঞ্হী</span>তি অকত্তব্বকরণং, কত্তব্বাকরণঞ্চ।</p>
<p class="bodytext"><span class="bld">সৰনা</span>তি পৰত্তনতো। <span class="bld">সৰনতো</span>তি কিলেসাসুচিভাৰেন ৰিস্সন্দনতো। পুন <span class="bld">সৰনতো</span>তি পসৰনতো।</p>
<p class="bodytext"><span class="bld">আকড্ঢনট্ঠেন</span> <a name="M2.0497"></a>, <span class="bld">দুরুত্তরণট্ঠেন চা</span>তি এতেন ওঘা ৰিয <span class="bld">ওঘা</span>তি দস্সেতি। আরম্মণেন, দুক্খেন চ ৰিযোগস্স অপ্পদানসঙ্খাতেন যোজনট্ঠেন <span class="bld">যোগা</span>তি দস্সেতি, সংকিলেসকরণট্ঠেনাতি অত্থো। <span class="bld">তেসঞ্ঞেৰা</span>তি কামরাগাদীনংযেৰ। তে হি সোতৰসেন ৰত্তমানা সোতো ৰিয সোতপতিতে সত্তে অপাযসমুদ্দং পাপেন্তি, সংসারসমুদ্দতো চ সীসং উক্খিপিতুং ন দেন্তি, যথাগহিতঞ্চ আরম্মণং ৰিস্সজ্জিতুং ন দেন্তি, যাদিসঞ্চ পাপং কত্বা দুক্খপ্পত্তে পুনপি তাদিসেন যোজেন্তি।</p>
<p class="bodytext"><span class="bld">চিত্তস্সা</span>তি কুসলচিত্তস্স, ৰিসেসতো ঝানচিত্তস্স। আদিতো ৰরণং <span class="bld">আৰরণং</span>। কিলেসৰাসনং নেত্বা ৰরণং <span class="bld">নীৰরণং</span>। কুট্টকৰাটাদীহি ৰিয পিদহনং <span class="bld">পটিচ্ছাদনং,</span> তং পন কুসলাদীনি সঙ্গণ্হিতুং, পরিঞ্ঞাতুং, ঞাতুঞ্চ অপ্পদানৰসেন দট্ঠব্বং।</p>
<p class="bodytext"><span class="bld">তস্স তস্স ধম্মস্স সভাৰ</span>ন্তি কাযাদিকস্স তস্স তস্স ধম্মস্স অসুভাদিসভাৰং। <span class="bld">অভূতং সভাৰ</span>ন্তি সুভাদিসভাৰং।</p>
<p class="bodytext"><span class="bld">থামগতট্ঠেনা</span>তি থামগতভাৰেন। <span class="bld">থামগত</span>ন্তি চ অনঞ্ঞসাধারণো কামরাগাদীনং সভাৰো দট্ঠব্বো। যেন তে এৰ ভগৰতা <span class="bld">‘‘অনুসযা’’</span>তি ৰুত্তা। অনুসযনঞ্চ মগ্গেন অপ্পহীনভাৰেন পচ্চযসমৰাযে উপ্পজ্জনারহতা। তেনাহ <span class="bld">‘‘পুনপ্পুনং কামরাগাদীনং উপ্পত্তিহেতুভাৰেন অনুসেন্তিযেৰা’’</span>তি।</p>
<p class="bodytext">দুম্মোচনীযভাৰেন <a name="V2.0468"></a> পৰত্তিং সন্ধাযাহ <span class="bld">‘‘তেলঞ্জনকললং ৰিযা’’</span>তি।</p>
<p class="bodytext"><a name="para830"></a><span class="paranum">৮৩০</span>. <span class="bld">সেসা</span>তি অনপাযগমনীযা। সুখুমা কামরাগপটিঘাতি সম্বন্ধো। <span class="bld">চতুত্থঞাণৰজ্ঝা এৰা</span>তি অৰধারণেন পঠমঞাণাদিৰজ্ঝতা নিৰত্তীযতি। তযিদং নিযমদস্সনং অঞ্ঞত্থাপি নেতব্বন্তি দস্সেন্তো <span class="bld">‘‘পরতো’’</span>তিআদিমাহ। তত্থ <span class="bld">‘‘নিযমং ন করিস্সামা’’</span>তি এতেন নিযমে অকতে হেট্ঠিমমগ্গৰজ্ঝতাপি অনুঞ্ঞাতা এৰ হোতীতি।</p>
<p class="bodytext"><span class="bld">লোভ…পে॰… চতুত্থঞাণৰজ্ঝানী</span>তিআদীসু পঠমঞাণাদীহি হতাপাযগমনীযাদিভাৰানীতি অধিপ্পাযো ৰেদিতব্বো। আদিসদ্দেন ওল়ারিকসুখুমতা গহিতা।</p>
<p class="bodytext"><span class="bld">যসে</span>তি পরিৰারে।</p>
<p class="bodytext">অগতীসু <a name="M2.0498"></a> ছন্দাদযো কিঞ্চাপি উপরিমগ্গৰজ্ঝা, তথাপি তংমূলকস্স অকত্তব্বকরণস্স, কত্তব্বাকরণস্স চ অপাযগমনীযতায পঠমমগ্গৰজ্ঝা।</p>
<p class="bodytext">কতাকতাকুসলাকুসলৰিসযং যং ৰিপ্পটিসারভূতং কুক্কুচ্চং, তং ইধ <span class="bld">ততিযঞাণৰজ্ঝং</span> ৰুত্তং। যং পন ‘‘কুক্কুচ্চপকততায আপত্তিমাপজ্জতী’’তি (পাচি॰ অট্ঠ॰ ৪৩৮; কঙ্খা॰ অট্ঠ॰ নিদানৰণ্ণনা) ৰুত্তং কুক্কুচ্চং, তং সন্ধায ‘‘কুক্কুচ্চৰিচিকিচ্ছা সোতাপত্তিমগ্গেন পহীযন্তী’’তি (ধ॰ স॰ অট্ঠ॰ ১১৭৬) <span class="bld">অট্ঠসালিনিযং</span> ৰুত্তং। তস্মা দ্বিন্নং ৰচনানং অধিপ্পাযো ৰেদিতব্বো। অঞ্ঞেসুপি এদিসেসু ঠানেসু অধিপ্পাযো মগ্গিতব্বো, ন ৰিরোধতো পচ্চেতব্বো। ওল়ারিকানৰসেসপ্পহানং ৰা সন্ধায কুক্কুচ্চস্স পঠমততিযঞাণৰজ্ঝতা ৰুত্তাতি ৰেদিতব্বং। ‘‘ভগৰতা পটিক্খিত্তং অনুৰসিত্বা অনুৰসিত্বা আৰসথপিণ্ডং ভুঞ্জিতু’’ন্তি, ‘‘কুক্কুচ্চাযন্তো ন পটিগ্গহেসী’’তি (পাচি॰ ২০৪) পন আগতং কুক্কুচ্চং, ন নীৰরণং অরহতো উপ্পজ্জনতো, নীৰরণপটিরূপকং পন ‘‘কপ্পতি ন কপ্পতী’’তি ৰীমংসনভূতং ৰিনযকুক্কুচ্চং নাম, তং তথাপৰত্তচিত্তুপ্পাদোৰ।</p>
<p class="bodytext"><span class="bld">কামরাগপটিঘানুসযা</span> অণুসহগতা <span class="bld">ততিযঞাণৰজ্ঝা</span>। ওল়ারিকানং পন দুতিযঞাণৰজ্ঝতা হেট্ঠা ৰুত্তনযাৰ।</p>
<p class="bodytext">চিত্তুপ্পাদগ্গহণেন <a name="V2.0469"></a> চেত্থ মক্খপল়াসমাযাসাঠেয্যপমাদথম্ভসারম্ভাদীনং সঙ্গহো কতোতি দট্ঠব্বং।</p>
<p class="bodytext"><a name="para831"></a><span class="paranum">৮৩১</span>. <span class="bld">অফলো ৰাযামো</span>তি এত্থ অতীতানং তাৰ পজহনে অফলো হোতু ৰাযামো নিরুদ্ধত্তা, অনাগতানং পন কথন্তি তেসম্পি ৰক্খমানং অৰিপরীতমত্থং অজানন্তো নত্থিতামত্তং গহেত্বা চোদেতি, তথাপি ‘‘অফলো’’তি পুব্বে পহাতব্বানং নত্থিতায চোদনা কতা, ইদানি পহানস্স। যদি হি পহানং অত্থি, কথং পহাতব্বা সন্তি? অথ পহাতব্বা সন্তি, কথং পহানং হোতি? পহাতব্বা চ সন্তি, পহানঞ্চ হোতীতি ৰিপ্পটিসিদ্ধমেতং। কস্মা? পহাতব্বেসু সন্তেসু পহানস্স অসম্ভৰতো তদুপগো ৰাযামো অফলো আলোকতমানং সহাৰট্ঠানে সতি আলোকস্স অফলতা ৰিয। অথাপি কথঞ্চি পহানং সিযা? <span class="bld">সংকিলেসিকা চ মগ্গভাৰনা আপজ্জতি</span> পহাতব্বপহাযকানং সহাৰট্ঠানতো <a name="M2.0499"></a>। <span class="bld">ৰিপ্পযুত্ততা ৰা কিলেসানং</span> চিত্তৰিপ্পযুত্তসঙ্খারৰাদীনং ৰিপ্পযুত্তসঙ্খারানং ৰিযাতি অধিপ্পাযো। তং পন নেসং ৰাদীনং যথা মতিমত্তং, এৰমিধাপীতি দস্সেন্তো আহ <span class="bld">‘‘ন চ পচ্চুপ্পন্নকিলেসো চিত্তৰিপ্পযুত্তো নাম অত্থী’’</span>তি। অরূপধম্মা হি একৰত্থুকাদিভাৰেন ৰত্তমানা খণত্তযপরিযাপন্না পচ্চুপ্পন্না, তে কথং চিত্তেন ৰিপ্পযুত্তা নাম সিযুং, তস্মা নত্থেৰ ৰিপ্পযুত্ততা কিলেসানং। <span class="bld">আৰেণিকা</span>তি অসাধারণা, সযমেৰ উপ্পাদিতা পাল়ি অনারুল়্হাতি অধিপ্পাযো। পাল়িযংযেৰ হি পটিক্খিত্তন্তি সম্বন্ধো। <span class="bld">স্বাযং</span> পুগ্গলো। <span class="bld">হঞ্চী</span>তি যদি।</p>
<p class="bodytext"><span class="bld">ৰিনিবদ্ধো</span>তি মানেন পত্থদ্ধচিত্তো। <span class="bld">পরামট্ঠো</span>তি মিচ্ছাভিনিৰিট্ঠো। <span class="bld">থামগতো</span>তি থামগতকিলেসো থিরভাৰগতানুসযো। <span class="bld">তেন হি নত্থি মগ্গভাৰনা</span>তি যস্মা তীসুপি কালেসু কিলেসানং পহানং ন যুজ্জতি, তিকালিকা চ কিলেসা, তস্মা নত্থি মগ্গভাৰনা, তায সাধেতব্বং কিচ্চং নত্থীতি অত্থো। <span class="bld">‘‘ন হি নত্থি মগ্গভাৰনা’’</span>তিআদিনা চতুক্খত্তুং ৰুত্তস্স পটিক্খেপস্স পটিক্খেপো। ইদং ৰুত্তং ‘‘পাল়িযংযেৰ হী’’তিআদিং আনেত্বা সম্বন্ধিতব্বং।</p>
<p class="bodytext"><span class="bld">এৰমেৰা</span>তি যথা অজাতফলে তরুণরুক্খে মূলে ছিন্নে অসতি ছেদনে আযতিং উপ্পজ্জনারহানি ছেদনপচ্চযা অনুপ্পজ্জমানানি ৰিনট্ঠানি নাম হোন্তি, এৰমেৰ মগ্গভাৰনায অসতি উপ্পজ্জনারহা কিলেসা মগ্গভাৰনায অনুপ্পজ্জমানা ‘‘পহীনা’’তি ৰুচ্চন্তীতি উপমাসংসন্দনং ৰেদিতব্বং। <span class="bld">উপ্পাদো</span>তি উপ্পাদসীসেন উপ্পাদৰন্তো খন্ধা ৰুত্তা। <span class="bld">অনুপ্পাদে</span>তি <a name="V2.0470"></a> নিব্বানে। <span class="bld">অজাতাযেৰ ন জাযন্তি,</span> তস্মা পহীনা নাম হোন্তীতি ‘‘নত্থি কিলেসপ্পহান’’ন্তি পরৰাদিনা কতো পটিক্খেপো ‘‘ন হী’’তি পটিক্খিত্তো। তে পন নেৰ উপ্পজ্জিত্বা ৰিগতা, নাপি ভৰিস্সন্তি, ন চ উপ্পন্নাতি ‘‘অতীতে কিলেসে পজহতী’’তিআদি ন ৰত্তব্বন্তি দস্সেতি। <span class="bld">হেতুনিরোধা</span>তি দুক্খহেতূনং কিলেসানং নিরোধা। <span class="bld">দুক্খনিরোধো</span>তি আযতিং উপ্পজ্জনকদুক্খস্স নিরোধো। উপ্পাদপৰত্তনিমিত্তাযূহনা পচ্চুপ্পন্নভৰৰসেন গহিতা।</p>
<p class="bodytext"><a name="para832"></a><span class="paranum">৮৩২</span>. <span class="bld">এতেনা</span>তি ‘‘অজাতাযেৰ ন জাযন্তী’’তিআদিৰচনেন। ৰিপস্সনায আরম্মণভূতং উপাদানক্খন্ধপঞ্চকসঙ্খাতং ভূমিপৰত্তিট্ঠানং লদ্ধৰন্তো <span class="bld">ভূমিলদ্ধা</span> যথা ‘‘অগ্গিআহিতো’’তি, লদ্ধভূমিকাতি অত্থো <a name="M2.0500"></a>। ৰত্তমানাদিউপ্পন্নৰিধুরতায <span class="bld">ভূমিলদ্ধুপ্পন্না এৰ নাম তে</span>তি ৰুত্তং।</p>
<p class="bodytext"><a name="para833"></a><span class="paranum">৮৩৩</span>. অনুভৰিত্বা, ভৰিত্বা চ অপগতং <span class="bld">ভূতাপগতং</span>। অনুভূতভূতা হি ভূততাসামঞ্ঞেন ভূতসদ্দেন ৰুত্তা। সামঞ্ঞমেৰ হি উপসগ্গেন ৰিসেসীযতীতি। <span class="bld">অনুভূত</span>সদ্দো চ কম্মৰচনিচ্ছায অভাৰতো অনুভাৰকৰাচকো দট্ঠব্বো। ৰিকপ্পগাহৰসেন রাগাদীহি, তব্বিপক্খেহি চ অকুসলং, কুসলঞ্চ আরম্মণরসং অনুভৰতি, ন ৰিপাকো কম্মৰেগক্খিত্তত্তা, নাপি কিরিযা অহেতুকানং অতিদুব্বলতায, সহেতুকানঞ্চ খীণকিলেসস্স ছল়ঙ্গুপেক্খাৰতো উপ্পজ্জমানানং অতিসন্তৰুত্তিত্তা। এত্থ চ পুরিমনযে কুসলাকুসলমেৰ ৰত্তুং অধিপ্পাযৰসেন ‘‘ভূতাপগত’’ন্তি ৰুত্তং। যং ‘‘উপ্পন্নানং অকুসলানং ধম্মানং পহানায উপ্পন্নানং কুসলানং ধম্মানং ঠিতিযা’’তি (সং॰ নি॰ ৫.৬৫১-৬৬২; ৰিভ॰ ৩৯০-৩৯১) এত্থ ‘‘উপ্পন্ন’’ন্তি গহেত্বা তংসদিসানং পহানং, ৰুদ্ধি চ ৰুত্তা। পচ্ছিমনযে চ-সদ্দেন কুসলাকুসলঞ্চ আকড্ঢিত্বা সব্বং সঙ্খতং ৰুত্তং ভুত্বাপগতভাৰাভিধানাধিপ্পাযেন। ৰিপচ্চিতুং ওকাসকরণৰসেন উপ্পত্তিতং অতীতং কম্মঞ্চ ততো উপ্পজ্জিতুং আরদ্ধো ৰিপাকো চ অনাগতো <span class="bld">ওকাসকতুপ্পন্নো</span>তি ৰুত্তো ওকাসো কতো এতেন, ওকাসো কতো এতস্সাতি চ অত্থদ্বযৰসেন, যং উপ্পন্নসদ্দেন ৰিনাপি ৰিঞ্ঞাযমানং উপ্পন্নং সন্ধায ‘‘নাহং, ভিক্খৰে, সঞ্চেতনিকানং কম্মান’’ন্তিআদি (অ॰ নি॰ ১০.২১৭, ২১৯) ৰুত্তং।</p>
<p class="bodytext"><span class="bld">তাসু তাসু ভূমীসূ</span>তি মনুস্সদেৰাদিঅত্তভাৰসঙ্খাতেসু উপাদানক্খন্ধেসু। তস্মিং তস্মিং সন্তানে <a name="V2.0471"></a> অনুপ্পত্তিধম্মতং অনাপাদিততায <span class="bld">অসমূহতং</span>। অসমূহতত্তাযেৰ হিস্স নত্থীতি নৰত্তব্বতায উপ্পন্নৰোহারো।</p>
<p class="bodytext"><a name="para834"></a><span class="paranum">৮৩৪</span>. ‘‘কা ভূমি, কো ৰা ভূমিলদ্ধো’’তি আসঙ্কং নিৰত্তেতুং <span class="bld">‘‘এত্থ চা’’</span>তিআদি আরদ্ধং। <span class="bld">‘‘ৰিপস্সনায আরম্মণভূতা’’</span>তি এতেন খন্ধানং অপরিঞ্ঞাততং দস্সেতি, ন আরম্মণভাৰমত্তং তেভূমকগ্গহণেনেৰ তস্স সিদ্ধত্তা। অপরিঞ্ঞাতা হি খন্ধা কিলেসানং ভূমীতি অধিপ্পেতা। <span class="bld">খন্ধেসু</span> ৰত্থুভূতেসু। <span class="bld">আরম্মণৰসেনা</span>তি আরম্মণকরণৰসেন। <span class="bld">অতীতানাগতে,</span> পগেৰ পচ্চুপ্পন্নেতি অধিপ্পাযো। <span class="bld">ত</span>ন্তি তং অঞ্ঞসন্তানগতং <a name="M2.0501"></a> কিলেসজাতং। ততো অঞ্ঞস্মিং সন্তানে আরম্মণকরণমত্তেন ভূমিলদ্ধং নাম যদি সিযাতি সম্বন্ধো। <span class="bld">তস্সা</span>তি কিলেসজাতস্স। <span class="bld">অপ্পহেয্যতো</span> পরসন্ততিপতিতত্তা <span class="bld">ন কোচি ভৰমূলং পজহেয্য</span>। ভূমিলদ্ধঞ্হি অনুসযিতং নাম হোতীতি অধিপ্পাযো। <span class="bld">ৰত্থুৰসেনা</span>তি উপ্পত্তিট্ঠানৰসেন। <span class="bld">যত্থ যত্থ</span> ভৰে, সন্তানে ৰা। পরিঞ্ঞাতানং অভূমিভাৰতো <span class="bld">‘‘অপরিঞ্ঞাতা’’</span>তি ৰুত্তং। <span class="bld">উপ্পাদতো পভুতী</span>তি তেসং খন্ধানং উপ্পজ্জনতো পট্ঠায। কিলেসানং অপ্পহীনভাৰং ঠপেত্বা অঞ্ঞস্স কারণস্স অভাৰতো <span class="bld">তেসু</span> খন্ধেসু <span class="bld">কিলেসজাতং অনুসেতি,</span> তস্মা <span class="bld">তং</span> অনুসযিতং কিলেসজাতং, তেনেৰ অনুসযনসঙ্খাতেন <span class="bld">অপ্পহীনট্ঠেন ভূমিলদ্ধন্তি ৰেদিতব্বং</span>।</p>
<p class="bodytext"><a name="para835"></a><span class="paranum">৮৩৫</span>. তত্থ চ ভূমিভূতেসু খন্ধেসু ন সব্বে সব্বেসং ৰত্থূ হোন্তি, অথ খো ৰিসেসো অত্থীতি তং দস্সেন্তো আহ <span class="bld">‘‘যস্স যেসূ’’</span>তিআদি। তত্থ <span class="bld">যস্সা</span>তি যস্স পুগ্গলস্স। <span class="bld">যেসূ</span>তি সতিপি অজ্ঝত্তভাৰসামঞ্ঞে যেসু অতীতাদিকামাৰচরাদিভেদভিন্নেসু খন্ধেসু। <span class="bld">তে এৰ</span> যথানুসযিতা <span class="bld">খন্ধা</span>। কিং পনেতে কিলেসা আরম্মণং করোন্তা ৰিয পরিচ্ছিজ্জ পরিচ্ছিজ্জ অনুসেন্তীতি? যতো তে এৰ খন্ধা তেসং কিলেসানং ৰত্থূতি ৰুত্তা, ন হেৰ খো অনুসযানং ৰত্থুং পরিচ্ছিজ্জ পৰত্তি অত্থি। অতীতাদিকামাৰচরাদিৰসেন পন যথাপরিচ্ছিন্নে ৰত্থুস্মিং যো কিলেসানং অপ্পহীনট্ঠো, সো পরিচ্ছিজ্জ পৰত্তো ৰিয হোতীতি <span class="bld">‘‘অতীতক্খন্ধেসূ’’</span>তিআদি ৰুত্তং। তেন ৰত্থুৰসেন ভূমিলদ্ধং হোতীতি ৰত্থুভেদেন সিযা তস্স ভেদোতি দস্সেতি। তথাৰৰত্থিতভাৰতো এৰ হি ‘‘অঞ্ঞতরো লোলজাতিকো তং রসপথৰিং অঙ্গুলিযা সাযী’’তিআদিৰচনং (দী॰ নি॰ ৩.১২০) কামাৰচরক্খন্ধেসু অনুসযিতানং রসতণ্হাদীনং রূপারূপাৰচরক্খন্ধে অতিক্কমিত্বা পুন কামাৰচরক্খন্ধৰত্থুকতং ৰিভাৰেতি। তেনাহ <span class="bld">‘‘তথা কামাৰচরক্খন্ধেসূ’’</span>তিআদি <a name="V2.0472"></a>। যথা চেত্থ রূপারূপাৰচরক্খন্ধে অতিক্কমিত্বা পৰত্তি, এৰং কামাৰচরক্খন্ধে অতিক্কমিত্বা পৰত্তি হোতীতি আহ <span class="bld">‘‘এস নযো রূপারূপাৰচরেসূ’’</span>তি।</p>
<p class="bodytext">পরিযুট্ঠানাভিভৰনৰসেন চ কিলেসানং অনুসযনট্ঠো অনুমীযতি তদভাৰে অভাৰতো। যস্স যে অনুসযা পহীনা, তেসং ৰত্থু তেন <a name="M2.0502"></a> সমতিক্কন্তং পরিঞ্ঞাতত্তাতি কুতো নেসং ভূমিসমঞ্ঞাতি দস্সেতুং ৰুত্তং <span class="bld">‘‘সোতাপন্নাদীসু পনা’’</span>তিআদি। ইধ <span class="bld">ৰট্টমূলকিলেসা</span>তি অনুসযা অধিপ্পেতা, ন অৰিজ্জা, ভৰতণ্হা চ। <span class="bld">যং কিঞ্চি</span> চেতনাচেতসিকভেদং, কাযিকাদিভেদং ৰা। <span class="bld">ইতী</span>তি এৰং, অপ্পহীনানুসযত্তাতি অধিপ্পাযো। <span class="bld">অস্সা</span>তি পুথুজ্জনস্স। তে পনেতে অনুসযা অতীতাদিকামাৰচরাদিৰসেন যথাপরিচ্ছিন্নে তত্থ তত্থ ৰত্থুস্মিং অনুসযন্তাপি তে তে পঞ্চুপাদানক্খন্ধে অৰিভাগেনেৰ ৰত্থুং কত্বা অনুসেন্তীতি দস্সেন্তো <span class="bld">‘‘তস্সেতং ৰট্টমূল’’</span>ন্তিআদিমাহ।</p>
<p class="bodytext"><a name="para836"></a><span class="paranum">৮৩৬</span>. ইদানি তমত্থং অন্বযব্যতিরেকৰসেন উপমায ৰিভাৰেতুং <span class="bld">‘‘পথৰীরসাদি ৰিযা’’</span>তিআদি ৰুত্তং। রুক্খগচ্ছলতাদীনং পচ্চযভূতো সসম্ভারপথৰিযা রসো <span class="bld">পথৰীরসো। আপোরসে</span>পি এসেৰ নযো। <span class="bld">সাখা</span> নাম খুদ্দকসাখা। <span class="bld">পসাখো</span> ৰিটপো। <span class="bld">রুক্খপৰেণি</span>ন্তি রুক্খপরাপরং। <span class="bld">সন্তানযমানে</span>তি অপরাপরং অনুপ্পবন্ধন্তে।</p>
<p class="bodytext"><span class="bld">মণ্ডূককণ্টকো</span>তি একো মচ্ছকণ্টকোতি ৰদন্তি। <span class="bld">অনুপাদানো</span>তি পহীনচতুরুপাদানো, রূপাদীসু ৰা কিঞ্চিপি অগণ্হন্তো।</p>
<p class="bodytext"><a name="para837"></a><span class="paranum">৮৩৭</span>. ইধ <span class="bld">সমুদাচারো</span> নাম লদ্ধত্তলাভতাতি খণত্তযসমঙ্গিসমুদাচারুপ্পন্নন্তি আহ <span class="bld">‘‘ৰত্তমানুপ্পন্নমেৰ সমুদাচারুপ্পন্ন’’</span>ন্তি। <span class="bld">পুব্বভাগে অনুপ্পজ্জমানম্পী</span>তি তস্মিং আপাথগতে আরম্মণে আদিতো পৰত্তজৰনৰারেসু অনুপ্পজ্জমানম্পি। <span class="bld">অধিগ্গহিতত্তা</span>তি অযোনিসোমনসিকারেন অভিরুয্হ গহিতত্তা, দল়্হং গহিতত্তাতি অত্থো। <span class="bld">অপরভাগে</span>তি অপরস্মিং কালভাগে, কালন্তরেতি অত্থো। <span class="bld">একন্তেন উপ্পত্তিতো</span>তি পচ্চযসমৰাযে সতি তথা অযোনিসোমনসিকারস্স তত্থ নিব্বত্তত্তা নিযমেন উপ্পজ্জনতো। <span class="bld">কল্যাণিগামে</span>তি এৰংনামকে গামে। রোহণে কির অভিরূপানং ইত্থীনং উপ্পত্তিট্ঠানতায সো গামো তথা ৰুচ্চতি। <span class="bld">চিত্তসন্ততিমনারুল়্হ</span>ন্তি পচ্চুপ্পন্নতং পটিসেধেতি। <span class="bld">‘‘উপ্পত্তিনিৰারকস্স হেতুনো অভাৰা’’</span>তি এতেন পচ্চযে <a name="V2.0473"></a> সতি পচ্চযসমৰাযে উপ্পজ্জনারহতায অৰিক্খম্ভিতস্স উপ্পন্নতাপরিযাযোতি দস্সেতি। ননু চ অসমূহতুপ্পন্নম্পি পচ্চযে সতি উপ্পজ্জনারহমেৰ? সচ্চমেতং, পহানৰিসেসভাৰকতো <a name="M2.0503"></a> পন নেসং ভেদো। যথা অৰিক্খম্ভিতাসমূহতভূমিলদ্ধুপ্পন্নং সতি পচ্চযসমৰাযে উপ্পজ্জনারহং, এৰং আরম্মণাধিগ্গহিতুপ্পন্নম্পীতি তিৰিধস্সাপি ভূমিলদ্ধেন একসঙ্গহতা ৰুত্তা।</p>
<p class="bodytext"><a name="para838"></a><span class="paranum">৮৩৮</span>. অকুসলম্পি ভূতাপগতুপ্পন্নং অতীতত্তা ন পহাতব্বং, তথা একচ্চং ওকাসকতুপ্পন্নং ইতরং অপ্পহাতব্বতো, সেসদ্বযং খণত্তযসমঙ্গিভাৰতোতি আহ <span class="bld">‘‘অমগ্গৰজ্ঝত্তা’’</span>তি। <span class="bld">কেনচী</span>তি চতূসু মগ্গঞাণেসু কেনচি। <span class="bld">তস্সা</span>তি যথাৰুত্তস্স চতুব্বিধস্সপি উপ্পন্নস্স। <span class="bld">তং উপ্পন্নভাৰং ৰিনাসযমান</span>ন্তি অনুপ্পত্তিধম্মতাপাদনেন উপ্পজ্জনারহতং ৰিনাসেন্তং। পঠমং লোকিযঞাণেন যথাবলং পহীনমেৰ লোকুত্তরঞাণং পজহতীতি লোকিযগ্গহণং কতং।</p>
<p class="subhead">পরিঞ্ঞাদিকিচ্চকথাৰণ্ণনা</p>
<p class="bodytext"><a name="para839"></a><span class="paranum">৮৩৯</span>. <span class="bld">সচ্চাভিসমযকালস্মি</span>ন্তি চতুন্নং অরিযসচ্চানং পটিৰিজ্ঝনক্খণে। <span class="bld">ৰুত্তানী</span>তি ‘‘দুক্খং পরিঞ্ঞেয্য’’ন্তিআদিনা (সং॰ নি॰ ৫.১০৯৯), ‘‘যো, ভিক্খৰে, দুক্খং পস্সতী’’তিআদিনা (সং॰ নি॰ ৫.১১০০) চ ৰুত্তানি। <span class="bld">যথাসভাৰেনা</span>তি অৰিপরীতসভাৰেন। ‘‘জানিতব্বানী’’তি ৰত্বা তেসং জাননৰিধিং উপমাৰসেন অট্ঠকথাযং তাৰ ৰুত্তনযেন দস্সেতুং <span class="bld">‘‘ৰুত্তং হেত’’</span>ন্তিআদি ৰুত্তং।</p>
<p class="bodytext">তত্থ <span class="bld">যথা পদীপো</span>তিআদি একস্স ঞাণস্স একক্খণে চত্তারি কিচ্চানি কথং সম্ভৰন্তি। ন হি তাদিসং কিঞ্চি লোকে দিট্ঠং অত্থি, ন চ ৰচনং লব্ভতীতি অন্তোলীনচোদনং মনসি কত্বা ৰুত্তং <span class="bld">‘‘পরিঞ্ঞাভিসমযেনা’’</span>তি। অনৰসেসতো পরিচ্ছিজ্জ জাননসঙ্খাতেন পটিৰিজ্ঝনেন <span class="bld">অভিসমেতি</span> অসম্মোহৰসেন <span class="bld">পটিৰিজ্ঝতি। পহানাভিসমযেনা</span>তি সমুচ্ছেদপ্পহানসঙ্খাতেন পটিৰিজ্ঝনেন অসম্মোহতো <span class="bld">অভিসমেতি। মগ্গং ভাৰনাভিসমযেনা</span>তি মগ্গঞাণং সম্মাসঙ্কপ্পাদিসেসমগ্গং সহজাতাদিপচ্চযতাৰসেন ভাৰনাভিসমযেন। <span class="bld">অভিসমেতি</span> পুব্বভাগভাৰনাসম্ভূতেন অরিযমগ্গভাৰনাসঙ্খাতেন পটিৰিজ্ঝনেন অভিসমেতি অট্ঠঙ্গিকং মগ্গং অসম্মোহতো <a name="V2.0474"></a> পটিৰিজ্ঝতি। মগ্গঞাণঞ্হি সম্পযুত্তধম্মেসু সম্মোহং ৰিদ্ধংসেন্তং অত্তনিপি সম্মোহং ৰিদ্ধংসেতিযেৰ। <span class="bld">নিরোধ</span>ন্তি নিব্বানং। <span class="bld">সচ্ছিকিরিযাভিসমযেনা</span>তি পচ্চক্খকরণসঙ্খাতেন পটিৰিজ্ঝনেন। <span class="bld">পাপুণাতী</span>তি <a name="M2.0504"></a> অধিগচ্ছতি। স্বাযং অধিগমো দস্সনপটিৰেধোতি আহ <span class="bld">‘‘পস্সতি পটিৰিজ্ঝতী’’</span>তি।</p>
<p class="bodytext"><span class="bld">‘‘নিরোধং…পে॰… পটিৰিজ্ঝতী’’</span>তি এতেন নিরোধসচ্চমেকং আরম্মণপটিৰেধেন চত্তারিপি সচ্চানি অসম্মোহপটিৰেধেন মগ্গঞাণং পটিৰিজ্ঝতীতি এৰং যুত্তিৰসেন ৰিভাৰিতং একপটিৰেধং আগমেনপি সাধেতুং <span class="bld">‘‘ৰুত্তম্পি চেত’’</span>ন্তিআদি ৰুত্তং। <span class="bld">‘‘সব্বং ৰেদিতব্ব’’</span>ন্তি ইমিনা ‘‘যো দুক্খসমুদযং পস্সতি, সো দুক্খম্পি পস্সতী’’তিআদিনা (সং॰ নি॰ ৫.১১০০) আগতং সমুদযং সচ্চাদিমূলকং যোজনং সঙ্গণ্হাতি।</p>
<p class="bodytext">ন চেতং কালন্তরদস্সনং সন্ধায ৰুত্তং, অথ খো একপটিৰেধমেৰাতি দস্সেন্তেন ‘‘মগ্গসমঙ্গিস্স ঞাণং, দুক্খেপেতং ঞাণ’’ন্তিআদিনা (ৰিভ॰ ৭৯৪; পটি॰ ম॰ ১.১০৯) অপরং সুত্তপদং আনীতং। তথা হি ‘‘যো নু খো, আৰুসো, দুক্খং পস্সতি, দুক্খসমুদযম্পি সো পস্সতি…পে॰… পটিপদম্পি সো পস্সতী’’তি (সং॰ নি॰ ৫.১১০০) একসচ্চদস্সনসমঙ্গিনো অঞ্ঞসচ্চদস্সনসমঙ্গিভাৰৰিচারণায তমত্থং সাধেতুং আযস্মতা <span class="bld">গৰম্পতি</span>ত্থেরেন ৰুত্তং, পচ্চেকঞ্চ সচ্চত্তযদস্সনযোজনা কতা। অঞ্ঞথা কমাভিসমযে পুরিমদিট্ঠস্স পুন অদস্সনতো সমুদযাদিং পস্সতো দুক্খাদিদস্সনং পুন অৰত্তব্বং সিযা, ৰুচ্চমানে চ সব্বদস্সনং দস্সনন্তরপরমন্তি দস্সনানুপরমো এৰ সিযাতি।</p>
<p class="bodytext">নিস্সযভাৰহেতুতায দুক্খপরিঞ্ঞায ৰট্টিঝাপনসদিসতা, পটিপক্খৰিদ্ধংসনতায সমুদযপ্পহানস্স অন্ধকারৰিধমনসদিসতা, ঞাণালোকপরিব্রূহনতায মগ্গভাৰনায আলোকৰিদ্ধংসনসদিসতা, তেন তেন মগ্গেন যথা যথা নিরোধস্স সচ্ছিকিরিযা, তথা তথা কিলেসস্নেহপরিযাদানং হোতীতি নিরোধসচ্ছিকিরিযায স্নেহপরিযাদানসদিসতা কারণূপচারেন ৰুত্তা।</p>
<p class="bodytext"><a name="para840"></a><span class="paranum">৮৪০</span>. <span class="bld">ওভাসেতী</span>তি পকাসেতি। <span class="bld">কিলেসপটিপ্পস্সদ্ধি</span>ন্তি সব্বকিলেসদরথপরিল়াহৰূপসমভাৰতো কিলেসানং পটিপ্পস্সদ্ধিভূতং।</p>
<p class="bodytext"><a name="para841"></a><span class="paranum">৮৪১</span>. <span class="bld">অপ্পেতী</span>তি <a name="V2.0475"></a> পপ্পোতি। দুক্খপরিঞ্ঞায সক্কাযতীরসমতিক্কমভাৰতো ওরিমতীরপ্পহানসদিসতা, মগ্গভাৰনায সত্তত্তিংসবোধিপক্খিযধম্মাৰহনতায ভণ্ডৰহনসদিসতা।</p>
<p class="bodytext"><a name="para842"></a><span class="paranum">৮৪২</span>. পৰত্তং <a name="M2.0505"></a> ঞাণং অস্সাতি <span class="bld">পৰত্তঞাণো,</span> মগ্গো। <span class="bld">অস্স</span> মগ্গস্স।</p>
<p class="bodytext"><span class="bld">তথট্ঠেনা</span>তি তথসভাৰেন, পীল়নাদিঅৰিপরীতসভাৰেনাতি অত্থো। <span class="bld">একপটিৰেধানী</span>তি একজ্ঝং পটিৰিজ্ঝিতব্বাকারানি।</p>
<p class="bodytext"><span class="bld">দুক্খস্স পীল়নট্ঠো</span>তিআদীসু যং ৰত্তব্বং, তং হেট্ঠা <span class="bld">বুদ্ধানুস্সতিৰণ্ণনাযং</span> (ৰিসুদ্ধি॰ মহাটী॰ ১.১৪৪) ৰুত্তমেৰ। <span class="bld">একসঙ্গহিতানী</span>তি একেনেৰ সঙ্গহিতানি। কেন? তথট্ঠেন, সচ্চট্ঠেনাতি অত্থো। <span class="bld">যং একসঙ্গহিত</span>ন্তিআদি ঞাণস্স একপটিৰেধদস্সনং। মগ্গঞাণঞ্হি নিরোধমেৰ আরম্মণং করোন্তম্পি যো সো দুক্খাদীসু তচ্ছাৰিপল্লাসভূতভাৰসঙ্খাতো সচ্চট্ঠো, তপ্পটিচ্ছাদকসম্মোহৰিদ্ধংসনেন তং যাথাৰতো পটিৰিজ্ঝন্তং পচ্চক্খং করোন্তমেৰ পৰত্ততি। যতো অপরভাগে পীল়নাদযো সোল়সপি সচ্চট্ঠা অরিযস্স হত্থামলকং ৰিয যাথাৰতো উপট্ঠহন্তি।</p>
<p class="bodytext"><a name="para843"></a><span class="paranum">৮৪৩</span>. <span class="bld">অত্থা</span>তি ঞাণেন অরণীযতো অত্থাতি লদ্ধসমঞ্ঞা আকারা। <span class="bld">অঞ্ঞসচ্চদস্সনৰসেনা</span>তি সমুদযাদিসচ্চন্তরদস্সনৰসেন। <span class="bld">আৰিভাৰতো</span>তি পকাসভাৰতো। ইদং ৰুত্তং হোতি – যে আকারা দুক্খাদীসু সভাৰৰসেন, সচ্চন্তরদস্সনৰসেন চ আৰিভৰন্তি, তে পীল়নাদযো চত্তারোযেৰাতি সোল়সেৰ ৰুত্তা, ন অঞ্ঞেতি। অযমত্থো ইধাধিপ্পেতোতি কথমিদং ৰিঞ্ঞাযতীতি আহ <span class="bld">‘‘তত্থ কতমং দুক্খে ঞাণ’’</span>ন্তিআদি। তেনেতং দস্সেতি – যস্মা পাল়িযং ৰিসুং ৰিসুং আরম্মণকরণৰসেনপি সচ্চঞাণং ৰুত্তং কিচ্চনিব্বত্তিৰসেনপি, তস্মা ৰিঞ্ঞাযতি ‘‘সভাৰতো, সচ্চন্তরদস্সনতো চ সচ্চানং আকারা আৰিভৰন্তী’’তি।</p>
<p class="bodytext">কিচ্চনিব্বত্তিৰসেন দস্সনং আৰিভাৰতো দস্সনসদিসন্তি তং অনামসিত্বা ইতরমেৰ দস্সেন্তো <span class="bld">‘‘তত্থা’’</span>তিআদিমাহ। <span class="bld">তত্থা</span>তি তেসু দ্বীসু দস্সনেসু। <span class="bld">আযূহিত</span>ন্তি পিণ্ডৰসেন নিব্বত্তিতং। যঞ্হি কিঞ্চি পচ্চযুপ্পন্নং নাম, সব্বং তং সমুদিতমেৰ নিব্বত্ততীতি। <span class="bld">সঙ্খত</span>ন্তি পচ্চযন্তরেহি সমেচ্চ সম্ভূয কতং। <span class="bld">রাসিকত</span>ন্তি পুঞ্জকতং। অনেকমেৰ হি পচ্চযুপ্পন্নং একজ্ঝং <a name="V2.0476"></a> নিব্বত্তমানং অত্তনো পচ্চযেহি রাসিকতং ৰিয হোতীতি। <span class="bld">তস্মা</span>তি সমুদযেন আযূহিতত্তা। <span class="bld">অস্সা</span>তি দুক্খসচ্চস্স। যস্মিং সন্তানে উপ্পন্নো <a name="M2.0506"></a>, তস্স <span class="bld">কিলেসসন্তাপহরো</span>। সযম্পি কিলেসপরিল়াহাভাৰতো <span class="bld">সুসীতলো। সন্তাপট্ঠো আৰিভৰতি</span> উল়ারদস্সনেন তদঞ্ঞস্স অনুল়ারভাৰো ৰিযাতি দস্সেন্তো আহ <span class="bld">‘‘আযস্মতো’’</span>তিআদি। <span class="bld">অৰিপরিণামধম্মস্স</span> নিচ্চসভাৰস্স <span class="bld">ৰত্তব্বমেৰ নত্থি</span> পটিপক্খতো আৰিভৰনাকারস্স সুখসিদ্ধিতো।</p>
<p class="bodytext"><span class="bld">নিদানট্ঠো আৰিভৰতি</span> ইদমস্স নিদদাতীতি। সংযোগপলিবোধট্ঠা পটিপক্খৰসেন আৰিভৰনাকারাতি দস্সেন্তো আহ <span class="bld">‘‘ৰিসংযোগভূতস্সা’’</span>তিআদি। কিলেসদুক্খেহি সংযোজনট্ঠো <span class="bld">সংযোগট্ঠো</span>। সংসারচারকে পলিবুদ্ধনট্ঠো <span class="bld">পলিবোধট্ঠো</span>।</p>
<p class="bodytext">কিলেসসঙ্গণিকাদিৰসেন <span class="bld">অৰিৰেকভূতস্স। ৰিৰেকট্ঠো</span> উপধিৰিৰেকতা। সব্বসঙ্খারৰিৰিত্ততা অসঙ্খতভাৰোতি এৰং অচ্ছরিযব্ভুতসভাৰোপি অরিযমগ্গো সঙ্খতো এৰ, অযমেৰ চ একো অসঙ্খতোতি নিরোধস্স অসঙ্খতভাৰো সুপাকটো হোতি। <span class="bld">দুক্খং ৰিসং</span> মরণধম্মতো তস্স অগদভূতং <span class="bld">অমতং নিব্বানং</span>।</p>
<p class="bodytext">‘‘মগ্গো’’তি সম্ভাৰেতব্বতং পত্তো সুখুমসন্তভাৰেন উপট্ঠিতো নিকন্তিভূতোপি <span class="bld">নাযং</span> সমুদযো <span class="bld">হেতু নিব্বানস্স পত্তিযা। অযং</span> অরিযমগ্গো <span class="bld">হেতূ</span>তি মগ্গামগ্গঞাণদস্সনে ৰুত্তনযেন মগ্গস্স <span class="bld">হেতুট্ঠো আৰিভৰতি। নিরোধদস্সনেনা</span>তি অতিৰিয নিপুণস্স পরমগম্ভীরস্স নিরোধসচ্চস্স দস্সনেন। তেনাহ <span class="bld">‘‘পরমসুখুমানী’’</span>তিআদি। <span class="bld">দুক্খদস্সনেনা</span>তি অতিৰিয আদীনৰপ্পত্তিযা ৰিপুলতরাদীনৰস্স দুক্খসচ্চস্স দস্সনেন। তপ্পটিপক্খতো <span class="bld">আধিপতেয্যট্ঠো</span>। তেনাহ <span class="bld">‘‘অনেকরোগাতুর…পে॰… উল়ারভাৰো ৰিযা’’</span>তি। এৰমেতে যথারহং অন্বযতো, ব্যতিরেকতো চ সচ্চেসু আৰিভৰনাকারা ৰিভাৰিতা।</p>
<p class="bodytext"><span class="bld">একেকস্সা</span>তি একেকস্স অত্থস্স, পীল়নাযূহননিস্সরণনিয্যানট্ঠে সন্ধাযাহ। <span class="bld">তিণ্ণং তিণ্ণ</span>ন্তি সঙ্খতাদিঅত্থে। <span class="bld">যে পন</span> ৰাদিনো। <span class="bld">নানাভিসময</span>ন্তি নানাঞাণেন অভিসমযং, চতুন্নং সচ্চানং নানাক্খণে নানাঞাণেন পটিৰিজ্ঝনন্তি অত্থো। যদি হি মগ্গঞাণস্স চতূসু সচ্চেসু নানাভিসমযো সিযা, দুক্খদস্সনাদীহি পঠমমগ্গাদীহি পহাতব্বানং সংযোজনত্তযাদীনং <a name="M2.0507"></a> একদেসপ্পহানং আপজ্জতি। তথা চ সতি একদেসসোতাপত্তিমগ্গট্ঠতাদিপ্পসঙ্গো। তংতংদস্সনানন্তরঞ্চ <a name="V2.0477"></a> তংতংফলেন ভৰিতব্বন্তি তংতংপহেয্যকিলেসপটিপ্পস্সদ্ধিভূতানং ফলানং মগ্গানং ৰিয চতুক্কতা সিযা। তথা চ সতি একদেসসোতাপন্নতাদিপ্পসঙ্গো। কিঞ্চ ভিয্যো – যদি মগ্গঞাণস্স নানাভিসমযো সিযা, অঞ্ঞেন ঞাণেন দুক্খং পস্সতি। অঞ্ঞেন সমুদযং, অঞ্ঞেন নিরোধং, অঞ্ঞেন মগ্গং, এৰং সতি মগ্গকিচ্চং অপরিপুণ্ণমেৰ সিযা। মগ্গদস্সনেন হি দ্বযগতি, তেনেৰ ৰা তস্স দস্সনং, অঞ্ঞেন ৰাতি। তত্থ পঠমো তাৰ পক্খো ন যুজ্জতি অত্তনি পৰত্তিযা অসম্ভৰতো। ন হি তেনেৰ অঙ্গুলগ্গেন তমেৰ পরামসিতুং সক্কা। অথ অঞ্ঞেন অনৰট্ঠানপ্পসঙ্গো ‘‘যেন মগ্গং পস্সতি, সোপি মগ্গো। তম্পি যেন পস্সতি, সোপি মগ্গো’’তি। তস্মা একাভিসমযতো যথাৰুত্তো অসম্মোহপটিৰেধোৰ যুত্তো। অপিচ পরিচ্ছিন্দিতব্বং, সমুচ্ছিন্দিতব্বঞ্চ সচ্চদ্বযং আরব্ভ পৰত্তমানস্স মগ্গঞাণস্স পরিচ্ছিন্দনসমুচ্ছিন্দনানি ন সম্ভৰন্তি ততো অনিস্সরণতো। ন হি দুক্খপরিঞ্ঞাসমুদযপ্পহানানি দুক্খসমুদযসচ্চারম্মণেন ঞাণেন কাতুং সক্কুণেয্যানি। নিব্বানারম্মণেন পন তত্থ, ইতরদ্বযে চ সম্মোহং ৰিদ্ধংসেন্তেন সক্কা কাতুন্তি একাভিসমযো এৰ যুত্তো। অযং পন অত্থো পাল়িযং আগতো এৰাতি <span class="bld">‘‘তেসং উত্তরং অভিধম্মে কথাৰত্থুস্মিং ৰুত্তমেৰা’’</span>তি।</p>
<p class="subhead">পরিঞ্ঞাদিপ্পভেদকথাৰণ্ণনা</p>
<p class="bodytext"><a name="para845"></a><span class="paranum">৮৪৫</span>. <span class="bld">অভিঞ্ঞাপঞ্ঞা</span>তিআদীনং অত্থো হেট্ঠা ৰুত্তোযেৰ। অপিচ সুতমযায, চিন্তামযায, একচ্চভাৰনামযায চ অভিৰিসিট্ঠায পঞ্ঞায ঞাতা <span class="bld">অভিঞ্ঞাতা। আৰেণিকা ভূমি</span> পরিঞ্ঞন্তরানং অৰিসযভাৰতো। ন হি নামরূপপরিচ্ছেদপচ্চযপরিগ্গহণৰসেন তীরণপরিঞ্ঞাদীনং পৰত্তি অত্থি।</p>
<p class="bodytext"><a name="para846"></a><span class="paranum">৮৪৬</span>. অনুলোমঞাণম্পি অনিচ্চাদিৰসেনেৰ সঙ্খারে আরব্ভ পৰত্ততি, পগেৰ পটিসঙ্খানুপস্সনাদযোতি আহ <span class="bld">‘‘যাৰ অনুলোমা আৰেণিকা ভূমী’’</span>তি। কামঞ্চেত্থ তীরণপরিঞ্ঞাভূমিযং ঞাতপ্পহানপরিঞ্ঞাযোপি লদ্ধাৰসরা, তত্থ পন যথা তীরণপরিঞ্ঞা সাতিসযং কিচ্চকারী, ন তথা ইতরাতি আৰেণিকগ্গহণং।</p>
<p class="bodytext"><a name="para847"></a><span class="paranum">৮৪৭</span>. নিপ্পরিযাযেন <a name="M2.0508"></a> পহানপরিঞ্ঞা নাম মগ্গঞাণন্তি <span class="bld">‘‘যাৰ মগ্গঞাণা ভূমী’’</span>তি ৰুত্তং <a name="V2.0478"></a>। <span class="bld">অযং ইধ অধিপ্পেতা</span>তি ইধ অভিসমযকালে কিচ্চৰিচারে অযং পহানপরিঞ্ঞা অধিপ্পেতা তদত্থত্তা সেসপরিঞ্ঞানং। তেনাহ <span class="bld">‘‘যস্মা ৰা’’</span>তিআদি।</p>
<p class="bodytext"><span class="bld">তদত্থাযেৰা</span>তি পহানপরিঞ্ঞত্থা এৰ। অথ ৰা <span class="bld">তদত্থাযেৰা</span>তি পহানত্থা এৰ। অথ ৰা <span class="bld">তদত্থাযেৰা</span>তি মগ্গত্থা এৰ। ঞাততীরণপরিঞ্ঞা হি যাৰদেৰ মগ্গাধিগমত্থায পৰত্তা। <span class="bld">নিযমতো ঞাতা চেৰ তীরিতা চ হোন্তি</span> ঞাততীরিতভাৰেহি ৰিনা পহানাভাৰতো, পহানসিদ্ধিযঞ্চ ঞাততীরিতভাৰসিদ্ধিতো। মগ্গঞাণঞ্হি দুক্খে পরিঞ্ঞাভিসমযৰসেন পৰত্তমানং তস্স সভাৰলক্খণং ৰিয সামঞ্ঞলক্খণম্পি পটিৰিজ্ঝতীতি ৰুচ্চতি তপ্পটিচ্ছাদকসম্মোহৰিদ্ধংসনতো। তেনাহ <span class="bld">‘‘পরিঞ্ঞত্তযম্পি…পে॰… ৰেদিতব্ব’’</span>ন্তি।</p>
<p class="bodytext"><a name="para848"></a><span class="paranum">৮৪৮</span>. <span class="bld">পরিঞ্ঞা ৰিযা</span>তি তিৰিধতাসামঞ্ঞং নিদস্সেতি, ন পরিঞ্ঞাপহাতব্বতাসামঞ্ঞং ৰিক্খম্ভনপ্পহানস্স অরিপঞ্ঞাকিচ্চভাৰতো। কামচ্ছন্দাদযো যথা ন চিত্তং পরিযুট্ঠায তিট্ঠন্তি, এৰং পরিযুট্ঠানস্স নিসেধনং অপ্পৰত্তিকরণং ৰিক্খম্ভনং, ৰিক্খম্ভনমেৰ পহানং <span class="bld">ৰিক্খম্ভনপ্পহানং। পাকটত্তা</span>তি ‘‘অযং অব্যাপন্নচিত্তো ৰিগতথিনমিদ্ধো’’তিআদিনা (অ॰ নি॰ ৪.১৯৮) পরেসম্পি পাকটত্তা। <span class="bld">‘‘ন সহসা চিত্তং অজ্ঝোত্থরন্তী’’</span>তি ইদং পটিলদ্ধমত্তস্স ঝানস্স ৰসেন ৰুত্তং, সুভাৰিতে পন পগুণজ্ঝানে যাৰ চরিমকচিত্তম্পি ন অজ্ঝোত্থরন্তেৰ। অথ ৰা <span class="bld">ঝানস্স পুব্বভাগেপী</span>তি ঝানাধিগমত্থায পুব্বভাগপটিপত্তিযা। <span class="bld">পচ্ছাভাগেপী</span>তি ঝানং লভিত্বা অঞ্ঞকিচ্চপ্পসুতস্সপি। <span class="bld">ৰিতক্কাদযো</span>তি ৰিতক্কৰিচারপীতিসুখরূপসঞ্ঞাদযো। দুতিযজ্ঝানাদীনং পটিপক্খা দুতিযাদীসু অপ্পিতেসুযেৰ ৰিক্খম্ভন্তি, ততো ততো ৰুট্ঠিতমত্তস্স পন পৰত্তন্তি পরিত্তচিত্তৰসেনেৰ ৰুট্ঠহনতো।</p>
<p class="bodytext"><a name="para849"></a><span class="paranum">৮৪৯</span>. <span class="bld">‘‘পদীপেন অন্ধকারস্স ৰিযা’’</span>তি ইদং পটিপক্খেন পহীনভাৰদস্সনত্থং ৰুত্তং। পটিপক্খো হি পদীপো অন্ধকারস্স, ঘটপ্পহারো পন সেৰালস্স ন পটিপক্খো, কেৰলং পৰত্তিনিৰারণমত্তমেৰ করোতীতি। তেন অসতিপি উজুৰিপচ্চনীকতায দুতিযজ্ঝানাদীনং ৰিতক্কাদীনং ৰিক্খম্ভনস্স তং নিদস্সনং সুট্ঠুতরং যুজ্জতি। <span class="bld">‘‘ৰিপস্সনায অৰযৰভূতেনা’’</span>তি ইদং ইধাধিকততদঙ্গপ্পহানস্স <a name="M2.0509"></a> দস্সনত্থং ৰুত্তং। সীলৰিসোধনাদিনাপি হি তদঙ্গপ্পহানং হোতিযেৰাতি। <span class="bld">ঞাণঙ্গেনা</span>তি ঞাণসঙ্খাতেন কারণেন। তদঙ্গেন তদঙ্গস্স পহানং <span class="bld">তদঙ্গপ্পহানং</span>। সতি ৰিজ্জমানে খন্ধপঞ্চকসঙ্খাতে কাযে, সযং ৰা তত্থ সতি দিট্ঠি <span class="bld">সক্কাযদিট্ঠি,</span> ‘‘রূপং অত্ততো <a name="V2.0479"></a> সমনুপস্সতী’’তিআদিনা (সং॰ নি॰ ৩.৮১; ৪.৩৪৫) নযেন ৰুত্তা অত্তানুদিট্ঠি। সোল়সৰত্থুকা, অট্ঠৰত্থুকা চ কঙ্খাৰ মলং <span class="bld">কঙ্খামলং। সমূহগাহস্সা</span>তি ‘‘অত্তা অত্তনিয’’ন্তি এৰং পৰত্তসমূহগহণস্স পহানং কলাপসম্মসনেন একাদসসু ওকাসেসু পক্খিপিত্বা ৰিকিরণৰসেন খন্ধানং দস্সনতো। <span class="bld">অস্সাদসঞ্ঞাযা</span>তি পঞ্চক্খন্ধে অস্সাদনৰসেন পৰত্তমিচ্ছাসঞ্ঞায। <span class="bld">অপ্পটিসঙ্খানস্সা</span>তি পটিসঙ্খানপটিপক্খস্স মোহস্স। <span class="bld">অনুপেক্খনস্সা</span>তি অপেক্খায। সঙ্খারেসু নিচ্চাদিগাহো <span class="bld">সচ্চপটিলোমগাহো</span> মগ্গসচ্চাধিগমস্স ৰিলোমনতো। সাদীনৰেসু অনাদীনৰসঞ্ঞিতা, অনাদীনৰে চ সাদীনৰসঞ্ঞিতা <span class="bld">সচ্চপটিলোমগাহো</span>তি চ ৰদন্তি।</p>
<p class="bodytext">এৰং ৰিসুদ্ধিক্কমেন তদঙ্গপ্পহানং দস্সেত্বা ইদানি অট্ঠারসমহাৰিপস্সনাৰসেনপি তং দস্সেতুং <span class="bld">‘‘যং ৰা পনা’’</span>তিআদি ৰুত্তং। তত্থ যং ৰা পন পহানন্তি সম্বন্ধো।</p>
<p class="bodytext"><a name="para850"></a><span class="paranum">৮৫০</span>. <span class="bld">ৰুত্তমেৰ</span> ‘‘সব্বং সঙ্খারগতং অনিচ্চতো অনুপস্সতী’’তিআদিনা (ৰিসুদ্ধি॰ ২.৭৪২)।</p>
<p class="bodytext">সন্ততিসমূহকিচ্চারম্মণানং ৰসেন ঘনগ্গহণং ঘনসঞ্ঞা, তস্সা <span class="bld">ঘনসঞ্ঞায</span>।</p>
<p class="bodytext"><span class="bld">নিরোধে অধিমুত্ততা, তাযা</span>তি তিযদ্ধগতানং সঙ্খারানং নিরোধমেৰ দিস্বা তত্থ অধিমুচ্চনৰসেন পৰত্তপঞ্ঞা, তায। <span class="bld">আযূহনস্সা</span>তি অভিসঙ্খরণস্স।</p>
<p class="bodytext"><span class="bld">তং তং পরিচ্ছেদ</span>ন্তি আদাননিক্খেপাদিকং তং তং পরিচ্ছেদং। <span class="bld">অঞ্ঞথাপৰত্তিদস্সন</span>ন্তি ৰুত্তপরিচ্ছেদতো পুব্বে, পচ্ছা চ অঞ্ঞাকারপ্পৰত্তিযা দস্সনং, অৰত্থাৰিসেসপ্পৰত্তিদস্সনং ৰা। <span class="bld">ধুৰসঞ্ঞাযা</span>তি থিরভাৰগ্গহণস্স।</p>
<p class="bodytext"><span class="bld">সারাদানাভিনিৰেসস্সা</span>তি <a name="M2.0510"></a> অসারেসু সারগহণাভিনিৰেসস্স।</p>
<p class="bodytext">সংসযমিচ্ছাঞাণানং ৰসেন সম্মুয্হনং সম্মোহো, সো এৰ অভিনিৰেসোতি <span class="bld">সম্মোহাভিনিৰেসো</span>। সঙ্খারেসু লেণতাণভাৰগ্গহণং <span class="bld">আলযাভিনিৰেসো,</span> অত্থতো ভৰনিকন্তি।</p>
<p class="bodytext">যথা <a name="V2.0480"></a> চিত্তং সঙ্খারে মুঞ্চিত্বা ৰিৰট্টং নিব্বানং পক্খন্দতি, তথা পৰত্তনতো সঙ্খারুপেক্খা চ অনুলোমঞ্চ ‘‘ৰিৰট্টানুপস্সনা’’তি ৰুত্তং। নিৰিট্ঠভাৰেন ওগাল়্হভাৰেন পৰত্তসংযোজনাদিকিলেসা এৰ <span class="bld">কিলেসাভিনিৰেসো। নিব্বেধভাগিযং সমাধি</span>ন্তি ৰিপস্সনাসমাধিমাহ।</p>
<p class="bodytext"><a name="para851"></a><span class="paranum">৮৫১</span>. <span class="bld">অসনিৰিচক্কং</span> অসনিমণ্ডলং। <span class="bld">এৰং পহান</span>ন্তি অনুপ্পত্তিধম্মতাপাদনমাহ। কম্মকিলেসানং, সব্বেসম্পি ৰা সঙ্খারানং খযং নিরোধং গচ্ছতীতি <span class="bld">খযগামী,</span> অরিযমগ্গো। লোকুত্তরগ্গহণেনেৰ সিদ্ধেপি খযগামিগ্গহণং ৰণ্ণভণনত্থং। <span class="bld">সমুচ্ছেদপ্পহানমেৰা</span>তি অৰধারণং নিপ্পরিযাযতং উপাদায। <span class="bld">তদত্থানেৰা</span>তি সমুচ্ছেদপ্পহানত্থানেৰ। তেন ৰিক্খম্ভনতদঙ্গপ্পহানানং মগ্গসম্ভারতমাহ তেহি ৰিনা অসিজ্ঝনতো। অথ ৰা <span class="bld">তদত্থানেৰা</span>তি মগ্গত্থানেৰ। তেন তদত্থতায তেসং তংকিচ্চতং দস্সেতি। তেনাহ <span class="bld">‘‘তস্মা’’</span>তিআদি। তমেৰত্থং উপমায দস্সেতুং <span class="bld">‘‘পটিরাজানং ৰধিত্বা’’</span>তিআদি ৰুত্তং। <span class="bld">যম্পি ততো পুব্বে কত</span>ন্তি যং ততোরজ্জপ্পত্তিতো পুব্বে কতং পচ্চন্তসাধনদুগ্গৰিদ্ধংসনাদি। যথা <span class="bld">ইদঞ্চিদঞ্চ রঞ্ঞা কতন্তিযেৰ ৰুচ্চতি,</span> এৰং লোকিযঞাণেন সাধিতানিপি ৰিক্খম্ভনতদঙ্গপ্পহানানি সমুচ্ছেদপ্পহানৰসেন পৰত্তস্স মগ্গস্স কিচ্চভাৰেন ৰুচ্চন্তি, তদত্থতায, তেসং তংসন্ততিপতিততায চ মগ্গস্সাতি ৰেদিতব্বা।</p>
<p class="bodytext"><a name="para852"></a><span class="paranum">৮৫২</span>. লোকিযস্স, লোকিযা ৰা সচ্ছিকিরিযা <span class="bld">লোকিযসচ্ছিকিরিযা</span>। এৰং <span class="bld">লোকুত্তরসচ্ছিকিরিযা</span> ৰেদিতব্বা। <span class="bld">লাভীম্হী</span>তি লাভী অম্হি। তথা <span class="bld">ৰসীম্হী</span>তি এত্থাপি। <span class="bld">পচ্চক্খতো ঞাণফস্সেনা</span>তি পচ্চক্খতো আরম্মণকরণসঙ্খাতেন ঞাণফস্সনেন। <span class="bld">‘‘পচ্চক্খতো’’</span>তি চ ইমিনা অনুমানতো আরম্মণকরণং নিৰত্তেতি, ‘‘ঈদিসমিদ’’ন্তি পচ্চৰেক্খণৰসেন পচ্চক্খতো জাননং হেত্থ ‘‘ঞাণফস্সো’’তি অধিপ্পেতো। <span class="bld">ফস্সিতা</span>তি ঞাণেন ফুট্ঠা।</p>
<p class="bodytext">ঝানমগ্গফলানি <a name="M2.0511"></a> ৰিয অত্তনো সন্তানে অনুপ্পাদেত্বাপি তপ্পটিচ্ছাদকসম্মোহৰিদ্ধংসনৰসেন তথাৰিদ্ধংসনপৰত্তঞাণং <span class="bld">অপরপ্পচ্চযঞাণং</span>।</p>
<p class="bodytext"><span class="bld">পস্সন্তো</span> পচ্চক্খতো জানন্তো। <span class="bld">অমতোগধ</span>ন্তি অমতপরিযাপন্নং, অমতসঙ্খাতন্তি অত্থো।</p>
<p class="bodytext">সোতাপত্তিমগ্গো পঠমং নিব্বানদস্সনতো দস্সনং, তেন দস্সনেন সচ্ছিকিরিযা <span class="bld">দস্সনসচ্ছিকিরিযা</span>। কিঞ্চাপি গোত্রভুঞাণং ততো পঠমতরং নিব্বানং পস্সতি, আলম্বনকরণতো <a name="V2.0481"></a> দিস্বা কত্তব্বকিচ্চাকরণতো পন ন দস্সনন্তি ৰুচ্চতি। <span class="bld">সা দুৰিধাপী</span>তি সা দস্সনভাৰনাৰসেন দুৰিধাপি সচ্ছিকিরিযা। <span class="bld">দস্সনভাৰনাৰসেনা</span>তি দস্সনমগ্গভাৰনামগ্গৰসেন। তেন অমগ্গৰসেন পৰত্তনিব্বানস্স পচ্চৰেক্খণসচ্ছিকিরিযং নিৰত্তেতি। <span class="bld">নিব্বানস্সা</span>তি পন ইমিনা মগ্গফলেসু পচ্চৰেক্খণসচ্ছিকিরিযং। <span class="bld">ইমস্স ঞাণস্সা</span>তি ইমস্স যথাধিগতস্স লোকুত্তরঞাণস্স।</p>
<p class="bodytext"><a name="para853"></a><span class="paranum">৮৫৩</span>. <span class="bld">অভিমতা</span>তি অধিপ্পেতা। ভাৰনা নাম উপ্পাদনা, সন্তানপরিভাৰনা চাতি তদুভযং দস্সেন্তো <span class="bld">‘‘লোকিযান’’</span>ন্তিআদিমাহ। যদগ্গেন হি লোকিযা কুসলাদযো উপ্পাদিতা, ৰড্ঢিতা চ, তদগ্গেনস্স সীলভাৰনা, কাযভাৰনা, চিত্তভাৰনা, পঞ্ঞাভাৰনা চ লোকিযা নিপ্ফাদিতা হোতি, তায চ সন্তানোপি পরিভাৰিতোতি। <span class="bld">তাসু</span> লোকিযলোকুত্তরভাৰনাসু <span class="bld">ইধ</span> ঞাণদস্সনৰিসুদ্ধিকথাযং <span class="bld">লোকুত্তর</span>ভাৰনা <span class="bld">অধিপ্পেতা,</span> ন ইতরা তস্সা সম্ভারভাৰতো। <span class="bld">চতুব্বিধম্পেতং ঞাণ</span>ন্তি এতং চতুব্বিধম্পি অরিযমগ্গঞাণং লোকুত্তরানি সম্মাৰাচাদিভেদানি <span class="bld">সীলাদীনি উপ্পাদেতি</span>। কথং? সহজাতাদিপচ্চযতায। <span class="bld">সীলাদীনী</span>তি এত্থ <span class="bld">আদি</span>-সদ্দেন সমাধিস্স গহণং, ন পঞ্ঞায। ন হি তদেৰ তং উপ্পাদেতি, মগ্গচিত্তুপ্পাদো পন উপ্পাদেতি। তদন্তোগধভাৰা সম্মাসঙ্কপ্পো। সো হি পঞ্চক্খন্ধসঙ্গহিতোতি ৰদন্তি। <span class="bld">সীলাদীনী</span>তি ৰা ফলসীলাদীনম্পি গহণন্তি পঞ্ঞাযপি গহণং যুজ্জতিযেৰ। <span class="bld">সহজাতপচ্চযাদিতাযা</span>তি এত্থ <span class="bld">আদি</span>-সদ্দেন অনন্তরপচ্চযাদিতাযপি সঙ্গহো দট্ঠব্বো। <span class="bld">তেহি চ সন্তানং ৰাসেতী</span>তি তেহি সমুচ্ছিন্দনপটিপস্সম্ভনৰসেন পৰত্তেহি লোকুত্তরেহি সীলাদীহি অরিযপুগ্গলো অত্তনো সন্তানং পরিভাৰেতি। যং নিস্সায পরাৰুত্তীতি ৰদন্তি। যথা পরিঞ্ঞত্তযম্পি <a name="M2.0512"></a> পহানত্তযম্পি মগ্গঞাণস্স কিচ্চন্তি ৰুত্তং পরিযাযেন, ন এৰমিধ। ইধ পন <span class="bld">লোকুত্তরভাৰনাৰ অস্স</span> মগ্গঞাণস্স <span class="bld">কিচ্চং</span>। ন হেত্থ ভাৰনায পরিযাযো লব্ভতীতি অৰধারণং। তেন লোকিযভাৰনং নিৰত্তেতি।</p>
<p class="bodytext"><span class="bld">এৰং সরূপেনেৰ আগতাযা</span>তি ‘‘চিত্তং ভাৰয’’ন্তি সমাধি ৰিয চিত্তসীসেন অনাগন্ত্বা ‘‘পঞ্ঞং ভাৰয’’ন্তি এৰং সরূপেনেৰ আগতায পঞ্ঞায। <span class="bld">যং ৰুত্তং</span> উদ্দেসৰসেন। <span class="bld">এত্তাৰতা তং ৰিত্থারিতং হোতি</span>। অযঞ্চ পঞ্হো ৰিস্সজ্জিতো হোতীতি সম্বন্ধো।</p>
<p class="centered">ঞাণদস্সনৰিসুদ্ধিনিদ্দেসৰণ্ণনা নিট্ঠিতা।</p>
<p class="centered">ইতি বাৰীসতিমপরিচ্ছেদৰণ্ণনা।</p></div>
<p class="chapter">২৩. পঞ্ঞাভাৰনানিসংসনিদ্দেসৰণ্ণনা</p>
<div class="chaptxt">
<p class="subhead">আনিসংসপকাসনাৰণ্ণনা</p>
<p class="bodytext"><a name="para854"></a><span class="paranum">৮৫৪</span>. <span class="bld">অনেকসতানিসংসা</span> <a name="M2.0513"></a> <a name="V2.0482"></a> সাৰকবোধিআদিৰিপুলোদাতগুণৰিসেসাৰহত্তা। <span class="bld">ৰিত্থারতো</span>তি নযদস্সনং অকত্বা ‘‘অযম্পি পঞ্ঞাভাৰনায আনিসংসো, অযম্পী’’তি অনুপদদস্সনৰসেন ৰিত্থারতো পকাসেতুং ন সুকরং অতিবহুভাৰতো। <span class="bld">অস্সা</span>তি পঞ্ঞাভাৰনায। <span class="bld">নানাকিলেসৰিদ্ধংসন</span>ন্তি সক্কাযদিট্ঠিৰিচিকিচ্ছাদিৰসেন নানাৰিধানং কিলেসধম্মানং তদঙ্গাদিৰসেন পজহনং। <span class="bld">অরিযফলরসানুভৰন</span>ন্তি সোতাপত্তিফলাদিফলসুখপটিসংৰেদনং।</p>
<p class="subhead">নানাকিলেসৰিদ্ধংসনকথাৰণ্ণনা</p>
<p class="bodytext"><a name="para855"></a><span class="paranum">৮৫৫</span>. ‘‘অরিযফলরসানুভৰন’’ন্তি এতেনেৰ কিলেসানং পটিপ্পস্সদ্ধিপ্পহানং দীপীযতীতি <span class="bld">‘‘অরিযমগ্গক্খণে’’</span>তি ৰিসেসৰচনং, তব্ভাৰভাৰতো ৰা। সিদ্ধে হি সমুচ্ছেদপ্পহানে পটিপ্পস্সদ্ধিপ্পহানং সিদ্ধমেৰ হোতীতি।</p>
<p class="bodytext"><span class="bld">ভীমৰেগানুপতিতা</span>তি সকলং লোকং ভিন্দন্তেন ৰিয ভীমেন ভযানকেন ৰেগেন সহসা পতিতা। <span class="bld">সিলুচ্চযে</span>তি পব্বতে সেলপুথুলে। <span class="bld">সতেজুজ্জলমণ্ডলো</span>তি সরদকালসমিদ্ধেন অত্তনো তেজসা সমুজ্জলদুদ্দিক্খমণ্ডলো। ৰধবন্ধনাদিদুগ্গতিপরিপক্কিলেসাদিজাতিআদি<span class="bld">সব্বানত্থৰিধাযকং। সন্দিট্ঠিক</span>ন্তি পচ্চক্খভূতং। <span class="bld">জঞ্ঞা</span>তি জানেয্য। <span class="bld">ইধা</span>তি ইমিস্সং পঞ্ঞাভাৰনাযং।</p>
<p class="subhead">ফলসমাপত্তিকথাৰণ্ণনা</p>
<p class="bodytext"><a name="para856"></a><span class="paranum">৮৫৬</span>. অরিযস্স <a name="V2.0483"></a> মগ্গস্স ফলং <span class="bld">অরিযফলং,</span> অরিযঞ্চ তং ৰিসুদ্ধত্তা ফলঞ্চাতিপি <span class="bld">অরিযফলং,</span> তস্স <span class="bld">রসো,</span> পটিপ্পস্সদ্ধিৰিমুত্তিসুখং, <span class="bld">অনুভৰনং</span> নিব্বানারম্মণস্স তস্স পটিসেৰনং। <span class="bld">তত্রা</span>তি তেসু দ্বীসু আকারেসু। <span class="bld">অস্সা</span>তি অরিযফলস্স।</p>
<p class="bodytext"><a name="para857"></a><span class="paranum">৮৫৭</span>. সংযোজনেসু <a name="M2.0514"></a> পহীনেসু সব্বেপি কিলেসা পহীনাযেৰ হোন্তীতি সংযোজনানংযেৰ গহণং। <span class="bld">সংযোজনপ্পহানমত্তমেৰ</span> অরিযমগ্গস্স <span class="bld">ফলং নাম,</span> ন অঞ্ঞং কিঞ্চি অত্থন্তরং ৰিপাকভূতন্তি অধিপ্পাযো। তেনাহ <span class="bld">‘‘ফলং নাম ন কোচি অঞ্ঞো ধম্মো অত্থী’’</span>তি। কে পনেতং ৰদন্তীতি? অন্ধকাদযো। তে হি ‘‘অরহত্তং অরহত্তন্তি, আৰুসো, ৰুচ্চতি…পে॰… মোহক্খযো’’তি (সং॰ নি॰ ৪.৩১৫) সুত্তপদস্স অত্থং অঞ্ঞথা গহেত্বা নিপ্পরিযাযতো ‘‘অরহত্তং নাম কিঞ্চি নত্থি, কিলেসপ্পহানমেৰ তথা ৰোহরীযতী’’তি ৰদন্তা সেসফলেপি পটিক্খিপন্তি। <span class="bld">ইদং সুত্তম্পী</span>তি পটিসম্ভিদামগ্গপাল়িমাহ। পকট্ঠো উক্কট্ঠো যোগোতি পযোগো, অরিযমগ্গো, পযোগনিমিত্তং জাতকিলেসানং পটিপ্পস্সদ্ধি <span class="bld">পযোগপটিপ্পস্সদ্ধি</span>। যা পন অরিযমগ্গস্স ভাৰিতত্তা লব্ভমানাপি যস্সা ৰিপাকপঞ্ঞায নিপ্পজ্জমানায নিপ্পজ্জতি, সা পটিপ্পস্সদ্ধিযং নিপ্ফাদেতব্বাযং পঞ্ঞাতি <span class="bld">পটিপ্পস্সদ্ধিপঞ্ঞা</span>তি ৰুত্তা। <span class="bld">সম্মাদিট্ঠি মিচ্ছাদিট্ঠিযা ৰুট্ঠাতী</span>তি সম্মাদিট্ঠিযা উজুৰিপচ্চনীকদস্সনৰসেন ৰত্বা তদঞ্ঞতোপি ৰুট্ঠানং দস্সেতুং <span class="bld">‘‘তদনুৰত্তককিলেসেহী’’</span>তি ৰুত্তং, তস্সা মিচ্ছাদিট্ঠিযা সম্পযোগতো, উপনিস্সযতো চ অনুৰত্তককিলেসেহি। তেন তদেকট্ঠপ্পহানমাহ। <span class="bld">খন্ধেহী</span>তি তদনুৰত্তকক্খন্ধেহি, তায মিচ্ছাদিট্ঠিযা সম্পযুত্তক্খন্ধেহি চেৰ তপ্পচ্চযা আযতিং উপ্পজ্জনক্খন্ধেহি চাতি অত্থো। <span class="bld">বহিদ্ধা চ সব্বনিমিত্তেহী</span>তি যথাৰুত্তকিলেসক্খন্ধেহি বহিদ্ধাভূতেহি ৰিপস্সনায গোচরভূতেহি সব্বসঙ্খারনিমিত্তেহি।</p>
<p class="bodytext">এৰং মগ্গকিচ্চং দস্সেত্বা ইদানি তস্স ৰসেন ফলং দস্সেতুং <span class="bld">‘‘তম্পযোগপটিপ্পস্সদ্ধত্তা’’</span>তিআদি ৰুত্তং। তত্থ <span class="bld">তম্পযোগপটিপ্পস্সদ্ধত্তা</span>তি তস্স অজ্ঝত্তবহিদ্ধা ৰুট্ঠানাদিপযোগস্স পটিপ্পস্সদ্ধত্তা। মগ্গো হি নিমিত্ততো, পৰত্ততো চ ৰুট্ঠহন্তো কিলেসে পজহতীতি অত্তনো খণে তং পযোগং করোতি নাম, ফলক্খণে পনস্স সো পযোগো পটিপ্পস্সদ্ধো ৰূপসন্তো নাম হোতি। তেন ৰুত্তং ‘‘তম্পযোগপটিপ্পস্সদ্ধত্তা’’তি। <span class="bld">উপ্পজ্জতী</span>তি মগ্গানন্তরং <a name="V2.0484"></a> দ্বিক্খত্তুং ৰা তিক্খত্তুং ৰা উপ্পজ্জতি। ফলসমাপত্তিকালে পন বহুক্খত্তুং, নিরোধা ৰুট্ঠহন্তস্স দ্বিক্খত্তুং উপ্পজ্জতি। সব্বম্পি যথাৰুত্তপযোগপটিপ্পস্সদ্ধিনিমিত্তং উপ্পজ্জনতো ‘‘তম্পযোগপটিপ্পস্সদ্ধত্তা উপ্পজ্জতী’’তি ৰুত্তং। <span class="bld">মগ্গস্সেতং ফল</span>ন্তি যথাৰুত্তা ৰিপাকা সম্মাদিট্ঠি নাম, এতং অরিযমগ্গস্স <a name="M2.0515"></a> ফলন্তি ৰেদিতব্বং। <span class="bld">ৰিত্থারেতব্ব</span>ন্তি ‘‘সোতাপত্তিমগ্গক্খণে অভিনিরোপনট্ঠেন সম্মাসঙ্কপ্পো মিচ্ছাসঙ্কপ্পা’’তিআদিনা (পটি॰ ম॰ ১.৬৩) সঙ্কপ্পাদিৰসেন, সেসমগ্গৰসেন চ ৰিত্থারতো ৰেদিতব্বং।</p>
<p class="bodytext"><span class="bld">চত্তারি চ সামঞ্ঞফলানি, ইমে ধম্মা অপ্পমাণারম্মণা</span>তি অপ্পমাণারম্মণতায মগ্গেহি নিব্বিসেসতায। তথা নেৰসঞ্ঞানাসঞ্ঞাযতনসঙ্খাতো মহগ্গতো ধম্মো নিরোধতো ৰুট্ঠানৰেলাযং অপ্পমাণস্স ধম্মস্স অনন্তরপচ্চযেন পচ্চযোতি অরিযফলস্স অনন্তরপচ্চযতায চ দীপনাতি <span class="bld">এৰমাদীনিপি এত্থ</span> অরিযফলস্স সভাৰধম্মভাৰেন অত্থিতায <span class="bld">সাধকানি,</span> ন যথাদস্সিতপটিসম্ভিদামগ্গপাল়িযেৰাতি অধিপ্পাযো।</p>
<p class="bodytext"><a name="para858"></a><span class="paranum">৮৫৮</span>. <span class="bld">ফলসমাপত্তিয</span>ন্তি ফলপৰত্তিসঙ্খাতায সমাপত্তিযং। <span class="bld">অস্সা</span>তি অরিযফলস্স। সরূপকত্তুকারণাকারট্ঠিতিৰুট্ঠানানন্তরৰসেন <span class="bld">ইদং পঞ্হাকম্মং</span>।</p>
<p class="bodytext"><a name="para859"></a><span class="paranum">৮৫৯</span>. <span class="bld">অরিযফলস্স নিরোধে অপ্পনা</span>তি অরিযস্স ফলঝানস্স নিব্বানে আরম্মণভূতে অপ্পনাকারেন পৰত্তি।</p>
<p class="bodytext"><a name="para860"></a><span class="paranum">৮৬০</span>. <span class="bld">সব্বেপি পুথুজ্জনা</span>তি ঝানসমাপত্তিলাভিনোপি পুথুজ্জনা ন সমাপজ্জন্তি, পগেৰ ইতরে। <span class="bld">অরিযা সব্বেপি</span> ফলসমাপত্তিং <span class="bld">সমাপজ্জন্তী</span>তি কামং সামঞ্ঞজোতনা, সা পন ৰিসেসনিৰিট্ঠাযেৰ হোতি। <span class="bld">অধিগতত্তা</span>তি পন হেতুকিত্তনং। উপরিমানম্পি হেট্ঠিমায লোকিযসমাপত্তিযা ৰিয সমাপজ্জনং সাধেন্তং ৰিয ঠিতন্তি তং নিৰত্তেন্তো <span class="bld">‘‘উপরিমা পনা’’</span>তিআদিমাহ। তত্থ <span class="bld">উপরিমা</span>তি সকদাগামিআদযো। <span class="bld">হেট্ঠিম</span>ন্তি সোতাপত্তিফলাদিং। <span class="bld">ন সমাপজ্জন্তি</span> সতিপি অধিগতত্তে। কস্মাতি চে? কারণমাহ <span class="bld">‘‘পুগ্গলন্তরভাৰূপগমনেন পটিপ্পস্সদ্ধত্তা’’</span>তি। এতেন উপরিমো অরিযো হেট্ঠিমং ফলসমাপত্তিং সমাপজ্জতি অত্তনা অধিগতত্তা, যথা তং লোকিযসমাপত্তিন্তি, এৰং পৰত্তং হেতুং ব্যভিচারেতি। ন হি লোকিযজ্ঝানেসু পুগ্গলন্তরভাৰূপগমনং নাম অত্থি ৰিসেসাভাৰতো। ইধ পন অসমুগ্ঘাটিতকম্মকিলেসনিরোধনেন <a name="V2.0485"></a> পুথুজ্জনেহি ৰিয সোতাপন্নস্স, সোতাপন্নাদীহি সকদাগামিআদীনং পুগ্গলন্তরভাৰূপগমনং অত্থি। যতো হেট্ঠিমা হেট্ঠিমা ফলধম্মা উপরূপরি মগ্গধম্মেহি <a name="M2.0516"></a> নিৰত্তিতা পটিপক্খেহি ৰিয অভিভূতা অপ্পৰত্তিধম্মতংযেৰ আপন্না। তেনাহ ‘‘পটিপ্পস্সদ্ধত্তা’’তি।</p>
<p class="bodytext">অপিচ কুসলকিরিযপৰত্তি নাম অঞ্ঞাদিসী, ৰিপাকপৰত্তি চ অঞ্ঞাদিসী, অনন্তরফলত্তা চ লোকুত্তরকুসলানং হেট্ঠিমতো উপরিমো ভৰন্তরগতো ৰিয হোতি। তংতংফলৰসেনেৰ হি অরিযানং সোতাপন্নাদিনামলাভো। তে সচে অঞ্ঞফলসমঙ্গিনোপি হোন্তি, সোতাপন্নাদিনামম্পি তেসং অৰট্ঠিতং সিযা, তেন তেন ঝানেন গহিতপটিসন্ধিকো ৰিযাতি তস্স তস্স অরিযস্স তং তং ফলং ভৰঙ্গসদিসন্তি ন উপরিমস্স হেট্ঠিমফলসমঙ্গিতায লেসোপি সম্ভৰতি, কুতো তস্স সমাপজ্জনন্তি দট্ঠব্বং। <span class="bld">হেট্ঠিমা চ উপরিম</span>ন্তি হেট্ঠিমা চ সোতাপন্নাদযো অরিযা উপরিমং সকদাগামিফলাদিং ন সমাপজ্জন্তীতি সম্বন্ধো। তত্থ কারণমাহ <span class="bld">‘‘অনধিগতত্তা’’</span>তি। ন হি অনধিগতসমাপত্তিং সমাপজ্জিতুং সক্কা।</p>
<p class="bodytext"><span class="bld">‘‘অত্তনো অত্তনোযেৰ পন ফলং সমাপজ্জন্তী’’</span>তি ইমিনা সব্বেপি অরিযা অত্তনো অত্তনো ফলসমাপত্তিং সমাপজ্জন্তীতি অত্থে আপন্নে তত্থ কেসঞ্চি মতিভেদং দস্সেতুং <span class="bld">‘‘কেচি পনা’’</span>তিআদি ৰুত্তং। <span class="bld">এতে হি সমাধিস্মিং পরিপূরকারিনো</span>তি যস্মা হি তে ‘‘উপরিমা দ্বে’’তি ৰুত্তা অনাগামিনো, অরহন্তো চ সমাধিস্মিং পরিপূরকারিনো, ইতরে পন সীলেসু পরিপূরকারিনো, তস্মা দ্বে এৰ ফলসমাপত্তিং সমাপজ্জন্তীতি। ন হি সমাধিপারিপূরিযা ৰিনা সমাপত্তিৰল়ঞ্জনং সম্ভৰতীতি অধিপ্পাযো। <span class="bld">ত</span>ন্তি ‘‘সমাধিস্মিং পরিপূরকারিনো’’তি তেহি ৰুত্তকারণং। <span class="bld">অকারণমেৰা</span>তি অযুত্তিযেৰ। কস্মাতি চে? আহ <span class="bld">‘‘পুথুজ্জনস্সাপী’’</span>তিআদি। তস্সত্থো – সব্বসো অসমুচ্ছিন্নকিলেসস্স পুথুজ্জনস্সাপি অত্তনা পটিলদ্ধলোকিযসমাপত্তিসমাপজ্জনং লব্ভতি, কিমঙ্গং পন সমুচ্ছিন্নেকচ্চকিলেসানং হেট্ঠিমানং অরিযানং, তস্মা তেসং সমাধিস্মিং অপরিপূরকারিতা অত্তনো ফলসমাপত্তিং অসমাপজ্জনস্স অকারণন্তি। যুত্তিচিন্তা নাম পাল়িঅনারুল়্হে অত্থে যুত্তা, অযং পনত্থো পাল়িআরুল়্হোতি কারণাপদেসে অনাদরকরণমুখেন পাল়িং দস্সেন্তো <span class="bld">‘‘কিঞ্চেত্থা’’</span>তিআদিমাহ। <span class="bld">সোতাপত্তিমগ্গপটিলাভত্থাযা</span>তি সোতাপত্তিমগ্গস্স সমধিগমায। <span class="bld">সোতাপত্তিফলসমাপত্তত্থাযা</span>তি সোতাপত্তিফলসমাপত্তিযা সমাপজ্জনত্থং। এস নযো সেসেসুপি।</p>
<p class="bodytext">এত্থ <a name="M2.0517"></a> <a name="V2.0486"></a> চ ‘‘সুঞ্ঞতৰিহারসমাপত্তত্থায অনিমিত্তৰিহারসমাপত্তত্থাযা’’তিআদিনা সরূপতো উদ্ধটত্তা ততো পুব্বে আগতা মগ্গফলৰারা অপ্পণিহিতৰসেন ৰুত্তা। তত্থ অনত্তানুপস্সনামুখেন, অনিচ্চানুপস্সনামুখেন চ পৰত্তানং ফলসমাপত্তীনং পুরেচরা গোত্রভুধম্মা নৰদসভাৰেন ৰুত্তাতি ৰেদিতব্বা। ‘‘সোতাপত্তিফলসমাপত্তত্থাযা’’তিআদিনা পন চতূসুপি ফলেসু একসদিসং দেসনায আগতত্তা সোতাপন্নসকদাগামিনোপি অত্তনো ফলং সমাপজ্জন্তীতি ৰিঞ্ঞাযতি। মগ্গানন্তরফলৰসেন তং ৰুত্তন্তি চ ন সক্কা ৰত্তুং ৰিপস্সনাৰসেন দসন্নং গোত্রভুধম্মানং দস্সনৰসেন দেসনায আরদ্ধত্তা, মগ্গৰারেনেৰ চ তদত্থসিদ্ধিতো। ন চ মগ্গানন্তরং ফলং ‘‘ফলসমাপত্তী’’তি ৰুচ্চতি ৰিসুং পরিকম্মাভাৰতো। তস্মা ফলসমাপত্তিৰচনেনেৰ সোতাপন্নাদীনম্পি ফলসমাপত্তিসমাপজ্জনং সিদ্ধং। তেনাহ <span class="bld">‘‘তস্মা’’</span>তিআদি।</p>
<p class="bodytext"><a name="para861"></a><span class="paranum">৮৬১</span>. পযোজনম্পি তদত্থায পটিপত্তিযা কারণং হোতি তন্নিমিত্তং পটিপজ্জনতোতি <span class="bld">‘‘কস্মা সমাপজ্জন্তী’’</span>তি কারণং পুচ্ছিত্বা <span class="bld">‘‘দিট্ঠধম্মসুখৰিহারত্থ’’</span>ন্তি পযোজনং ৰিস্সজ্জিতং। <span class="bld">কস্মা</span>তি ৰা সম্পদানে নিস্সক্কৰচনং, কিস্সাতি ৰুত্তং হোতি। <span class="bld">দিট্ঠধম্মসুখৰিহারত্থ</span>ন্তি দিট্ঠেৰ ধম্মে কিলেসদরথপরিল়াহৰূপসমেন সন্তেন সুখৰিহারেন ৰিহরণত্থং। সতিপি ৰিপাকভাৰে পরিকম্মেন ৰিনা অনুপ্পজ্জনতো ফলসমাপত্তিধম্মানং তস্স তস্স অরিযস্স রুচিৰসেনেৰ পৰত্তি, যতো নেসং সাধিপতিতাতি আহ <span class="bld">‘‘অদ্ধান…পে॰… সমাপজ্জন্তী’’</span>তি।</p>
<p class="bodytext"><a name="para862"></a><span class="paranum">৮৬২</span>. <span class="bld">দ্বীহি আকারেহী</span>তি দ্বীহি কারণেহি। যথা হি লোকিযজ্ঝানানং সমধিগমো সম্পযোগসমঙ্গিভাৰেন সিজ্ঝমানো পহানঙ্গসমতিক্কমমুখেন ৰুচ্চতি তথা সমধিগন্তব্বত্তা, এৰং ফলসমাপত্তিপি নিব্বানমনসিকারেন সিজ্ঝমানা তদঞ্ঞারম্মণামনসিকারমুখেন ৰুচ্চতি সব্বসঙ্খারতো ৰিনিৰট্টিতমানসতাৰসেন সমিজ্ঝনতো। তেনাহ <span class="bld">‘‘নিব্বানতো’’</span>তিআদি। উদযব্বযঞাণাদিঞাণপরম্পরৰসেন হি সব্বফলচিত্তং সঙ্খারতো সব্বসো নিব্বিন্নৰিরত্তচিত্তস্স ততো ৰিনিস্সটনিব্বানারম্মণং পৰত্ততি। এৰং পৰত্তমানঞ্চ তং <span class="bld">নিব্বানতো অঞ্ঞস্স আরম্মণস্স অমনসিকারা, নিব্বানস্স চ মনসিকারা</span> পৰত্ততীতি ৰুচ্চতি।</p>
<p class="bodytext"><span class="bld">অনিমিত্তায</span> <a name="M2.0518"></a> <span class="bld">চেতোৰিমুত্তিযা</span>তি অনিমিত্তৰিমোক্খদ্বযায ফলসমাপত্তিযা, অনিচ্চানুপস্সনামুখেন <a name="V2.0487"></a> ৰা সমাপজ্জিতব্বায ফলসমাপত্তিযা। <span class="bld">সমাপত্তিযা</span>তি সমাপজ্জনত্থায। <span class="bld">সব্বনিমিত্তান</span>ন্তি রূপাদিসব্বসঙ্খারনিমিত্তানং। <span class="bld">অমনসিকারো</span>তি আদীনৰতো দিস্বা ৰিস্সট্ঠতায অনাৰজ্জনং অসমন্নাহারো। <span class="bld">অনিমিত্তায চ ধাতুযা মনসিকারো</span>তি সব্বসঙ্খারনিমিত্তাভাৰতো অনিমিত্তায। কেহিচি পচ্চযেহি ন সঙ্খতত্তা চ অসঙ্খতাতি লদ্ধনামায অসঙ্খতায ধাতুযা ফলসমাপত্তিসহজাতেন মনসিকারেন মনসিকরণং, তস্সা ৰা ধাতুযা ফলসমাপত্তিচিত্তসঙ্খাতে মনসিকরণং।</p>
<p class="bodytext"><a name="para863"></a><span class="paranum">৮৬৩</span>. <span class="bld">উদযব্বযাদিৰসেনা</span>তি উদযব্বযভঙ্গভযতুপট্ঠানাদিৰসেন পৰত্তনকানং নৰন্নম্পি ঞাণানং ব্যাপারং ৰদতি। তেনাহ <span class="bld">‘‘পৰত্তানুপুব্বৰিপস্সনস্সা’’</span>তি। <span class="bld">সঙ্খারারম্মণগোত্রভুঞাণানন্তর</span>ন্তি সঙ্খারারম্মণস্স ‘‘ৰোদান’’ন্তি লদ্ধনামস্স গোত্রভুঞাণস্স অনন্তরং। কস্মা পনেত্থ গোত্রভুঞাণং মগ্গঞাণপুরেচারিকং ৰিয নিব্বানারম্মণং ন হোতীতি? ফলধম্মানং অনিয্যানিকভাৰতো। অরিযমগ্গধম্মা এৰ হি নিয্যানিকা। ৰুত্তঞ্হেতং ‘‘কতমে ধম্মা নিয্যানিকা? চত্তারো মগ্গা অপরিযাপন্না’’তি (ধ॰ স॰ ১২৯৫, ১৬০৯)। তস্মা একন্তেন নিয্যানিকসভাৰস্স উভতোৰুট্ঠানভাৰেন পৰত্তমানস্স মগ্গঞাণস্স অনন্তরপচ্চযভূতেন ঞাণেন নিমিত্ততো ৰুট্ঠিতেনেৰ ভৰিতব্বন্তি তস্স নিব্বানারম্মণতা যুত্তা, ন পন অরিযমগ্গস্স ভাৰিতত্তা তস্স ৰিপাকভাৰেন পৰত্তমানানং কিলেসানং অসমুচ্ছিন্দনতো অনিয্যানিকত্তা অৰুট্ঠানসভাৰানং ফলঞাণানং পুরেচারিকঞাণস্স কদাচিপি নিব্বানারম্মণতা উভযত্থ অনুলোমঞাণানং অতুল্যাকারতো। অরিযমগ্গৰীথিযঞ্হি অনুলোমঞাণানি অনিব্বিদ্ধপুব্বানং থূলথূললোভক্খন্ধাদীনং সাতিসযং পদালনেন লোকিযঞাণেসু উক্কংসপারমিপ্পত্তানি মগ্গঞাণানুগুণানি উপ্পজ্জন্তি। ফলসমাপত্তিৰীথিযং পন তানি তেন তেন মগ্গেন তেসং তেসং কিলেসানং সমুচ্ছিন্নত্তা তত্থ কিলেসৰিক্খম্ভনে নিরুস্সুক্কানি কেৰলং অরিযানং ফলসমাপত্তিসুখসমঙ্গিভাৰস্স পরিকম্মমত্তানি হুত্বা উপ্পজ্জন্তীতি ন তেসং কুতোচি ৰুট্ঠানসম্ভৰো, যতো নেসং পরিযোসানঞাণং সঙ্খারনিমিত্তৰুট্ঠানতো নিব্বানারম্মণং সিযা।</p>
<p class="bodytext">এৰঞ্চ <a name="M2.0519"></a> কত্বা ‘‘সেক্খস্স অত্তনো ফলসমাপত্তিৰল়ঞ্জনত্থায উদযব্বযাদিৰসেন সঙ্খারে সম্মসন্তস্স ৰিপস্সনাঞাণানুপুব্বিযা ফলমেৰ উপ্পজ্জতি, ন মগ্গো’’তি ইদঞ্চ অট্ঠকথাৰচনং সমত্থিতং হোতি। তেনাহ <span class="bld">‘‘সেক্খস্সাপি ফলমেৰ উপ্পজ্জতি, ন মগ্গো’’</span>তি। নিব্বানারম্মণে অপ্পনজ্ঝানৰসেন যথাপরিচ্ছিন্নকালং নিরন্তরং ফলচিত্তস্সেৰ পৰত্তনং সমাপজ্জনং <a name="V2.0488"></a> ফলসমাপত্তীতি আহ <span class="bld">‘‘ফলসমাপত্তিৰসেন নিরোধে চিত্তং অপ্পেতী’’</span>তি। যদি অনুপুব্বৰিপস্সনানং ৰসেন ফলসমাপত্তিসমাপজ্জনং, তেন নীহারেন সেক্খস্স উপরিমগ্গেনাপি ভৰিতব্বন্তি অনুযোগং সন্ধাযাহ <span class="bld">‘‘ফলসমাপত্তিনিন্নতাযা’’</span>তিআদি। তেন অঞ্ঞোযেৰ ৰিপস্সনাচারো অরিযমগ্গাৰহো, অঞ্ঞো ফলসমাপত্তিআৰহোতি দস্সেতি, স্বাযং ৰিপস্সনায ৰিভাগো ৰুত্তো এৰ। <span class="bld">যে পনা</span>তি অভযগিরিৰাসিনো সন্ধাযাহ। তে হি মগ্গফলৰিপস্সনায আলোল়েত্বা ৰদন্তি। তেনেৰ হি <span class="bld">‘‘এৰং সতী’’</span>তিআদি ৰুত্তং। <span class="bld">অরহা পচ্চেকবুদ্ধো ভৰিস্সতি</span> যদি ইতরত্থাপি ৰিপস্সনা তদত্থায সংৰত্তেয্যাতি অধিপ্পাযো। <span class="bld">পাল়িৰসেনেৰ চ পটিক্খিত্ত</span>ন্তি ‘‘দস গোত্রভুধম্মা ৰিপস্সনাৰসেন উপ্পজ্জন্তী’’তি মগ্গত্থা ফলত্থা ৰিপস্সনা ৰিসুং কত্বা পৰত্তপাল়িৰসেনেৰ তেসং ৰচনং পটিক্খিত্তন্তিপি ন গহেতব্বং, অঞ্ঞথা ‘‘দস গোত্রভুধম্মা’’তি ৰচনং ৰিরুজ্ঝেয্যাতি। <span class="bld">ইদমেৰ পন গহেতব্ব</span>ন্তি ৰুত্তস্সেৰত্থস্স নিগমনং। <span class="bld">ফলঞ্চস্সা</span>তিআদি মহগ্গতৰিপাকানং ৰিয লোকুত্তরৰিপাকানঞ্চ কুসলসরিক্খতাদস্সনং। ঝানতো সরিক্খতাদস্সনেনেৰ চেত্থ বোজ্ঝঙ্গমগ্গঙ্গৰসেনাপি সরিক্খতা দস্সিতাযেৰাতি ৰেদিতব্বং।</p>
<p class="bodytext"><a name="para864"></a><span class="paranum">৮৬৪</span>. <span class="bld">ঠিতিযা</span>তি পবন্ধট্ঠিতিযা। যথাপরিচ্ছিন্নকালঞ্হি সমাপত্তিযা পবন্ধৰসেনাৰট্ঠানং ইধ <span class="bld">ঠিতী</span>তি। ‘‘চন্দে ৰা সূরিযে ৰা এত্তকং ঠানং গতে ৰুট্ঠহিস্সামী’’তি কালাৰধিগ্গহণৰসেন সমাপজ্জনং চিত্তস্স অভিসঙ্খরণং <span class="bld">অভিসঙ্খারো</span>।</p>
<p class="bodytext"><a name="para865"></a><span class="paranum">৮৬৫</span>. <span class="bld">সব্বানেৰেতানী</span>তি রূপনিমিত্তাদিসব্বানেৰ এতানি একতো কামং ন মনসি করোতি অসম্ভৰতো। <span class="bld">সব্বসঙ্গাহিকৰসেনা</span>তি অনৰসেসপরিযাদানৰসেন। সমুদাযসদ্দা হি অৰযৰেসুপি পৰত্তন্তি <a name="M2.0520"></a>, অৰযৰব্যতিরেকেন চ সমুদাযো ন লব্ভতীতি অৰযৰগতম্পি কিচ্চং সমুদাযৰসেন ৰুত্তং। <span class="bld">তস্মা</span>তি সব্বেসং সঙ্খারনিমিত্তানং একতো মনসিকারাভাৰতো। যস্মা ভৰঙ্গচিত্তে উপ্পন্নে ফলসমাপত্তিতো ৰুট্ঠিতো নাম হোতি, তস্মা ৰুত্তং <span class="bld">‘‘যং ভৰঙ্গস্সা’’</span>তিআদি। <span class="bld">ভৰঙ্গস্স আরম্মণং</span> নাম কম্মাদি। <span class="bld">মনসি করোতো</span>তি ভৰঙ্গসহগতেন মনসিকারেন মনসি করোতো, তং ৰা আরম্মণং ভৰঙ্গমনসি করোতো।</p>
<p class="bodytext"><a name="para866"></a><span class="paranum">৮৬৬</span>. <span class="bld">ফলস্স ফলমেৰ ৰা অনন্তরং হোতি</span> পুরিমস্স পুরিমস্স পচ্ছিমং পচ্ছিমং। <span class="bld">ভৰঙ্গং</span> <a name="V2.0489"></a> <span class="bld">ৰা</span> সব্বপচ্ছিমস্স। <span class="bld">ফলানন্তরং</span> মগ্গৰীথিযং, ফলসমাপত্তিযঞ্চ। <span class="bld">‘‘যেন ফলেন নিরোধা ৰুট্ঠানং হোতী’’</span>তি ইদং ফলুপ্পত্তিযা নিরোধা ৰুট্ঠানভাৰতো ৰুত্তং। <span class="bld">ত</span>ন্তি নিরোধাৰুট্ঠানভাৰেন ৰুত্তং অনাগামিফলং ৰা অগ্গফলং ৰা। <span class="bld">নেৰসঞ্ঞানাসঞ্ঞাযতনানন্তর</span>ন্তি নেৰসঞ্ঞানাসঞ্ঞাযতনস্স কুসলস্স, কিরিযস্স ৰা অনন্তরং সতিপি সত্তাহাতিক্কমে ৰিজাতিযেন অন্তরিকত্তা।</p>
<p class="bodytext"><span class="bld">পটিপ্পস্সদ্ধদরথ</span>ন্তি সব্বসো পস্সদ্ধকিলেসদরথং। <span class="bld">অমতারম্মণ</span>ন্তি নিব্বানারম্মণং। <span class="bld">সুভ</span>ন্তি অসোভনতায কিলেসস্সাপি অভাৰতো সোভনং। তণ্হাসঙ্খাতং লোকামিসং ৰন্তং ছড্ডিতং এতেনাতি <span class="bld">ৰন্তলোকামিসং</span>। ৰূপসন্তকিলেসতায, সুসন্ততায চ <span class="bld">সন্তং</span>। যেন ধম্মেন যোগতো সমণো নাম হোতি, তস্স অরিযমগ্গসঙ্খাতস্স সামঞ্ঞস্স ফলন্তি <span class="bld">সামঞ্ঞফলং</span>।</p>
<p class="bodytext"><span class="bld">ওজৰন্তেনা</span>তি সভাৰসম্পন্নেন। <span class="bld">সুচিনা</span>তি কিলেসাসুচিৰিরহতো পরিসুদ্ধেন। <span class="bld">সুখেনা</span>তি অনুত্তরসুখেন। <span class="bld">অভিসন্দিত</span>ন্তি সব্বসো লূখভাৰাপগমনেন সিনেহিতং। <span class="bld">সাতাতিসাতেনা</span>তি মহগ্গতসাততো, লোকুত্তরকুসলসাততো চ অতিৰিয সাতেন মধুরেন। মগ্গসুখতোপি হি ফলসুখং সন্ততরতায পণীততরং। <span class="bld">অমতেন</span> সম্মোদিতং। <span class="bld">‘‘মধুং ৰিযা’’</span>তি ইমিনা সাতাতিসাততংযেৰ ৰিভাৰেতি।</p>
<p class="bodytext">তস্স অরিযস্স ফলস্স রসভূতং সারভূতং তং সুখং পঞ্ঞং ভাৰেত্বা যস্মা পণ্ডিতো ৰিন্দতি পটিলভতীতি যোজনা।</p>
<p class="subhead">নিরোধসমাপত্তিকথাৰণ্ণনা</p>
<p class="bodytext"><a name="para867"></a><span class="paranum">৮৬৭</span>. <span class="bld">তত্রা</span>তি <a name="M2.0521"></a> তস্মিং ‘‘নিরোধসমাপত্তিযা সমাপজ্জনসমত্থতা’’তি সংখিত্তৰচনে। <span class="bld">ইদং</span> সরূপাদিৰসেন <span class="bld">পঞ্হাকম্মং। কত্থা</span>তি কস্মিং ভৰে।</p>
<p class="bodytext"><a name="para868"></a><span class="paranum">৮৬৮</span>. <span class="bld">অনুপুব্বনিরোধৰসেনা</span>তি ৰিপস্সনানুগতা অট্ঠ সমাপত্তিযো আরোহন্তেন তংতংপটিপক্খনিরোধমুখেন তিণ্ণং সঙ্খারানং অনুপুব্বতো নিরোধৰসেন। যথাপরিচ্ছিন্নকালং যা চিত্তচেতসিকানং অপ্পৰত্তি, অযং নিরোধসমাপত্তীতি অত্থো। <span class="bld">কে সমাপজ্জন্তি, কে ন সমাপজ্জন্তী</span>তি <a name="V2.0490"></a> কামং সমাপজ্জনসমত্থা পধানতায পঠমং পুচ্ছিতা, তব্বিস্সজ্জনং পন গরুভাৰতো পচ্ছা ৰিস্সজ্জেতুং অসমাপজ্জনকে তাৰ দস্সেন্তো <span class="bld">‘‘সব্বেপি…পে॰… ন সমাপজ্জন্তী’’</span>তি আহ যথা ‘‘ৰামং মুঞ্চ, দক্খিণং গণ্হা’’তি। তত্থ <span class="bld">‘‘সব্বেপী’’</span>তি ইদং পুথুজ্জনাদীনং তিণ্ণং ৰিসেসনং। তে হি অট্ঠন্নং সমাপত্তীনং লাভিনোপি অলাভিনো ৰিয সমাধিস্মিং অপরিপূরকারিতায নিরোধং সমাপজ্জিতুং ন সক্কোন্তি। কামচ্ছন্দাদিসমুচ্ছিন্দনেন হি সমাধিস্মিং পরিপূরকারিতা, ন ঝানাধিগমমত্তেন। <span class="bld">অনাগামিনো, অরহন্তো</span>তি এত্থ সুক্খৰিপস্সকা চ অনাগামিনো, সুক্খৰিপস্সকা চ অরহন্তোতি সুক্খৰিপস্সকসদ্দো পচ্চেকং যোজেতব্বো। উভযেপি চেতে সতিপি ৰিপস্সনাবলে সমাধিবলস্স অভাৰতো নিরোধং ন সমাপজ্জন্তি। অনুপুব্বৰিহারসম্ভৰতঞ্ঞেৰেত্থ সমাধিবলং ইচ্ছিতব্বং। পুরিমকা পন তযো সতিপি সমাধিবলে ৰিপস্সনাবলস্স অভাৰতো, অপরিপুণ্ণত্তা চ সমাপজ্জিতুং ন সক্কোন্তি। অপরিপুণ্ণতা চস্স সঙ্খারানং ন সম্মা পরিমদ্দিতত্তা। <span class="bld">অট্ঠ সমাপত্তি…পে॰… সমাপজ্জন্তী’’</span>তি ৰত্বা তত্থ কারণং পাল়িৰসেনেৰ দস্সেতুং <span class="bld">‘‘দ্বীহি বলেহী’’</span>তিআদি ৰুত্তং। <span class="bld">তযো চ সঙ্খারান</span>ন্তি এত্থ <span class="bld">তযো</span>তি সামিঅত্থে পচ্চত্তৰচনং, তিণ্ণন্তি অত্থো। <span class="bld">ঞাণচরিযাহী</span>তি ঞাণপ্পৰত্তীহি। <span class="bld">নিরোধসমাপত্তিযা</span>তি নিরোধসমাপজ্জনায ঞাণং। <span class="bld">অযঞ্চ সম্পদা</span>তি অযং বলদ্বযসমন্নাগমাদিকা যথাৰুত্তনিরোধসমাপত্তিআৰহা সম্পত্তি। <span class="bld">অনাগামিখীণাসৰে</span>তি অনাগামিনো চেৰ খীণাসৰে চ।</p>
<p class="bodytext"><a name="para869"></a><span class="paranum">৮৬৯</span>. <span class="bld">সমথবল</span>ন্তি কামচ্ছন্দাদিকে পচ্চনীকধম্মে সমেতীতি সমথো, সো এৰ পটিপক্খেহি অকম্পিযট্ঠেন বলং। অনিচ্চাদিৰসেন ৰিৰিধেহি <a name="M2.0522"></a> আকারেহি পস্সতীতি ৰিপস্সনা, সা এৰ ৰুত্তনযেন বলন্তি <span class="bld">ৰিপস্সনাবলং। নেক্খম্মৰসেনা</span>তিআদীসু কামচ্ছন্দৰিক্খম্ভনস্স নেক্খম্মসঙ্কপ্পস্স, অলোভপধানস্স ৰা তথাপৰত্তকুসলচিত্তুপ্পাদস্স ৰসেন চিত্তস্স একগ্গতাসঙ্খাতো যো অৰিক্খেপো, তং <span class="bld">সমথবলং</span>। ব্যাপাদৰিক্খম্ভনস্স অব্যাপাদৰিতক্কস্স, অদোসপধানস্স ৰা তথাপৰত্তকুসলচিত্তুপ্পাদস্স ৰসেনেৰ। থিনমিদ্ধৰিক্খম্ভিকায ৰিভূতং কত্বা মনসিকরণেন উপট্ঠিতআলোকসঞ্ঞায ৰসেন। উদ্ধচ্চৰিক্খম্ভনস্স অৰিক্খেপস্স সমাধানস্স ৰসেন। সকলমিচ্ছাৰিতক্কৰিক্খম্ভনস্স সিখাপত্তআনাপানস্সতিসিদ্ধপটিনিস্সগ্গানুপস্সিঅস্সাসপস্সাসানং ৰসেন চিত্তস্স একগ্গতাসঙ্খাতো যো অৰিক্খেপো, তং <span class="bld">সমথবল</span>ন্তি অত্থযোজনা।</p>
<p class="bodytext">এৰং <a name="V2.0491"></a> উপচারস্স ঝানস্স ৰসেন সমথবলং দস্সেত্বা ইদানি তং অট্ঠন্নং সমাপত্তীনং ৰসেন পটিপক্খেহি অনভিভৰনীযতায চ বলপ্পত্তিৰসেন দস্সেতুং <span class="bld">‘‘পঠমজ্ঝানেনা’’</span>তিআদি ৰুত্তং। তত্থ <span class="bld">নীৰরণে</span>তি নীৰরণনিমিত্তং নীৰরণপচ্চযা। <span class="bld">ন কম্পতি</span> ঝানসমঙ্গিপুগ্গলো, ঝানসম্পযুত্তসমাধি ৰা। সো হি ৰিসেসতো ইধ ‘‘সমথবল’’ন্তি অধিপ্পেতো। তথা হি <span class="bld">কেনট্ঠেন সমথবল</span>ন্তি বলট্ঠো পুচ্ছিতো। <span class="bld">উদ্ধচ্চে</span>তি উদ্ধচ্চনিমিত্তং। <span class="bld">উদ্ধচ্চসহগতকিলেসে</span>তি উদ্ধচ্চেন সম্পযুত্তমোহঅহিরিকাদিকিলেসহেতু। <span class="bld">খন্ধে</span>তি উদ্ধচ্চসম্পযুত্তচতুক্খন্ধনিমিত্তং। <span class="bld">ন কম্পতী</span>তিআদীনি অঞ্ঞমঞ্ঞৰেৰচনানি। <span class="bld">কম্পনং</span> ৰা ঠানাপগমো। <span class="bld">চলনং</span> পরিব্ভমনং। <span class="bld">ৰেধনং</span> সন্ধাৰনং। <span class="bld">উদ্ধচ্চে</span> ন কম্পতি, উদ্ধচ্চসহগতকিলেসে ন চলতি, উদ্ধচ্চসহগতক্খন্ধে ন ৰেধতীতি ৰা যোজেতব্বং। উদ্ধচ্চগ্গহণঞ্চেত্থ সমথস্স উজুপটিপক্খতায তদভিভৰেন বলপ্পত্তিদস্সনত্থং। তেনেতং অট্ঠন্নম্পি সমাপত্তীনং সাধারণতো কিচ্চাতিসযদস্সনং দট্ঠব্বং। <span class="bld">ইদং সমথবল</span>ন্তি যাযং নেক্খম্মাদিৰসেন লদ্ধায চিত্তেকগ্গতায নীৰরণাদীহি অকম্পনীযতা, তানি চ অভিভৰিত্বা অৰট্ঠানং, ইদং সমথবলং।</p>
<p class="bodytext">ইদানি ৰিপস্সনাবলং নিদ্দিসন্তো যস্মা ৰিপস্সনা সঙ্খেপতো সত্তহি অনুপস্সনাহি সঙ্গহিতা, তস্মা ততো ততো সমাপত্তিতো ৰুট্ঠায তাসং ৰসেন অনুপস্সনা কাতব্বা, তত্তকেনেৰ চেত্থ অনুপস্সনাকিচ্চং পরিপুণ্ণং হোতীতি <span class="bld">‘‘অনিচ্চানুপস্সনা ৰিপস্সনাবলং…পে॰… পটিনিস্সগ্গানুপস্সনা ৰিপস্সনাবল’’</span>ন্তি সরূপতো দস্সেত্বা পুন তা হেট্ঠা <a name="M2.0523"></a> ৰুত্তনযেন ৰিসযৰিভাগেন দস্সেতুং <span class="bld">‘‘রূপে অনিচ্চানুপস্সনা’’</span>তিআদি ৰুত্তং। ইধাপি পটিপক্খেহি অনভিভৰনীযতাৰ বলট্ঠোতি দস্সেতুং <span class="bld">‘‘কেনট্ঠেন ৰিপস্সনাবল’’</span>ন্তিআদি আরদ্ধং। তত্থ <span class="bld">অৰিজ্জাযা</span>তি দ্বাদসসু অকুসলচিত্তুপ্পাদেসু অৰিজ্জানিমিত্তং। <span class="bld">অৰিজ্জাসহগতকিলেসে</span>তি অৰিজ্জায সম্পযুত্তলোভদোসাদিকিলেসৰত্থুনিমিত্তং। সেসং হেট্ঠা ৰুত্তনযত্তা সুৰিঞ্ঞেয্যমেৰ। অৰিজ্জগ্গহণঞ্চেত্থ ৰিপস্সনায উজুপটিপক্খতায তদভিভৰেন বলপ্পত্তিদস্সনত্থং। তেনেতং সত্তন্নম্পি অনুপস্সনানং সাধারণতো কিচ্চাতিসযদস্সনং দট্ঠব্বং। <span class="bld">ইদং ৰিপস্সনাবল</span>ন্তি যাযং অনিচ্চানুপস্সনাদিৰসেন লদ্ধস্স ৰিপস্সনাঞাণস্স নিচ্চসঞ্ঞাদিনিমিত্তং অকম্পনীযতা, তা চ অভিভৰিত্বা অৰট্ঠানং, ইদং ৰিপস্সনাবলং।</p>
<p class="bodytext"><span class="bld">ৰিতক্কৰিচারা ৰচীসঙ্খারা</span> ৰাচং সঙ্খরোন্তি পৰত্তেন্তীতি কত্বা। তেনাহ ‘‘পুব্বে খো, আৰুসো ৰিসাখ, ৰিতক্কেত্বা ৰিচারেত্বা পচ্ছা ৰাচং ভিন্দতি, তস্মা ৰিতক্কৰিচারা ৰচীসঙ্খারো’’তি <a name="V2.0492"></a> (ম॰ নি॰ ১.৪৬৩; সং॰ নি॰ ৪.৩৪৮)। তে পন দুতিযজ্ঝানে ৰূপসন্তা হোন্তীতি আহ <span class="bld">‘‘দুতিযজ্ঝানং…পে॰… পটিপ্পস্সদ্ধা হোন্তী’’</span>তি। কাযেন সঙ্খরীযন্তীতি <span class="bld">কাযসঙ্খারা,</span> অস্সাসপস্সাসা। তথা হি ৰুত্তং ‘‘অস্সাসপস্সাসা খো, আৰুসো ৰিসাখ, কাযিকা এতে ধম্মা কাযপ্পটিবদ্ধা, তস্মা অস্সাসপস্সাসা কাযসঙ্খারো’’তি (ম॰ নি॰ ১.৪৬৩; সং॰ নি॰ ৪.৩৪৮)। তে পন যস্মা চতুত্থজ্ঝানে ৰূপসন্তা হোন্তি, তস্মা আহ <span class="bld">‘‘চতুত্থজ্ঝানং…পে॰… পটিপ্পস্সদ্ধা হোন্তী’’</span>তি। চিত্তেন সঙ্খরীযন্তীতি <span class="bld">চিত্তসঙ্খারা,</span> সঞ্ঞা ৰেদনা। তথা হি ৰুত্তং ‘‘সঞ্ঞা চ ৰেদনা চ চেতসিকা এতে ধম্মা চিত্তপ্পটিবদ্ধা, তস্মা সঞ্ঞা চ ৰেদনা চ চিত্তসঙ্খারো’’তি (সং॰ নি॰ ১.৪৬৩; সং॰ নি॰ ৪.৩৪৮)। তে পন যস্মা নিরোধং সমাপন্নস্স ৰূপসমন্তি, তস্মা ৰুত্তং <span class="bld">‘‘সঞ্ঞাৰেদযিত…পে॰… পটিপ্পস্সদ্ধা হোন্তী’’</span>তি।</p>
<p class="bodytext">ঞাণচরিযাসু ৰিৰট্টানুপস্সনাগ্গহণেনেৰ তস্স আদিভূতা সেসানুপস্সনাপি গহিতাৰ হোন্তি তদৰিনাভাৰতো। <span class="bld">মগ্গো ঞাণচরিযা, ফলসমাপত্তি ঞাণচরিযা</span>তি মগ্গফলসমাপত্তীনং ঞাণচরিযাভাৰৰচনং মগ্গফলধম্মানং ঞাণপধানত্তা, ঞাণেন ৰা ইন্দ্রিযাধিপতিহেতুমগ্গপচ্চযাদিৰসেন সাতিসযপচ্চযভূতেন সেসা মগ্গফলধম্মা চরিতা পৰত্তিতাতি কত্বা তথা ৰুত্তং। সমাধিচরিযাসুপি এসেৰ নযো <a name="M2.0524"></a>। <span class="bld">ইমাহি সোল়সহী</span>তি অট্ঠন্নং অনুপস্সনানং, অট্ঠন্নঞ্চ মগ্গফলঞাণানং ৰসেন ইমাহি সোল়সহি ঞাণপৰত্তীহি।</p>
<p class="bodytext"><span class="bld">নৰহি সমাধিচরিযাহী</span>তি অট্ঠ সমাপত্তিযো অট্ঠ সমাধিচরিযা, তাসং উপচারসমাধি উপচারসমাধিভাৰনাসামঞ্ঞেন একা সমাধিচরিযাতি এৰং নৰহি সমাধিচরিযাহি। তেনাহ <span class="bld">‘‘পঠমজ্ঝানং সমাধিচরিযা’’</span>তিআদি। <span class="bld">পঠমজ্ঝানপটিলাভত্থায ৰিতক্কো চা</span>তিআদি নানাৰজ্জনুপচারৰসেন ৰুত্তন্তি দট্ঠব্বং, উপরিসমাপত্তীনম্পি উপচারস্স তথেৰ ৰুত্তত্তা। ন হি একাৰজ্জনে চতুত্থজ্ঝানাদিউপচারে পীতিআদযো সম্ভৰন্তি। এত্থ চ ‘‘পঠমজ্ঝানপটিলাভত্থাযা’’তিআদিৰচনেন উপচারসমাধিস্সাপি পারিপূরী ইচ্ছিতব্বাতি দস্সেতি। কিং পনেত্থ সমথবলসমাধিচরিযানং নানত্তং, কিং ৰা ৰিপস্সনাবললোকিযঞাণচরিযানং? যথা সমথবলেপি ‘‘নেক্খম্মৰসেনা’’তিআদিনা উপচারসমাধিনা সদ্ধিং অট্ঠসু সমাপত্তীসু অপ্পনাসমাধিযেৰ ৰুত্তো, তথা সমাধিচরিযাসু, ৰিপস্সনাবললোকিযঞাণচরিযাসু চ ৰিপস্সনাৰ ৰুত্তাতি? কিঞ্চাপি ৰুত্তা, ৰিৰট্টানুপস্সনা পন পুরেচরঞাণাদিৰিপস্সনাবলে অৰুত্তা <a name="V2.0493"></a> এৰ ঞাণচরিযাসু ৰুত্তা। অপিচ পটিপক্খেহি অকম্পিযট্ঠো <span class="bld">বলট্ঠো,</span> পঞ্চন্নং ৰসীভাৰানং ৰসেন সুচিণ্ণতা <span class="bld">চরিযট্ঠো,</span> এতেনেৰ সমথবলসমাধিচরিযানম্পি নানত্তং সংৰণ্ণিতন্তি দট্ঠব্বং।</p>
<p class="bodytext"><span class="bld">ৰসীভাৰতা পঞ্ঞা</span>তি এত্থ ৰসো এতস্স অত্থীতি ৰসী, তস্স ভাৰো ৰসীভাৰো, সা এৰ ৰসীভাৰতা। <span class="bld">‘‘ৰসিযো’’</span>তি পন পাল়িযং ইত্থিলিঙ্গৰসেন ৰুত্তত্তা তাযো দস্সেতুং <span class="bld">‘‘ৰসীতি পঞ্চ ৰসিযো’’</span>তিআদি ৰুত্তং। তত্থ ঝানং আৰজ্জন্তস্স নিরন্তরং ঝানঙ্গেসু চিত্তপ্পৰত্তনসমত্থতা <span class="bld">আৰজ্জনৰসী</span>। সমাপজ্জিতুকামস্স সীঘং ঝানং সমাপজ্জনসমত্থতা <span class="bld">সমাপজ্জনৰসী</span>। অচ্ছরামত্তং ৰা কতিপযচ্ছরামত্তং ৰা খণং ঝানং ঠপেতুং সমত্থতা <span class="bld">অধিট্ঠানৰসী</span>। তথেৰ লহুং ৰুট্ঠাতুং সমত্থতা <span class="bld">ৰুট্ঠানৰসী। পচ্চৰেক্খণৰসী</span> পন আৰজ্জনৰসিযা এৰ সিজ্ঝতি। পচ্চৰেক্খণজৰনানেৰ হি তত্থ আৰজ্জনানন্তরানীতি। অযমেত্থ সঙ্খেপো, ৰিত্থারো পন হেট্ঠা আগতো এৰ। অযঞ্চ ৰসীভাৰো সমাধিচরিযানং ৰসেন ৰুত্তো। ঞাণচরিযাসু পন লোকুত্তরানং ঞাণচরিযানং ৰসীভাৰাপাদনকিচ্চং নাম নত্থি। পটিপক্খস্স সুৰিহতত্তা সভাৰসিদ্ধো তত্থ <a name="M2.0525"></a> ৰসীভাৰো, লোকিযানং পন পগুণবলৰভাৰাপাদনেন ৰসীভাৰো লব্ভতেৰ।</p>
<p class="bodytext"><a name="para870"></a><span class="paranum">৮৭০</span>. <span class="bld">উক্কট্ঠনিদ্দেসো</span>তি অনৰসেসনিদ্দেসো। <span class="bld">চুদ্দসহি ঞাণচরিযাহি হোতি</span> অগ্গমগ্গফলানং অনধিগতত্তাতি। <span class="bld">যদি এৰ</span>ন্তি যদি উক্কট্ঠনিদ্দেসৰসেন ‘‘সোল়সহি ঞাণচরিযাহী’’তি ৰুত্তং, ততো অৰকংসৰসেনপি ইচ্ছিতব্বং, <span class="bld">এৰং</span> সন্তে <span class="bld">কিং ন হোতি</span> নিরোধসমাপজ্জনন্তি অধিপ্পাযো। পঞ্চ কামগুণা ৰত্থুভূতা এতস্স সন্তীতি <span class="bld">পঞ্চকামগুণিকো,</span> কামরাগো। <span class="bld">অপ্পহীনত্তা</span> অসমুচ্ছিন্নত্তা। ন হি কামরাগস্স ৰিক্খম্ভনপ্পহানমত্তং নিরোধস্স অধিট্ঠানং ভৰিতুং সক্কোতি। <span class="bld">তস্মা</span>তি সমাধিপারিপন্থিকস্স কামরাগস্স সুপহীনত্তা। এতেন কামং মগ্গফলঞাণচরিযা লোকিযঞাণসমাধিচরিযা ৰিয নিরোধসমাপজ্জনে সরূপেন ন ৰিনিযুজ্জন্তি তদা অপ্পৰত্তনতো, তস্স তস্স পন পটিপক্খস্স সমুচ্ছিন্দনেন বলচরিযানং ৰিসেসপচ্চযতায নিরোধসমাপত্তিযা অধিট্ঠানং হোতীতি দস্সেতি। <span class="bld">এসা</span>তি অনাগামী। ইদঞ্হি ‘‘নিরোধা ৰুট্ঠহন্তস্সা’’তিআদিৰচনং অনাগামিনোৰ নিরোধা ৰুট্ঠানং সন্ধায ৰুত্তং ‘‘নেৰসঞ্ঞানাসঞ্ঞাযতনকুসল’’ন্তি (পট্ঠা॰ ১.১.৪১৭) ৰচনতো, অঞ্ঞথা ‘‘নেৰসঞ্ঞানাসঞ্ঞাযতনকিরিযা’’তি (পট্ঠা॰ ১.১.৪১৭) ৰুচ্চেয্য।</p>
<p class="bodytext"><a name="para871"></a><span class="paranum">৮৭১</span>. <span class="bld">‘‘পঞ্চৰোকারভৰে’’</span>তি <a name="V2.0494"></a> কস্মা ৰুত্তং, ননু চতুৰোকারভৰেপি অরূপজ্ঝানৰসেন যথারহং অনুপুব্বসমাপত্তি লব্ভতীতি? কামং লব্ভতি, সা পন ‘‘অনুপুব্বসমাপত্তী’’তি ন ৰুচ্চতি একদেসভাৰতো। অট্ঠসমাপত্তিৰসেনেৰ চ ‘‘অনুপুব্বসমাপত্তী’’তি ৰুচ্চতীতি দস্সেন্তো আহ <span class="bld">‘‘পঠমজ্ঝানাদীনং উপ্পত্তি নত্থী’’</span>তি। <span class="bld">ৰত্থুস্স অভাৰা</span>তি হদযৰত্থুনো অভাৰাতি ৰদন্তি, করজকাযসঙ্খাতস্স পন ৰত্থুনো অভাৰাতি অত্থো। যদি হি আরুপ্পে নিরোধং সমাপজ্জেয্য, চিত্তচেতসিকানং, অঞ্ঞস্স চ কস্সচি অভাৰতো অপঞ্ঞত্তিকোৰ ভৰেয্য অনুপাদিসেসায নিব্বানধাতুযা পরিনিব্বুতসদিসো। কিঞ্চাযং উপাদায নিরোধং সমাপন্নোতি ৰুচ্চেয্য, কিং ৰা এতায ৰত্থুচিন্তায। অঙ্গৰেকল্লতোৰ নত্থি আরুপ্পে নিরোধসমাপত্তিসমাপজ্জনং।</p>
<p class="bodytext"><a name="para872"></a><span class="paranum">৮৭২</span>. <span class="bld">সঙ্খারানং</span> <a name="M2.0526"></a> <span class="bld">পৰত্তিভেদে</span>তি সঙ্খতধম্মানং খণে খণে উপ্পজ্জনে, ভিজ্জনে চ, তেসং ৰা কুসলাদিভেদভিন্নে যথারহং তীহি দুক্খতাহি উপদ্দুতে পৰত্তিৰিভাগে। চিত্তচেতসিকৰিগমেহি রূপধম্মেসু লব্ভমানাপি সঙ্খারদুক্খতা অব্বোহারিকতং আপজ্জতি। <span class="bld">উক্কণ্ঠিত্বা</span>তি নিব্বিন্দিত্বা। <span class="bld">নিব্বানং পত্বা</span>তি অনুপাদিসেসনিব্বানং পত্বা ৰিয। <span class="bld">সুখ</span>ন্তি নিদ্দুক্খং।</p>
<p class="bodytext"><a name="para873"></a><span class="paranum">৮৭৩</span>. <span class="bld">সমথৰিপস্সনাৰসেনা</span>তি যুগনদ্ধানং ৰিয অঞ্ঞমঞ্ঞূপকারিতায সহিতানং ৰসেন। <span class="bld">উস্সক্কিত্বা</span>তি উক্কংসং পত্বা যাৰ নেৰসঞ্ঞানাসঞ্ঞাযতনা, যাৰ চ অনুলোমঞাণা আরুহিত্বা। <span class="bld">নিরোধযতো</span>তি নেৰসঞ্ঞানাসঞ্ঞাযতনং সমাপজ্জিত্বা তং নিরোধেন্তস্স। অঞ্ঞস্স কস্সচিপি চিত্তস্স অনুপ্পজ্জনেন <span class="bld">এৰমস্সা</span> নিরোধসমাপত্তিযা <span class="bld">সমাপজ্জনং হোতি। ‘‘যো হী’’</span>তিআদিনা ‘‘সমথৰিপস্সনাৰসেনা’’তি ৰুত্তমেৰত্থং ব্যতিরেকমুখেন ৰিৰরতি। <span class="bld">নেৰসঞ্ঞানাসঞ্ঞাযতনসমাপত্তিং পত্বা তিট্ঠতি</span> তদুদ্ধং সুদ্ধসমথৰিপস্সনায অভাৰতো। <span class="bld">যো ৰিপস্সনাৰসেনেৰ উস্সক্কতি</span> সচে অরিযো ফলসমাপত্তত্থিকো, সো অত্তনো <span class="bld">ফলসমাপত্তিং পত্বা তিট্ঠতি</span>। অথ পুথুজ্জনো, সেখো ৰা মগ্গত্থিকো তায চে ৰিপস্সনায মগ্গং পত্বা ফলে ঠিতো, সোপি ফলসমাপত্তিং পত্বা তিট্ঠতিচ্চেৰ ৰুচ্চতি। <span class="bld">সো</span>তি উভযৰসেন পটিপন্নো। <span class="bld">ত</span>ন্তি নিরোধসমাপত্তিং।</p>
<p class="bodytext"><a name="para874"></a><span class="paranum">৮৭৪</span>. যেন ফলদ্বযসমন্নাগমাদিনা নিরোধং সমাপজ্জিতুং সমত্থো হোতি, সো ৰিধি পগেৰ ৰিভাৰিতোতি সমাপজ্জনাকারমেৰ দস্সেন্তো <span class="bld">‘‘কতভত্তকিচ্চো’’</span>তিআদিমাহ। তঞ্হি সব্বাসম্পি <a name="V2.0495"></a> ভাৰনানং সাধারণং পুব্বকিচ্চং। <span class="bld">তত্থ সঙ্খারে</span>তি তস্মিং পঠমজ্ঝানে, পঠমজ্ঝানচিত্তুপ্পাদে ৰা সঙ্খারে।</p>
<p class="bodytext">‘‘ৰিপস্সতী’’তি ৰুত্তং, কীদিসী পনেত্থ ৰিপস্সনা ইচ্ছিতব্বাতি তং নিদ্ধারণত্থং <span class="bld">‘‘ৰিপস্সনা পনেসা’’</span>তিআদিনা তমেৰ ৰিপস্সনং তিধা ভিন্দিত্বা দস্সেতি। <span class="bld">মন্দা</span> চে ৰিপস্সনা, দন্ধাভিঞ্ঞং মগ্গং সাধেতি। <span class="bld">তিক্খা</span> চে, খিপ্পাভিঞ্ঞন্তি অযং মন্দতিক্খতায ৰিসেসো। লক্খণপ্পত্তা পন ৰিপস্সনা মগ্গস্স পচ্চযো হোতিযেৰাতি ইমমত্থং দস্সেন্তো আহ <span class="bld">‘‘সঙ্খার…পে॰… হোতিযেৰা’’</span>তি। <span class="bld">তিক্খাৰ ৰট্টতি</span> সঙ্খারারম্মণেপি সতি সব্বসঙ্খারেহি ৰিৰট্টনাকারেনেৰ পৰত্তনতো, মগ্গো ৰিয ৰিসঙ্খারগতস্স ফলস্স <a name="M2.0527"></a> পচ্চযভাৰতো চ। তেনাহ <span class="bld">‘‘মগ্গভাৰনাসদিসা’’</span>তি। যস্মা অতিমন্দা সমথাদিকা সঙ্খারানং নিরোধনে অসমত্থা সমথনিট্ঠা হোতি, অতিতিক্খা ঞাণাদিকা সাতিসযং সঙ্খারেসু দোসদস্সনে ফলসমাপত্তিনিট্ঠা হোতি, তস্মা ৰুত্তং <span class="bld">‘‘নাতিমন্দনাতিতিক্খা ৰট্টতী’’</span>তি। <span class="bld">এস</span> নিরোধসমাপজ্জনকো। <span class="bld">তে সঙ্খারে</span>তি তে পঠমজ্ঝানসঙ্খারে।</p>
<p class="bodytext"><span class="bld">‘‘তথেৰা’’</span>তি ইমিনা ‘‘নাতিমন্দায নাতিতিক্খাযা’’তি ইমমত্থং আকড্ঢতি। এস নযো সেসেসুপি। ‘‘আকিঞ্চঞ্ঞাযতনং সমাপজ্জিত্বা ৰুট্ঠায তত্থ সঙ্খারে তথেৰ ৰিপস্সতী’’তি ৰত্তব্বং, হেট্ঠা ৰুত্তনযত্তা পন তং অৰত্বা <span class="bld">‘‘চতুব্বিধং পুব্বকিচ্চং করোতি’’</span>চ্চেৰ ৰুত্তন্তি কেচি, তং তেসং মতিমত্তং। ৰিপস্সনাচারতো হি সমাধিচারো, তস্মা সমাপত্তিতো ৰুট্ঠায পুব্বকিচ্চং কাতব্বং। তথা হি পরতোপি ‘‘আকিঞ্চঞ্ঞাযতনং সমাপজ্জিত্বা ৰুট্ঠায ইমং পুব্বকিচ্চং কত্বা’’তিআদিং (ৰিসুদ্ধি॰ ২.৮৭৯) ৰক্খতি, ন পন ‘‘তত্থ সঙ্খারে তথেৰ ৰিপস্সিত্বা’’তি। <span class="bld">নানাবদ্ধঅৰিকোপন</span>ন্তি অত্তনা অসম্বদ্ধস্স পরিক্খারস্স অৰিনাসনং। যথা তং ন ৰিনস্সতি, তথা অধিট্ঠানং। <span class="bld">সঙ্ঘপটিমানন</span>ন্তি সঙ্ঘস্স পটিমাননাৰজ্জনং। <span class="bld">সত্থুপক্কোসন</span>ন্তি সত্থু পক্কোসনাৰজ্জনং। <span class="bld">অদ্ধানপরিচ্ছেদ</span>ন্তি জীৰিতদ্ধানপরিচ্ছেদং পুব্বকিচ্চং করোতীতি সম্বন্ধো।</p>
<p class="bodytext"><a name="para875"></a><span class="paranum">৮৭৫</span>. <span class="bld">অধিট্ঠাতব্ব</span>ন্তি চিত্তং উপ্পাদেতব্বং। তথা চিত্তুপ্পাদনমেৰ হেত্থ অধিট্ঠানং।</p>
<p class="bodytext">চিত্তজরূপাদীনং অনুপ্পজ্জনতো, পচ্ছাজাতপচ্চযাদিউপত্থম্ভাভাৰতো চ সত্তাহমেৰ তথা সরীরং <a name="V2.0496"></a> পৰত্ততি, ততো পরং কিলমতীতি সত্তাহমেৰ পরিচ্ছিন্দিত্বা নিরোধং সমাপজ্জন্তীতি ৰদন্তি।</p>
<p class="bodytext"><span class="bld">সমাপত্তিৰসেনেৰা</span>তি নিরোধসমাপত্তিৰসেনেৰ। <span class="bld">নং</span> অগ্গিআদিঅন্তরাযং <span class="bld">রক্খতি</span> সমাপন্নকো অধিট্ঠানৰসেনাতি অধিপ্পাযো। <span class="bld">আযস্মতো সঞ্জীৰস্সা</span>তিআদীসু যং ৰত্তব্বং, তং হেট্ঠা <span class="bld">ইদ্ধিকথাযং</span> (ৰিসুদ্ধি॰ ২.৩৭৪) ৰুত্তমেৰ।</p>
<p class="bodytext"><a name="para876"></a><span class="paranum">৮৭৬</span>. <span class="bld">এতস্সা</span>তি <a name="M2.0528"></a> নিরোধং সমাপজ্জন্তস্স, নিরোধসমাপজ্জনস্স ৰা। <span class="bld">তস্মিং সমযে</span>তি তস্মিং তস্স ভিক্খুনো উপসঙ্কমনসমযে ৰুট্ঠাতিযেৰ। কালপরিচ্ছেদসদিসঞ্হেতং।</p>
<p class="bodytext"><span class="bld">এৰং গরুকা</span>তি অগ্গিআদীহিপি অনভিভৰনীযং নিরোধং সমাপন্নং সমাপত্তিতো ৰুট্ঠাপনতো এৰং গরুকা হি <span class="bld">সঙ্ঘস্স আণা নাম,</span> তস্মা অত্তনো হিতসুখং আকঙ্খন্তেন জীৰিতহেতুপি সঙ্ঘস্স আণা ন অতিক্কমিতব্বাতি অধিপ্পাযো।</p>
<p class="bodytext"><a name="para877"></a><span class="paranum">৮৭৭</span>. <span class="bld">ন পক্কোসতি</span> ‘‘সত্থা তং, আৰুসো, আমন্তেতী’’তি। ‘‘ৰুট্ঠহিস্সামী’’তি আৰজ্জিতব্বন্তি সম্বন্ধো।</p>
<p class="bodytext"><a name="para878"></a><span class="paranum">৮৭৮</span>. <span class="bld">জীৰিতদ্ধানস্সা</span>তি অত্তনো জীৰিতকালস্স জীৰিতপ্পৰত্তিযা। আযু এৰ <span class="bld">আযুসঙ্খারা</span>। ‘‘আযুউস্মাৰিঞ্ঞাণানী’’তি চ ৰদন্তি, তে চস্স পকতিচিত্তস্সেৰ আরম্মণং হোন্তি। <span class="bld">অন্তোনিরোধে</span> মরণং নত্থি চরিমভৰঙ্গেন মীযনতো। <span class="bld">আৰজ্জিত্বাৰ সমাপজ্জিতব্বং</span> ‘‘সহসা মরণং মা অহোসী’’তি। সহসা হি মরণে অঞ্ঞব্যাকরণভিক্খুওৰাদদানসাসনানুভাৰদীপনানং অনিস্সরো সিযা, অনাগামিনো ৰা অগ্গমগ্গানধিগমো সিযা। <span class="bld">অৰসেস</span>ন্তি নানাবদ্ধঅৰিকোপনাদিতিৰিধম্পি পুব্বকিচ্চং। <span class="bld">ৰুত্তং</span> অট্ঠকথাযং।</p>
<p class="bodytext"><a name="para879"></a><span class="paranum">৮৭৯</span>. কিঞ্চাপি ‘‘একং ৰা দ্বে ৰা’’তি অনিযমেত্বা ৰিয ৰুত্তং, দ্বে ৰারে এৰ পন নিযমতো ৰদন্তি। <span class="bld">চিত্তৰারে</span>তি নেৰসঞ্ঞানাসঞ্ঞাযতনচিত্তৰারে। <span class="bld">নিরোধং ফুসতী</span>তি অচিত্তকভাৰমেৰাহ। <span class="bld">নিরোধস্স পযোগত্তা</span>তি চিত্তনিরোধায পযোগভাৰতো, বলদ্বযসম্ভরণাদিপযোগস্স চিত্তনিরোধত্তাতি অত্থো। সমথৰিপস্সনাবলসমন্নাগমো, ঞাণসমাধিচরিযাৰসীভাৰো চেত্থ <a name="V2.0497"></a> অঞ্ঞমঞ্ঞানতিৰত্তনৰসেনেৰ ইচ্ছিতব্বোতি আহ <span class="bld">‘‘দ্বে সমথৰিপস্সনাধম্মে যুগনদ্ধে কত্বা’’</span>তি। <span class="bld">অনুপুব্বনিরোধস্স পযোগো</span>তি পঠমজ্ঝানাদীনং, তদনুপস্সনানঞ্চ অনুপুব্বতো নিরোধনস্সাযং পযোগো। <span class="bld">ইদং</span> ৰুত্তনযেন <span class="bld">অট্ঠসমাপত্তিআরোহনং ন নেৰসঞ্ঞানাসঞ্ঞাযতনসমাপত্তিযা</span> সমাপজ্জনস্স। তস্মা দ্বিন্নং চিত্তানং উপরি চিত্তানি ন পৰত্তন্তীতি যোজনা।</p>
<p class="bodytext"><span class="bld">পরতো</span> <a name="M2.0529"></a> <span class="bld">অচিত্তকো ভৰিতুং ন সক্কোতী</span>তি সকলং যথাপরিচ্ছিন্নকালং অচিত্তকো ভৰিতুং ন সক্কোতি। তঞ্চ খো সঙ্ঘপটিমাননসত্থুপক্কোসনঅদ্ধানপরিচ্ছেদাৰজ্জনানং অকরণেন, ন নানাবদ্ধঅৰিকোপনস্স। তস্স হি অকরণেন কদাচি কেৰলং তাদিসস্স পরিক্খারস্স অৰিনাসো ন সিযা, ন নিরোধসমাপত্তিৰিবন্ধো। অযঞ্চ অত্থো <span class="bld">মহানাগত্থেরৰত্থুনা</span> ৰিভাৰিতো এৰ। এৰং সন্তে তীহি আকারেহি নিরোধসমাপত্তিযা ৰুট্ঠানং হোতীতি আপজ্জতি, তস্মা তং ন সারতো পচ্চেতব্বং। <span class="bld">পটিনিৰত্তিত্বা পুন আকিঞ্চঞ্ঞাযতনেযেৰ পতিট্ঠাতী</span>তি ইমিনা সমাপত্তিযা ৰিবন্ধে জাতে এৰং হোতীতি দস্সেতি, অৰিবন্ধেনেৰ পন যথাপরিচ্ছিন্নকালৰীতিক্কমনে ফলচিত্তুপ্পত্তিযা ৰুট্ঠানং হোতি। এৰঞ্চ কত্বা গম্ভীরকন্দরোরুল়্হতত্তপাসাণক্কন্তপুরিসনিদস্সনম্পি সমত্থিতং হোতীতি কেচি ৰদন্তি। অপরে পন ‘‘পুব্বকিচ্চস্স অকতত্তা নেৰসঞ্ঞানাসঞ্ঞাযতনং সমাপন্নমত্তোৰ ‘পটিনিৰত্তিত্বা আকিঞ্চঞ্ঞাযতনে পতিট্ঠাতী’তি ৰুত্তত্তা সঙ্ঘপটিমাননাদিএকচ্চপুব্বকিচ্চাকরণে অঙ্গৰেকল্লতো নিরোধসমাপত্তিসমাপজ্জনং ন ইজ্ঝতেৰা’’তি ৰদন্তি। ৰত্তসদিসঞ্হেতং নিরোধসমাপত্তিযা, যদিদং পুব্বকিচ্চকরণং। তস্মা তত্থ যং গরুতরং, তস্স অকরণং সমাপজ্জনং ৰিবন্ধতীতি অপরে। ৰীমংসিত্বা গহেতব্বং। ‘‘আকিঞ্চঞ্ঞাযতনে পতিট্ঠাতী’’তি চ ইদং পুন আকিঞ্চঞ্ঞাযতনস্স সমাপজ্জিতব্বত্তা ৰুত্তং। সমাপজ্জিত্বা হি ৰুট্ঠায পুব্বকিচ্চস্স কাতব্বত্তা।</p>
<p class="bodytext"><span class="bld">যথা পনা</span>তিআদি কতপুব্বকিচ্চতাসামঞ্ঞেন উপমাসংসন্দনং।</p>
<p class="bodytext"><a name="para880"></a><span class="paranum">৮৮০</span>. <span class="bld">অস্সা</span>তি নিরোধসমাপত্তিযা। <span class="bld">‘‘কালপরিচ্ছেদৰসেনা’’</span>তিআদিনা চতূহি আকারেহি নিরোধসমাপত্তিযা ঠানং দস্সেতি।</p>
<p class="bodytext"><a name="para882"></a><span class="paranum">৮৮২</span>. <span class="bld">ৰিৰেকনিন্ন</span>ন্তি <a name="V2.0498"></a> নিস্সরণৰিৰেকনিন্নং, পগেৰ সঙ্খারৰিমুখতায, ফলচিত্তুপ্পত্তিযা চাতি ৰেদিতব্বং।</p>
<p class="bodytext"><a name="para883"></a><span class="paranum">৮৮৩</span>. ঊসঙ্খারত্তযপটিপ্পস্সদ্ধিযা, অৰসেসচেতসিকৰিঞ্ঞাণাভাৰেন রূপধম্মমত্তাৰসেসতায চ মতনিরোধসমাপন্নানং অৰিসেসং গহেত্বা পুচ্ছা <span class="bld">‘‘মতস্স চ সমাপন্নস্স চ কো ৰিসেসো’’</span>তি। কামং নেসং সঙ্খারত্তযপটিপ্পস্সদ্ধিআদীহি <a name="M2.0530"></a> অৰিসেসো, রূপধম্মমত্তাৰসেসতায পন আযুউস্মাইন্দ্রিযানং অপগমানপগমনং ৰিসেসোতি দস্সেতুং <span class="bld">‘‘য্বায’’</span>ন্তিআদি ৰুত্তং।</p>
<p class="bodytext"><a name="para884"></a><span class="paranum">৮৮৪</span>. <span class="bld">সভাৰতো</span>তি সভাৰধম্মতো, পরমত্থতোতি অত্থো। পরমত্থতো হি ৰিজ্জমানানং সঙ্খতাদিভাৰেন ৰত্তব্বতং লভতি, ন অৰিজ্জমানং। <span class="bld">সমাপজ্জন্তস্স ৰসেনা</span>তি যস্মা সমাপজ্জন্তস্স অরিযপুগ্গলস্স সমথৰিপস্সনাধম্মে যুগনদ্ধে কত্বা অট্ঠ সমাপত্তিযো আরোহন্তস্স অনুক্কমেন সঙ্খারানং পটিপ্পস্সম্ভনপযোগনিব্বত্তিযা নিরোধসমাপত্তি নিপ্ফন্না নাম হোতি, তস্মা তং পযোগনিব্বত্তিং উপাদায <span class="bld">‘‘নিপ্ফন্না’’তি ৰত্তুং ৰট্টতি</span>।</p>
<p class="bodytext">সঙ্খারৰূপসমতো, সন্তধম্মসমন্বযতো চ <span class="bld">সন্তং</span>। অরিযেহি এৰ নিসেৰিতব্বত্তা <span class="bld">অরিযনিসেৰিতং</span>। তিস্সন্নম্পি দুক্খতানং নিব্বুতভাৰতো <span class="bld">নিব্বানমিতি সঙ্খং উপাগতং। অরিযং পঞ্ঞ</span>ন্তি সুৰিসুদ্ধং মগ্গফলপঞ্ঞং। <span class="bld">ইমিস্সাপী</span>তি নিরোধসমাপত্তিযা। <span class="bld">সমাপত্তিসমত্থতা</span>তি সমাপজ্জনসমত্থতা।</p>
<p class="subhead">আহুনেয্যভাৰাদিসিদ্ধিকথাৰণ্ণনা</p>
<p class="bodytext"><a name="para885"></a><span class="paranum">৮৮৫</span>. <span class="bld">আহুনেয্যভাৰাদিসিদ্ধী</span>তি আহুনেয্যপাহুনেয্যদক্খিণেয্যঅঞ্জলিকরণীযঅনুত্তরপুঞ্ঞক্খেত্তভাৰসিদ্ধি। <span class="bld">অৰিসেসেনা</span>তি দস্সনমগ্গপঞ্ঞাদিৰিসেসেন ৰিনা, <span class="bld">এতিস্সা</span> লোকুত্তরপঞ্ঞায। আনেত্বা হুনিতব্বন্তি আহুনং, দূরতোপি আনেত্বা দাতব্বদানং, তং পটিগ্গহেতুং যুত্তোতি <span class="bld">আহুনেয্যো</span>। পাহুনং ৰুচ্চতি আগন্তুকদানং, তং পটিগ্গহেতুং যুত্তোতি <span class="bld">পাহুনেয্যো</span>। দক্খিণং অরহতীতি <span class="bld">দক্খিণেয্যো,</span> অঞ্জলিকরণং অঞ্জলিকম্মং, তং অরহতীতি <span class="bld">অঞ্জলিকরণীযো</span>। অনুত্তরং উত্তমং সত্তানং পুঞ্ঞৰিরুহনট্ঠানন্তি <span class="bld">অনুত্তরং পুঞ্ঞক্খেত্তং লোকস্সা</span>তি অযমেত্থ সঙ্খেপো। ৰিত্থারো পন হেট্ঠা ৰুত্তোযেৰ।</p>
<p class="bodytext"><a name="para886"></a><span class="paranum">৮৮৬</span>. <span class="bld">মন্দায</span> <a name="V2.0499"></a> <span class="bld">ৰিপস্সনায আগতো</span>তি অতিক্খায ৰিপস্সনায ৰসেন পঠমমগ্গপঞ্ঞং ভাৰেত্বা সোতাপন্নভাৰং আগতো। সদ্ধাদীনং মুদূনং ইন্দ্রিযানং ৰসেন <span class="bld">মুদিন্দ্রিযোপি</span> সমানো। <span class="bld">সত্তক্খত্তুপরমো</span>তি সত্তক্খত্তুং পরমা ভৰূপপত্তি অত্তভাৰগ্গহণং, ততো পরং অট্ঠমং ভৰং নাদিযতীতি <a name="M2.0531"></a> সত্তক্খত্তুপরমো। <span class="bld">সংসরিত্বা</span>তি পটিসন্ধিগ্গহণৰসেন অপরাপরং গন্ত্বা। <span class="bld">দুক্খস্সন্তং করোতী</span>তি ৰট্টদুক্খস্স পরিযন্তং পরিযোসানং করোতি। অযং কালেন দেৰলোকস্স, কালেন মনুস্সলোকস্সাতি মিস্সকস্স ভৰস্স ৰসেন <span class="bld">‘‘সত্তসুগতিভৰে সংসরিত্বা’’</span>তি ৰুত্তো। কুলতো কুলং গচ্ছতীতি <span class="bld">কোলংকোলো</span>। সোতাপত্তিফলসচ্ছিকিরিযতো পট্ঠায হি নীচকুলে উপপত্তি নাম নত্থি, মহাভোগকুলেসুযেৰ নিব্বত্ততীতি অত্থো। <span class="bld">দ্বে ৰা তীণি ৰা কুলানী</span>তি দেৰমনুস্সৰসেন দ্বে ৰা তযো ৰা ভৰে। ইতি অযম্পি মিস্সকভৰেনেৰ কথিতো। দেসনামত্তমেৰ চেতং ‘‘দ্বে ৰা তীণি ৰা’’তি। যাৰ ছট্ঠভৰা সংসরন্তোপি কোলংকোলোৰ হোতি। অত্তভাৰগ্গহণসঙ্খাতং একংযেৰ খন্ধবীজং এতস্স অত্থীতি <span class="bld">একবীজী। ‘‘মানুসকং ভৰ’’</span>ন্তি ইদম্পি দেসনামত্তং। ‘‘দেৰভৰং নিব্বত্তেতী’’তিপি ৰত্তুং ৰট্টতিযেৰ। কো পনেতেসং ইমং পভেদং নিযমেতীতি? তিণ্ণং মগ্গানং ৰিপস্সনা। সচে হি উপরি তিণ্ণং মগ্গানং ৰিপস্সনা বলৰতী হোতি, একবীজী নাম হোতি। ততো মন্দায কোলংকোলো, ততো মন্দতরায সত্তক্খত্তুপরমো।</p>
<p class="bodytext"><a name="para887"></a><span class="paranum">৮৮৭</span>. পটিসন্ধিৰসেন সকিং আগচ্ছতীতি সকদাগামী। <span class="bld">সকিদেৰা</span>তি একৰারংযেৰ। <span class="bld">‘‘ইমং লোকং আগন্ত্বা’’</span>তি ইমিনা পঞ্চসু সকদাগামীসু চত্তারো ৰজ্জেত্বা একোৰ গহিতো। একচ্চো হি ইধ সকদাগামিফলং পত্বা ইধেৰ পরিনিব্বাতি, একচ্চো ইধ পত্বা দেৰলোকে পরিনিব্বাতি, একচ্চো দেৰলোকে পত্বা তত্থেৰ পরিনিব্বাতি, একচ্চো দেৰলোকে পত্বা ইধূপপজ্জিত্বা পরিনিব্বাতি। ইমে চত্তারোপি ইধ ন গহিতা। যো পন ইধ পত্বা দেৰলোকে যাৰতাযুকং ৰসিত্বা পুন ইধূপপজ্জিত্বা পরিনিব্বাতি, অযং ইধ গহিতো।</p>
<p class="bodytext"><a name="para888"></a><span class="paranum">৮৮৮</span>. পটিসন্ধিৰসেন ইধ অনাগমনতো <span class="bld">অনাগামী। ইন্দ্রিযৰেমত্ততাৰসেনা</span>তি সদ্ধাদীনং ৰিমুত্তিপরিপাচকইন্দ্রিযানং পরোপরিযত্তেন। <span class="bld">পঞ্চধা ইধ ৰিহায নিট্ঠো হোতী</span>তি সো অনাগামী অন্তরাপরিনিব্বাযিআদিভাৰেন পঞ্চপকারেন ইমং লোকং পজহিত্বা পরিনিব্বাযনকো হোতি। আযুৰেমজ্ঝস্স অন্তরাযেৰ কিলেসপরিনিব্বানেন পরিনিব্বাযনতো <span class="bld">অন্তরাপরিনিব্বাযী</span> <a name="M2.0532"></a>। <span class="bld">উপহচ্চা</span>তি ৰা উপগন্ত্বা কালকিরিযং। <span class="bld">অপ্পযোগেনা</span>তি অধিমত্তপযোগেন ৰিনা অপ্পকসিরেনেৰ তিক্খিন্দ্রিযতায <a name="V2.0500"></a> সুখেনেৰ। <span class="bld">সপ্পযোগেনা</span>তি এত্থ ৰুত্তৰিপরিযাযেন অত্থো ৰেদিতব্বো। উদ্ধং ৰা হি ভাৰেন উদ্ধমস্স তণ্হাসোতং, ৰট্টসোতং ৰাতি <span class="bld">উদ্ধংসোতো</span>। উদ্ধং ৰা গন্ত্বা পটিলভিতব্বতো উদ্ধমস্স মগ্গসোতন্তি <span class="bld">উদ্ধংসোতো</span>। পটিসন্ধিৰসেন অকনিট্ঠভৰং গচ্ছতীতি <span class="bld">অকনিট্ঠগামী</span>।</p>
<p class="bodytext"><span class="bld">যত্থুপপন্নো</span>তি অৰিহাদীসু যত্থ যত্থ উপপন্নো। ইমেসং পন অনাগামীনং পভেদজাননত্থং উদ্ধংসোতঅকনিট্ঠগামিচতুক্কং ৰেদিতব্বং – যো হি অৰিহতো পট্ঠায চত্তারো দেৰলোকে সোধেত্বা অকনিট্ঠং গন্ত্বা পরিনিব্বাতি, অযং <span class="bld">উদ্ধংসোতো অকনিট্ঠগামী</span> নাম। যো পন হেট্ঠা তযো দেৰলোকে সোধেত্বা সুদস্সীদেৰলোকে ঠত্বা পরিনিব্বাতি, অযং <span class="bld">উদ্ধংসোতো নঅকনিট্ঠগামী</span> নাম। যো ইতো অকনিট্ঠমেৰ গন্ত্বা পরিনিব্বাতি, অযং <span class="bld">নউদ্ধংসোতো অকনিট্ঠগামী</span> নাম। যো পন হেট্ঠা চতূসু দেৰলোকেসু তত্থ তত্থেৰ পরিনিব্বাতি, অযং <span class="bld">নউদ্ধংসোতো নঅকনিট্ঠগামী</span> নাম। এতে পন অৰিহেসু উপপন্নসমনন্তরা আযুৰেমজ্ঝং অপ্পত্বা, পত্বা চ পরিনিব্বাযনৰসেন তযো অন্তরাপরিনিব্বাযিনো, একো উপহচ্চপরিনিব্বাযী, একো উদ্ধংসোতোতি পঞ্চ। তে অসঙ্খারসসঙ্খারপরিনিব্বাযিৰিভাগেন দস হোন্তি। তথা অতপ্পসুদস্সসুদস্সীসূতি চত্তারো দসকা চত্তালীসং। অকনিট্ঠে পন উদ্ধংসোতো নত্থি। তযো অন্তরাপরিনিব্বাযিনো, একো উপহচ্চপরিনিব্বাযীতি চত্তারো। তে অসঙ্খারসসঙ্খারপরিনিব্বাযিৰিভাগেন অট্ঠাতি অট্ঠচত্তালীসং অনাগামিনো।</p>
<p class="bodytext">সোতাপন্না পন পটিপদাভেদেন চত্তারো সত্তক্খত্তুপরমা, চত্তারো কোলংকোলা, চত্তারো একবীজিনোতি সদ্ধাধুরেন পটিপন্না দ্বাদস, তথা পঞ্ঞাধুরেনাতি চতুৰীসতি।</p>
<p class="bodytext">সকদাগামিনো সুঞ্ঞতৰিমোক্খেন ৰিমুত্তা পটিপদাৰসেন চত্তারো, তথা অনিমিত্তঅপ্পণিহিতৰিমোক্খেহীতি দ্বাদস।</p>
<p class="bodytext"><a name="para889"></a><span class="paranum">৮৮৯</span>. তথা অরহন্তো। তে পন দ্বাদস পঞ্ঞাৰিমুত্তা, দ্বাদস উভতোভাগৰিমুত্তা, দ্বাদস তেৰিজ্জা, দ্বাদস ছল়ভিঞ্ঞা, দ্বাদস পটিসম্ভিদাপ্পত্তাতি <a name="M2.0533"></a> সমসট্ঠি হোন্তি। এৰমেতে সদ্ধিং পচ্চেকসম্বুদ্ধসম্মাসম্বুদ্ধেহি ছচত্তালীসাধিকসতং অরিযা। যস্মা তেসং অরিযভাৰসিদ্ধি অরিযায পঞ্ঞাভাৰনায, তেন ৰুত্তং ‘‘আহুনেয্যভাৰাদিসিদ্ধিপি ইমিস্সা লোকুত্তরপঞ্ঞাভাৰনায আনিসংসো’’তি। লোকিযৰিজ্জাভিঞ্ঞাহি ৰিনাপি উভতোভাগৰিমুত্ততা হোতীতি <a name="V2.0501"></a> উভতোভাগৰিমুত্তো ৰিসুং গহিতো। <span class="bld">যং সন্ধায ৰুত্ত</span>ন্তি যং চতুত্থমগ্গপঞ্ঞাভাৰনং সন্ধায হেট্ঠা সঙ্খেপতো গাথাৰণ্ণনাযং ৰুত্তং, তং পন ৰুত্তাকারং নিগমনৰসেন দস্সেতুং <span class="bld">‘‘মগ্গক্খণে’’</span>তিআদি ৰুত্তং। কামং চতূসুপি মগ্গক্খণেসু তং জটং ৰিজটেতি নাম, ফলক্খণেসুপি যথারহং ৰিজটিতজটো, অগ্গফলক্খণেযেৰ পন সব্বসো ৰিজটিতজটো, ততো পরং ৰিজটেতব্বায জটায অভাৰতো। তেনেত্থ হেট্ঠা হেট্ঠিমমগ্গপঞ্ঞাভাৰনানিসংসস্স ৰুত্তত্তাৰ চতুত্থমগ্গপঞ্ঞাভাৰনাৰসেন অত্থো ৰুত্তো।</p>
<p class="bodytext"><span class="bld">রতি</span>ন্তি অভিরতিং, অভিরুচিন্তি অত্থো। <span class="bld">তত্থা</span>তি অরিযায পঞ্ঞাভাৰনায।</p>
<p class="bodytext"><a name="para890"></a><span class="paranum">৮৯০</span>. <span class="bld">ইমিস্সা গাথাযা</span>তি ইমিস্সং গাথাযং। গাথা হি অত্তনো অত্থভূতস্স ৰিসুদ্ধিমগ্গস্স আধারভাৰেন ৰুত্তা, সামিৰচনং ৰা এতং অত্থস্স তংসম্বন্ধিভাৰতো।</p>
<p class="centered">পঞ্ঞাভাৰনানিসংসনিদ্দেসৰণ্ণনা নিট্ঠিতা।</p>
<p class="centered">ইতি তেৰীসতিমপরিচ্ছেদৰণ্ণনা।</p>
<p class="subhead">নিগমনকথাৰণ্ণনা</p>
<p class="bodytext"><a name="para891"></a><span class="paranum">৮৯১</span>. <span class="bld">ইমিস্সা</span> <a name="M2.0534"></a> <span class="bld">দানি গাথাযা</span>তিআদীনং গাথানং অত্থো হেট্ঠা ৰুত্তো এৰ। স্বাযং ‘‘ৰিসুদ্ধিমগ্গং ভাসিস্স’’ন্তি এৰং পটিঞ্ঞাতো ৰিসুদ্ধিমগ্গো এত্তাৰতা ভাসিতো হোতীতি সম্বন্ধো।</p>
<p class="bodytext"><a name="para892"></a><span class="paranum">৮৯২</span>. <span class="bld">তত্থা</span>তিআদীসু অযং পদসম্বন্ধেন সদ্ধিং সঙ্খেপত্থো – <span class="bld">তেসং</span> ‘‘সীলে পতিট্ঠাযা’’তিগাথাযং ৰুত্তানং সীলাদিপ্পভেদানং <span class="bld">অত্থানং পঞ্চন্নম্পি</span> মহা<span class="bld">নিকাযানং অট্ঠকথানযে</span> অট্ঠকথাতন্তিযং তত্থ তত্থ <span class="bld">ৰুত্তো যো ৰিনিচ্ছযো, যেভুয্যেন তং সব্বং সমাহরিত্বা</span> সমানেত্বা নিকাযন্তরস্স নিকাযগতৰাদদোসসঙ্করেহি <span class="bld">মুত্তো</span> সো <span class="bld">নিচ্ছযো যস্মা পকাসিতো, তস্মা ৰিসুদ্ধিকামেহি যোগীহি এতস্মিং ৰিসুদ্ধিমগ্গে আদরো করণীযো</span>যেৰাতি।</p>
<p class="subhead">নিগমনগাথাযো</p>
<p class="bodytext">এত্তাৰতা <a name="M2.0535"></a> <a name="V2.0502"></a> চ –</p>
<p class="gatha1">সুৰিসুদ্ধসমাচারো, ৰিসুদ্ধনযমণ্ডিতং।</p>
<p class="gathalast"><span class="bld">ৰিসুদ্ধিমগ্গং</span> লোকস্স, যদচ্চন্তৰিসুদ্ধিযা॥</p>
<p class="gatha1">অভাসি করুণাৰেগ-সমুস্সাহিতমানসো।</p>
<p class="gathalast">মহেসি ৰিপুলোদাত-ৰিসুদ্ধিমতিপাটৰো॥</p>
<p class="gatha1">তস্স অত্থং পকাসেতুং, কথামগ্গং পুরাতনং।</p>
<p class="gathalast">নিস্সায যা সমারদ্ধা, <span class="bld">অত্থসংৰণ্ণনা</span> মযা॥</p>
<p class="gatha1">আযাচিতো সিদ্ধগাম-পরিৰেণনিৰাসিনা।</p>
<p class="gathalast">থেরেন <span class="bld">দাঠনাগেন,</span> সুদ্ধাচারেন ধীমতা॥</p>
<p class="gatha1">সা এসা পরমত্থানং, তত্থ তত্থ যথারহং।</p>
<p class="gathalast">নিধানতো <span class="bld">পরমত্থ-মঞ্জূসা</span> নাম নামতো॥</p>
<p class="gatha1">সম্পত্তা পরিনিট্ঠানং, অনাকুলৰিনিচ্ছযা।</p>
<p class="gathalast">অট্ঠাসীতিপ্পমাণায, পাল়িযা ভাণৰারতো॥</p>
<p class="gatha1">ইতি তং সঙ্খরোন্তেন, যং তং অধিগতং মযা।</p>
<p class="gathalast">পুঞ্ঞং তস্সানুভাৰেন, লোকনাথস্স সাসনে॥</p>
<p class="gatha1">ওগাহেত্বা ৰিসুদ্ধায, সীলাদিপটিপত্তিযা।</p>
<p class="gathalast">সব্বেপি দেহিনো হোন্তু, ৰিমুত্তিরসভাগিনো॥</p>
<p class="gatha1">চিরং <a name="V2.0503"></a> তিট্ঠতু লোকস্মিং, সম্মাসম্বুদ্ধসাসনং।</p>
<p class="gathalast">তস্মিং সগারৰা নিচ্চং, হোন্তু সব্বেপি পাণিনো॥</p>
<p class="gatha1">সম্মা ৰস্সতু কালেন, দেৰো রাজা মহীপতি।</p>
<p class="gathalast">সদ্ধম্মনিরতো লোকং, ধম্মেনেৰ পসাসতূতি॥</p>
<p class="centered">বদরতিত্থৰিহারৰাসিনা আচরিযধম্মপালেন কতা</p>
<p class="centered">পরমত্থমঞ্জূসা নাম ৰিসুদ্ধিমগ্গমহাটীকা সমত্তা।</p>
<p class="centered">ৰিসুদ্ধিমগ্গ-মহাটীকা সমত্তা।</p></div>
<div end="ed" class="end"></div>`

document.getElementById('loaddata').innerHTML = anno_1_4 
searchhelper()
bookhelper()
var chapterhelper = document.createElement('script')
chapterhelper.src = `chaptertoggle.js`
loaddata.appendChild(chapterhelper)