var thika_2_4_3 = `
<div id="table_main">
<div id="table_name">সূচিপত্র</div></div>
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="nikaya">অঙ্গুত্তরনিকাযে</p>
<p class="bookname">তিকনিপাত-টীকা</p>
<p class="chapter">১. বালৰগ্গো</p>
<div class="chaptxt">
<p class="chaphead">১. পঠমপণ্ণাসকং</p>
<p class="subhead">১. ভযসুত্তৰণ্ণনা</p>
<p class="bodytext"><a name="para1"></a><span class="paranum">১</span>. তিকনিপাতস্স <a name="M2.0075"></a> <a name="V2.0069"></a> পঠমে <span class="bld">ভয</span>ন্তি ভীতি চেতসো ব্যধোতি আহ <span class="bld">‘‘চিত্তুত্রাসো’’</span>তি। <span class="bld">উপদ্দৰো</span>তি অন্তরাযো। তস্স পন ৰিক্খেপকারণত্তা ৰুত্তং <span class="bld">‘‘অনেকগ্গতাকারো’’</span>তি। <span class="bld">উপসগ্গো</span>তি উপসজ্জনং, দেৰতোপপীল়াদিনা অপ্পটিকারৰিঘাতাপত্তি। সা পন যস্মা পটিকারাভাৰেন ৰিহঞ্ঞমানস্স কিঞ্চি কাতুং অসমত্থস্স ওসীদনকারণং, তস্মা ৰুত্তং <span class="bld">‘‘তত্থ তত্থ লগ্গনাকারো’’</span>তি। <span class="bld">যথাৰুত্তে দিৰসে অনাগচ্ছন্তেসূ</span>তি ৰঞ্চেত্বা আগন্তুং নিযমিতদিৰসে অনাগচ্ছন্তেসু। <span class="bld">দ্বারে অগ্গিং দত্বা</span>তি বহি অনিক্খমনত্থায দ্বারে অগ্গিং দত্বা।</p>
<p class="bodytext"><span class="bld">নল়েহি</span> <a name="V2.0070"></a> <span class="bld">ছন্নপটিচ্ছন্না</span>তি নল়েহি তিণচ্ছদনসঙ্খেপেন উপরি ছাদেত্বা তেহিযেৰ দারুকুটিকনিযামেন পরিতোপি ছাদিতা। <span class="bld">এসেৰ নযো</span>তি ইমিনা তিণেহি ছন্নতং সেসসম্ভারানং রুক্খমযতঞ্চ অতিদিসতি।</p>
<p class="bodytext"><span class="bld">ৰিধৰপুত্তে</span>তি অন্তভাৰোপলক্খণং। তে হি নিপ্পিতিকা অৰিনীতা অসংযতা যং কিঞ্চি কারিনো। সেসমেত্থ উত্তানমেৰ।</p>
<p class="centered">ভযসুত্তৰণ্ণনা নিট্ঠিতা।</p>
<p class="subhead">২. লক্খণসুত্তৰণ্ণনা</p>
<p class="bodytext"><a name="para2"></a><span class="paranum">২</span>. দুতিযে লক্খীযতি বালো অযন্তি ঞাযতি এতেনাতি লক্খণং, কম্মং লক্খণমেতস্সাতি <span class="bld">কম্মলক্খণো</span>তি আহ <span class="bld">‘‘কাযদ্বারাদিপৰত্তং কম্ম’’</span>ন্তিআদি। অপদীযন্তি দোসা এতেন রক্খীযন্তি, লূযন্তি ছিজ্জন্তি ৰাতি অপদানং, সত্তানং সম্মা, মিচ্ছা ৰা পৰত্তপ্পযোগো। তেন সোভতীতি <span class="bld">অপদানসোভনী</span> <a name="M2.0076"></a>। তেনাহ <span class="bld">‘‘পঞ্ঞা নামা’’</span>তিআদি। <span class="bld">অত্তনো চরিতেনেৰা</span>তি অত্তনো চরিযায এৰ। সেসমেত্থ উত্তানমেৰ।</p>
<p class="centered">লক্খণসুত্তৰণ্ণনা নিট্ঠিতা।</p>
<p class="subhead">৩-৪. চিন্তীসুত্তাদিৰণ্ণনা</p>
<p class="bodytext"><a name="para3-4"></a><span class="paranum">৩-৪</span>. ততিযে <span class="bld">এতেহী</span>তি দুচ্চিন্তিতচিন্তিতাদীহি। এতেন লক্খণসদ্দস্স সরণত্থতমাহ। <span class="bld">তানেৰা</span>তি লক্খণানি এৰ। <span class="bld">অস্সা</span>তি বালস্স। বালো অযন্তি নিমীযতি সঞ্জানীযতি এতেহীতি <span class="bld">বালনিমিত্তানি</span>। অপদানং ৰুচ্চতি, ৰিখ্যাতং কম্মং, দুচ্চিন্তিতচিন্তিতাদীনি চ বালে ৰিখ্যাতানি অসাধারণভাৰেন। তস্মা <span class="bld">‘‘বালস্স অপদানানী’’</span>তি। অভিজ্ঝাদীহি দুট্ঠং দূসিতং চিন্তিতং দুচ্চিন্তিতং, তং চিন্তেতীতি <span class="bld">দুচ্চিন্তিতচিন্তী</span>। লোভাদীহি দুট্ঠং ভাসিতং মুসাৰাদাদিং ভাসতীতি <span class="bld">দুব্ভাসিতভাসী</span>। তেসংযেৰ ৰসেন কত্তব্বতো দুক্কটকম্মং পাণাতিপাতাদিং করোতীতি <span class="bld">দুক্কটকম্মকারী</span>। তেনাহ <span class="bld">‘‘চিন্তযন্তো’’</span>তিআদি। <span class="bld">ৰুত্তানুসারেনা</span>তি ‘‘বালো অয’’ন্তিআদিনা ৰুত্তস্স অত্থৰচনস্স ‘‘পণ্ডিতো অযন্তি এতেহি লক্খীযতী’’তিআদিনা অনুস্সরণেন। <span class="bld">মনোসুচরিতাদীনং ৰসেনা</span>তি ‘‘চিন্তযন্তো অনভিজ্ঝাব্যাপাদসম্মাদস্সনৰসেন <a name="V2.0071"></a> সুচিন্তিতমেৰ চিন্তেতী’’তিআদিনা মনোসুচরিতাদীনং তিণ্ণং সুচরিতানং ৰসেন যোজেতব্বানি। চতুত্থং ৰুত্তনযত্তা উত্তানত্থমেৰ।</p>
<p class="centered">চিন্তীসুত্তাদিৰণ্ণনা নিট্ঠিতা।</p>
<p class="subhead">৫-১০. অযোনিসোসুত্তাদিৰণ্ণনা</p>
<p class="bodytext"><a name="para5-10"></a><span class="paranum">৫-১০</span>. পঞ্চমে <span class="bld">কতি নু খো অনুস্সতিট্ঠানানী</span>তিআদি ছক্কে আৰি ভৰিস্সতীতি। <span class="bld">এৰং চিন্তিত</span>ন্তি অযোনিসো চিন্তিতং। <span class="bld">অপঞ্হমেৰ পঞ্হন্তি কথেসী</span>তি অপঞ্হমেৰ পঞ্হো অযন্তি মঞ্ঞমানো ৰিস্সজ্জেসি। <span class="bld">দসৰিধং ব্যঞ্জনবুদ্ধিং অপরিহাপেত্বা</span>তি –</p>
<p class="gatha1">‘‘সিথিলং <a name="M2.0077"></a> ধনিতঞ্চ দীঘরস্সং, গরুকং লহুকঞ্চ নিগ্গহীতং।</p>
<p class="gathalast">সম্বন্ধং ৰৰত্থিতং ৰিমুত্তং, দসধা ব্যঞ্জনবুদ্ধিযা পভেদো’’তি॥ (দী॰ নি॰ অট্ঠ॰ ১.১৯০; ম॰ নি॰ অট্ঠ॰ ২.২৯১; পরি॰ অট্ঠ॰ ৪৮৫; ৰি॰ সঙ্গ॰ অট্ঠ॰ ২৫২) –</p>
<p class="unindented">এৰং ৰুত্তং দসৰিধং ব্যঞ্জনবুদ্ধিং অপরিহাপেত্বা।</p>
<p class="bodytext">তত্থ ঠানকরণানি সিথিলানি কত্বা উচ্চারেতব্বং অক্খরং <span class="bld">সিথিলং,</span> তানিযেৰ ধনিতানি অসিথিলানি কত্বা উচ্চারেতব্বং অক্খরং <span class="bld">ধনিতং</span>। দ্বিমত্তকালং <span class="bld">দীঘং,</span> একমত্তকালং <span class="bld">রস্সং। গরুক</span>ন্তি দীঘমেৰ, যং ৰা ‘‘আযস্মতো বুদ্ধরক্খিতত্থেরস্সা’’তি সংযোগপরং কত্বা ৰুচ্চতি, <span class="bld">লহুক</span>ন্তি রস্সমেৰ, যং ৰা ‘‘আযস্মতো বুদ্ধরক্খিতথেরস্সা’’তি এৰং ৰিসংযোগপরং কত্বা ৰুচ্চতি। <span class="bld">নিগ্গহীত</span>ন্তি যং করণানি নিগ্গহেত্বা অৰিস্সজ্জেত্বা অৰিৰটেন মুখেন সানুনাসিকং কত্বা ৰত্তব্বং। <span class="bld">সম্বন্ধ</span>ন্তি যং পরপদেন সম্বন্ধিত্বা ‘‘তুণ্হস্সা’’তি ৰুচ্চতি। <span class="bld">ৰৰত্থিত</span>ন্তি যং পরপদেন অসম্বন্ধং কত্বা ৰিচ্ছিন্দিত্বা ‘‘তুণ্হী অস্সা’’তি ৰুচ্চতি। <span class="bld">ৰিমুত্ত</span>ন্তি যং করণানি অনিগ্গহেত্বা ৰিস্সজ্জেত্বা ৰিৰটেন মুখেন সানুনাসিকং অকত্বা ৰুচ্চতি। <span class="bld">দসধা ব্যঞ্জনবুদ্ধিযা পভেদো</span>তি এৰং সিথিলাদিৰসেন ব্যঞ্জনবুদ্ধিযা অক্খরুপ্পাদকচিত্তস্স দসপ্পকারেন পভেদো। সব্বানি হি অক্খরানি চিত্তসমুট্ঠানানি যথাধিপ্পেতত্থব্যঞ্জনতো ব্যঞ্জনানি চ।</p>
<p class="bodytext"><span class="bld">‘‘অট্ঠানং</span> <a name="V2.0072"></a> <span class="bld">খো এতং, আৰুসো সারিপুত্তা’’</span>তিআদি পঞ্চকে আৰি ভৰিস্সতি। <span class="bld">‘‘কতি নু খো, আনন্দ, অনুস্সতিট্ঠানানী’’</span>তিআদি পন ছক্কে আৰি ভৰিস্সতি। ছট্ঠাদীসু নত্থি ৰত্তব্বং।</p>
<p class="centered">অযোনিসোসুত্তাদিৰণ্ণনা নিট্ঠিতা।</p>
<p class="centered">বালৰগ্গৰণ্ণনা নিট্ঠিতা।</p></div>
<p class="chapter">২. রথকারৰগ্গো</p>
<div class="chaptxt">
<p class="subhead">১. ঞাতসুত্তৰণ্ণনা</p>
<p class="bodytext"><a name="para11"></a><span class="paranum">১১</span>. দুতিযস্স পঠমে ঞাতোযেৰ পঞ্ঞাতোতি আহ <span class="bld">‘‘ঞাতো পঞ্ঞাতো’’</span>তি। কস্স অননুলোমিকেতি আহ <span class="bld">‘‘সাসনস্সা’’</span>তি, সাসনস্স অননুলোমিকে অপ্পতিরূপেতি অত্থো। ইদানি অননুলোমিকসদ্দস্স নিব্বচনং দস্সেন্তো <span class="bld">‘‘ন অনুলোমেতীতি অননুলোমিক’’</span>ন্তি আহ <a name="M2.0078"></a>। <span class="bld">সাসনস্সা</span>তি ৰা সাসনন্তি অত্থো। সাসনং ন অনুলোমেতীতি অননুলোমিকন্তি এৰমেত্থ সম্বন্ধো দট্ঠব্বো। <span class="bld">সভাগৰিসভাগ</span>ন্তি লিঙ্গতো সভাগৰিসভাগং। <span class="bld">‘‘ৰিযপুগ্গলে’’তি আহা</span>তি লিঙ্গসভাগেহি অৰিসেসেত্বা আহ। <span class="bld">উম্মাদং পাপুণী</span>তি সো কির সীলং অধিট্ঠায পিহিতদ্বারগব্ভে সযনপিট্ঠে নিসীদিত্বা ভরিযং আরব্ভ মেত্তং ভাৰেন্তো মেত্তামুখেন উপ্পন্নেন রাগেন অন্ধীকতো ভরিযায সন্তিকং গন্তুকামো দ্বারং অসল্লক্খেত্বা ভিত্তিং ভিন্দিত্বাপি নিক্খমিতুকামতায ভিত্তিং পহরন্তো সব্বরত্তিং ভিত্তিযুদ্ধমকাসি। সেসমেত্থ সুৰিঞ্ঞেয্যমেৰ।</p>
<p class="centered">ঞাতসুত্তৰণ্ণনা নিট্ঠিতা।</p>
<p class="subhead">২. সারণীযসুত্তৰণ্ণনা</p>
<p class="bodytext"><a name="para12"></a><span class="paranum">১২</span>. দুতিযে <span class="bld">চতুপারিসুদ্ধিসীলম্পি পব্বজ্জানিস্সিতমেৰা</span>তি ইমিনা পব্বজ্জূপগতসমনন্তরমেৰ চতুপারিসুদ্ধিসীলম্পি সমাদিন্নমেৰ হোতীতি দস্সেতি। <span class="bld">মগ্গসন্নিস্সিতানেৰ হোন্তী</span>তি <a name="V2.0073"></a> মগ্গাধিগমত্থায পটিপজ্জিতব্বত্তা কসিণপরিকম্মাদীনি মগ্গসন্নিস্সিতানেৰ হোন্তি, তস্মা মগ্গগ্গহণেনেৰ তেসম্পি গহণং ৰেদিতব্বং, তেহি ৰিনা মগ্গাধিগমস্স অসম্ভৰতোতি অধিপ্পাযো।</p>
<p class="bodytext">অগ্গমগ্গাধিগমেন অসম্মোহপ্পটিৰেধস্স সিখাপত্তত্তা মগ্গধম্মেসু ৰিয ফলধম্মেসুপি সাতিসযো অসম্মোহোতি <span class="bld">‘‘সযং অভিঞ্ঞা’’</span>তি ৰুত্তং, সামং জানিত্বাতি অত্থো। তথা জাননা পনস্স সচ্ছিকরণং অত্তপচ্চক্খকিরিযাতি <span class="bld">‘‘সচ্ছিকত্বা’’</span>তি ৰুত্তং। তেনাহ <span class="bld">‘‘অত্তনাৰ অভিৰিসিট্ঠায পঞ্ঞায পচ্চক্খং কত্বা’’</span>তি। তথা সচ্ছিকিরিযা চস্স অত্তনি পটিলাভোতি ‘‘উপসম্পজ্জা’’তি ৰুত্তন্তি আহ ‘‘পটিলভিত্বা’’তি।</p>
<p class="centered">সারণীযসুত্তৰণ্ণনা নিট্ঠিতা।</p>
<p class="subhead">৩. আসংসসুত্তৰণ্ণনা</p>
<p class="bodytext"><a name="para13"></a><span class="paranum">১৩</span>. ততিযে <span class="bld">সন্তো</span>তি এত্থ <span class="bld">সন্ত</span>-সদ্দো ‘‘দীঘং সন্তস্স যোজন’’ন্তিআদীসু (ধ॰ প॰ ৬০) কিলন্তভাৰে আগতো। ‘‘অযঞ্চ ৰিতক্কো, অযঞ্চ ৰিচারো <a name="M2.0079"></a> সন্তো হোন্তি সমিতা’’তিআদীসু (ৰিভ॰ ৫৭৬) নিরুদ্ধভাৰে। ‘‘অধিগতো খো ম্যাযং ধম্মো, গম্ভীরো দুদ্দসো দুরনুবোধো সন্তো পণীতো’’তিআদীসু (দী॰ নি॰ ২.৬৭; ম॰ নি॰ ১.২৮১; সং॰ নি॰ ১.১৭২; মহাৰ॰ ৭-৮) সন্তঞাণগোচরতাযং। ‘‘উপসন্তস্স সদা সতিমতো’’তিআদীসু (উদা॰ ২৭) কিলেসৰূপসমে। ‘‘সন্তো হৰে সব্ভি পৰেদযন্তী’’তিআদীসু (ধ॰ প॰ ১৫১) সাধূসু। ‘‘পঞ্চিমে, ভিক্খৰে, মহাচোরা সন্তো সংৰিজ্জমানা’’তিআদীসু (পারা॰ ১৯৫) অত্থিভাৰে। ইধাপি অত্থিভাৰেযেৰাতি আহ <span class="bld">‘‘সন্তোতি অত্থি উপলব্ভন্তী’’</span>তি। তত্থ <span class="bld">অত্থী</span>তি লোকসঙ্কেতৰসেন সংৰিজ্জন্তি। অত্থিভাৰো হেত্থ পুগ্গলসম্বন্ধেন ৰুত্তত্তা লোকসমঞ্ঞাৰসেনেৰ ৰেদিতব্বো, ন পরমত্থৰসেন। অত্থীতি চেতং নিপাতপদং দট্ঠব্বং ‘‘অত্থি ইমস্মিং কাযে কেসা’’তিআদীসু (ম॰ নি॰ ১.১১০) ৰিয।</p>
<p class="bodytext"><span class="bld">সংৰিজ্জমানা</span>তি উপলব্ভমানা। যঞ্হি সংৰিজ্জতি, তং উপলব্ভতি। তেনাহ <span class="bld">‘‘সংৰিজ্জমানাতি তস্সেৰ ৰেৰচন’’</span>ন্তি। <span class="bld">অনাসো</span>তি পত্থনারহিতো। তেনাহ <span class="bld">‘‘অপত্থনো’’</span>তি। আসংসতি পত্থেতীতি <span class="bld">আসংসো</span>। ৰেণুৰেত্তাদিৰিলীৰেহি সুপ্পাদিভাজনকারকা <span class="bld">ৰিলীৰকারকা</span>। মিগমচ্ছাদীনং নিসাদনতো <span class="bld">নেসাদা,</span> মাগৰিকমচ্ছবন্ধাদযো। রথেসু চম্মেন নহনকরণতো <span class="bld">রথকারা</span> <a name="V2.0074"></a>, ধম্মকারা। পুইতি করীসস্স নামং, তং কুসেন্তি অপনেন্তীতি <span class="bld">পুক্কুসা,</span> পুপ্ফচ্ছড্ডকা।</p>
<p class="bodytext"><span class="bld">দুব্বণ্ণো</span>তি ৰিরূপো। <span class="bld">ওকোটিমকো</span>তি আরোহাভাৰেন হেট্ঠিমকো, রস্সকাযোতি অত্থো। তেনাহ <span class="bld">‘‘লকুণ্ডকো’’</span>তি। লকু ৰিয ঘটিকা ৰিয ডেতি পৰত্ততীতি হি <span class="bld">লকুণ্ডকো,</span> রস্সো। কণতি নিমীলতীতি <span class="bld">কাণো</span>। তং পনস্স নিমীলনং একেন অক্খিনা দ্বীহিপি চাতি আহ <span class="bld">‘‘একক্খিকাণো ৰা উভযক্খিকাণো ৰা’’</span>তি। কুণনং কুণো, হত্থৰেকল্লং। তং এতস্স অত্থীতি <span class="bld">কুণী। খঞ্জো</span> ৰুচ্চতি পাদৰিকলো। হেট্ঠিমকাযসঙ্খাতো সরীরস্স পক্খো পদেসো হতো অস্সাতি <span class="bld">পক্খহতো</span>। তেনাহ <span class="bld">‘‘পীঠসপ্পী’’</span>তি। পদীপে পদীপনে এতব্বং নেতব্বন্তি <span class="bld">পদীপেয্যং,</span> তেলাদিউপকরণং।</p>
<p class="bodytext"><span class="bld">আসং ন করোতী</span>তি রজ্জাভিসেকে কনিট্ঠো পত্থনং ন করোতি জেট্ঠে সতি কনিট্ঠস্স অনধিকারত্তা। অভিসেকং অরহতীতি অভিসেকারহো, <span class="bld">ন অভিসেকারহো</span> কাণকুণিআদিদোসসমন্নাগতো।</p>
<p class="bodytext">সীলস্স <a name="M2.0080"></a> দুট্ঠু নাম নত্থি, তস্মা অভাৰত্থো ইধ দু-সদ্দোতি আহ <span class="bld">‘‘নিস্সীলো’’</span>তি। ‘‘পাপং পাপেন সুকর’’ন্তিআদীসু (উদা॰ ৪৮; চূল়ৰ॰ ৩৪৩) ৰিয পাপ-সদ্দো নিহীনপরিযাযোতি আহ <span class="bld">‘‘লামকধম্মো’’</span>তি। সীলৰিপত্তিযা ৰা <span class="bld">দুস্সীলো</span>। দিট্ঠিৰিপত্তিযা <span class="bld">পাপধম্মো</span>। কাযৰাচাসংৰরভেদেন ৰা <span class="bld">দুস্সীলো,</span> মনোসংৰরভেদেন, সতিসংৰরাদিভেদেন ৰা <span class="bld">পাপধম্মো</span>। অসুদ্ধপ্পযোগতায <span class="bld">দুস্সীলো,</span> অসুদ্ধাসযতায <span class="bld">পাপধম্মো</span>। কুসলসীলৰিরহেন <span class="bld">দুস্সীলো,</span> অকুসলসীলসমন্নাগমেন <span class="bld">পাপধম্মো। অসুচীহী</span>তি অপরিসুদ্ধেহি। <span class="bld">সঙ্কাহি সরিতব্বসমাচারো</span>তি ‘‘ইমস্স মঞ্ঞে ইদং কম্ম’’ন্তি এৰং পরেহি সঙ্কায সরিতব্বসমাচারো। তেনাহ <span class="bld">‘‘কিঞ্চিদেৰা’’</span>তিআদি। <span class="bld">অত্তনাযেৰ ৰা সঙ্কাহি সরিতব্বসমাচারো</span>তি এতেনপি কম্মসাধনতংযেৰ সঙ্কস্সরসদ্দস্স দস্সেতি। অত্তনো সঙ্কায পরেসং সমাচারকিরিযং সরতি আসঙ্কতি ৰিধাৰতীতিপি <span class="bld">সঙ্কস্সরসমাচারো</span>তি এৰমেত্থ কত্তুসাধনতাপি দট্ঠব্বা। তস্স হি দ্বে তযো জনে কথেন্তে দিস্বা ‘‘মম দোসং মঞ্ঞে কথেন্তী’’তি তেসং সমাচারং সঙ্কায সরতি ধাৰতি।</p>
<p class="bodytext"><span class="bld">এৰংপটিঞ্ঞো</span>তি সলাকগ্গহণাদীসু ‘‘কিত্তকা ৰিহারে সমণা’’তি গণনায আরদ্ধায ‘‘অহম্পি সমণো, অহম্পি সমণো’’তি পটিঞ্ঞং দত্বা সলাকগ্গহণাদীনি করোতীতি সমণো অহন্তি <a name="V2.0075"></a> এৰংসমণপ্পটিঞ্ঞো। <span class="bld">সুম্ভকপত্তধরে</span>তি মত্তিকাপত্তধরে। <span class="bld">পূতিনা কম্মেনা</span>তি সংকিলিট্ঠকম্মেন, নিগ্গুণতায ৰা গুণসারৰিরহিতত্তা <span class="bld">অন্তোপূতি</span>। কসম্বুকচৰরো জাতো সঞ্জাতো অস্সাতি <span class="bld">কসম্বুজাতো</span>তি আহ <span class="bld">‘‘সঞ্জাতরাগাদিকচৰরো’’</span>তি। অথ ৰা কসম্বু ৰুচ্চতি তিন্তকুণপকসটং উদকং, ইমস্মিঞ্চ সাসনে দুস্সীলো নাম জিগুচ্ছনীযত্তা তিন্তকুণপউদকসদিসো, তস্মা কসম্বু ৰিয জাতোতি <span class="bld">কসম্বুজাতো। লোকুত্তরধম্মউপনিস্সযস্স নত্থিতাযা</span>তি যত্থ পতিট্ঠিতেন সক্কা ভৰেয্য অরহত্তং লদ্ধুং, তস্সা পতিট্ঠায ভিন্নত্তা ৰুত্তং। <span class="bld">মহাসীলস্মিং পরিপূরকারিতাযা</span>তি যত্থ পতিট্ঠিতেন সক্কা ভৰেয্য অরহত্তং পাপুণিতুং, তস্মিং পরিপূরকারিতায।</p>
<p class="centered">আসংসসুত্তৰণ্ণনা নিট্ঠিতা।</p>
<p class="subhead">৪. চক্কৰত্তিসুত্তৰণ্ণনা</p>
<p class="bodytext"><a name="para14"></a><span class="paranum">১৪</span>. চতুত্থে <a name="M2.0081"></a> <span class="bld">চতূহি সঙ্গহৰত্থূহী</span>তি দানপিযৰচনঅত্থচরিযাসমানত্ততাসঙ্খাতেহি চতূহি সঙ্গহকারণেহি। <span class="bld">চক্কং ৰত্তেতী</span>তি আণাচক্কং পৰত্তেতি। <span class="bld">চক্ক</span>ন্তি ৰা ইধ রতনচক্কং ৰেদিতব্বং। অযঞ্হি চক্কসদ্দো সম্পত্তিযং, লক্খণে, রথঙ্গে, ইরিযাপথে, দানে, রতনধম্মখুরচক্কাদীসু চ দিস্সতি। ‘‘চত্তারিমানি, ভিক্খৰে, চক্কানি, যেহি সমন্নাগতানং দেৰমনুস্সান’’ন্তিআদীসু (অ॰ নি॰ ৪.৩১) হি সম্পত্তিযং দিস্সতি। ‘‘পাদতলেসু চক্কানি জাতানী’’তি (দী॰ নি॰ ২.৩৫; ৩.২০৪) এত্থ লক্খণে। ‘‘চক্কংৰ ৰহতো পদ’’ন্তি (ধ॰ প॰ ১) এত্থ রথঙ্গে। ‘‘চতুচক্কং নৰদ্বার’’ন্তি (সং॰ নি॰ ১.২৯) এত্থ ইরিযাপথে। ‘‘দদং ভুঞ্জ মা চ পমাদো, চক্কং ৰত্তয সব্বপাণিন’’ন্তি (জা॰ ১.৭.১৪৯) এত্থ দানে। ‘‘দিব্বং চক্করতনং পাতুরহোসী’’তি (দী॰ নি॰ ২.২৪৩) এত্থ রতনচক্কে। ‘‘মযা পৰত্তিতং চক্ক’’ন্তি (সু॰ নি॰ ৫৬২) এত্থ ধম্মচক্কে। ‘‘ইচ্ছাহতস্স পোসস্স, চক্কং ভমতি মত্থকে’’তি (জা॰ ১.৫.১০৩) এত্থ খুরচক্কে। ‘‘খুরপরিযন্তেন চক্কেনা’’তি (দী॰ নি॰ ১.১৬৬) এত্থ পহরণচক্কে। ‘‘অসনিৰিচক্ক’’ন্তি (দী॰ নি॰ ৩.৬১) এত্থ অসনিমণ্ডলে। ইধ পনাযং রতনচক্কে দট্ঠব্বো।</p>
<p class="bodytext">কিত্তাৰতা পনাযং চক্কৰত্তী নাম হোতি? একঙ্গুলদ্বঙ্গুলমত্তম্পি চক্করতনং আকাসং অব্ভুগ্গন্ত্বা পৰত্ততি। সব্বচক্কৰত্তীনঞ্হি নিসিন্নাসনতো উট্ঠহিত্বা চক্করতনসমীপং গন্ত্বা হত্থিসোণ্ডসদিসপনাল়িং সুৰণ্ণভিঙ্গারং উক্খিপিত্বা উদকেন অব্ভুক্কিরিত্বা ‘‘অভিৰিজিনাতু <a name="V2.0076"></a> ভৰং চক্করতন’’ন্তি ৰচনসমনন্তরমেৰ ৰেহাসং অব্ভুগ্গন্ত্বা চক্করতনং পৰত্ততীতি। যস্স পৰত্তিসমকালমেৰ, সো রাজা চক্কৰত্তী নাম হোতি।</p>
<p class="bodytext"><span class="bld">ধম্মো</span>তি দসকুসলকম্মপথধম্মো, দসৰিধং ৰা চক্কৰত্তিৰত্তং। দসৰিধে ৰা কুসলধম্মে অগরহিতে ৰা রাজধম্মে নিযুত্তোতি <span class="bld">ধম্মিকো</span>। তেন চ ধম্মেন সকললোকং রঞ্জেতীতি <span class="bld">ধম্মরাজা</span>। ধম্মেন ৰা লদ্ধরজ্জত্তা <span class="bld">ধম্মরাজা</span>। চক্কৰত্তীহি ধম্মেন ঞাযেন রজ্জং অধিগচ্ছতি, ন অধম্মেন। <span class="bld">দসৰিধেন চক্কৰত্তিৰত্তেনা</span>তি দসপ্পভেদেন চক্কৰত্তীনং ৰত্তেন।</p>
<p class="bodytext">কিং <a name="M2.0082"></a> পন তং দসৰিধং চক্কৰত্তিৰত্তন্তি? ৰুচ্চতে –</p>
<p class="indent">‘‘কতমং পন তং, দেৰ, অরিযং চক্কৰত্তিৰত্তন্তি? তেন হি ত্বং, তাত, ধম্মংযেৰ নিস্সায ধম্মং সক্করোন্তো ধম্মং গরুং করোন্তো ধম্মং মানেন্তো ধম্মং পূজেন্তো ধম্মং অপচাযমানো ধম্মদ্ধজো ধম্মকেতু ধম্মাধিপতেয্যো ধম্মিকং রক্খাৰরণগুত্তিং সংৰিদহস্সু অন্তোজনস্মিং বলকাযস্মিং খত্তিযেসু অনুযন্তেসু ব্রাহ্মণগহপতিকেসু নেগমজানপদেসু সমণব্রাহ্মণেসু মিগপক্খীসু। মা চ তে, তাত, ৰিজিতে অধম্মকারো পৰত্তিত্থ। যে চ তে, তাত, ৰিজিতে অধনা অস্সু, তেসঞ্চ ধনমনুপ্পদেয্যাসি। যে চ তে, তাত, ৰিজিতে সমণব্রাহ্মণা মদপ্পমাদা পটিৰিরতা খন্তিসোরচ্চে নিৰিট্ঠা একমত্তানং দমেন্তি, একমত্তানং সমেন্তি, একমত্তানং পরিনিব্বাপেন্তি। তে কালেন কালং উপসঙ্কমিত্বা পরিপুচ্ছেয্যাসি পরিগ্গণ্হেয্যাসি – ‘কিং, ভন্তে, কুসলং কিং অকুসলং, কিং সাৰজ্জং কিং অনৰজ্জং, কিং সেৰিতব্বং কিং ন সেৰিতব্বং, কিং মে করিযমানং দীঘরত্তং অহিতায দুক্খায অস্স, কিং ৰা পন মে করিযমানং দীঘরত্তং হিতায সুখায অস্সা’তি। তেসং সুত্বা যং অকুসলং, তং অভিনিৰজ্জেয্যাসি, যং কুসলং, তং সমাদায ৰত্তেয্যাসি। ইদং খো, তাত, তং অরিযং চক্কৰত্তিৰত্ত’’ন্তি –</p>
<p class="unindented">এৰং <span class="bld">চক্কৰত্তিসুত্তে</span> (দী॰ নি॰ ৩.৮৪) আগতনযেন অন্তোজনস্মিং বলকাযে একং, খত্তিযেসু একং, অনুযন্তেসু একং, ব্রাহ্মণগহপতিকেসু একং, নেগমজানপদেসু একং, সমণব্রাহ্মণেসু একং, মিগপক্খীসু একং, অধম্মকারপ্পটিক্খেপো একং, অধনানং ধনানুপ্পদানং একং, সমণব্রাহ্মণে উপসঙ্কমিত্বা পঞ্হপুচ্ছনং একন্তি এৰমেৰং তং চক্কৰত্তিৰত্তং দসৰিধং হোতি। গহপতিকে পন পক্খিজাতে চ ৰিসুং কত্বা গণ্হন্তস্স দ্বাদসৰিধং হোতি।</p>
<p class="bodytext">অঞ্ঞথা <a name="V2.0077"></a> ৰত্তিতুং অদেন্তো সো ধম্মো অধিট্ঠানং এতস্সাতি তদধিট্ঠানং। তেন <span class="bld">তদধিট্ঠানেন চেতসা। সক্করোন্তো</span>তি আদরকিরিযাৰসেন করোন্তো। তেনাহ <span class="bld">‘‘যথা’’</span>তিআদি। <span class="bld">গরুং করোন্তো</span>তি পাসাণচ্ছত্তং ৰিয গরুকরণৰসেন গরুং করোন্তো। তেনেৰাহ <a name="M2.0083"></a> <span class="bld">‘‘তস্মিং গারৰুপ্পত্তিযা’’</span>তি। <span class="bld">ধম্মাধিপতিভূতাগতভাৰেনা</span>তি ইমিনা যথাৰুত্তধম্মস্স জেট্ঠকভাৰেন পুরিমতরং অত্তভাৰেসু সক্কচ্চং সমুপচিতভাৰং দস্সেতি। <span class="bld">ধম্মৰসেনেৰ চ সব্বকিরিযানং করণেনা</span>তি এতেন ঠাননিসজ্জাদীসু যথাৰুত্তধম্মনিন্নপোণপব্ভারভাৰং দস্সেতি। <span class="bld">অস্সা</span>তি রক্খাৰরণগুত্তিযা। <span class="bld">পরং রক্খন্তো</span>তি অঞ্ঞং দিট্ঠধম্মিকাদিঅনত্থতো রক্খন্তো। তেনেৰ পররক্খসাধনেন খন্তিআদিগুণেন অত্তানং ততো এৰ রক্খতি। <span class="bld">মেত্তচিত্ততা</span>তি মেত্তচিত্ততায। <span class="bld">নিৰাসনপারুপনগেহাদীনি</span> সীতুণ্হাদিপ্পটিবাহনেন <span class="bld">আৰরণং</span>।</p>
<p class="bodytext"><span class="bld">অন্তোজনস্মি</span>ন্তি অব্ভন্তরভূতে পুত্তদারাদিজনে। <span class="bld">সীলসংৰরে পতিট্ঠাপেন্তো</span>তি ইমিনা রক্খং দস্সেতি। <span class="bld">ৰত্থগন্ধমালাদীনি চস্স দদমানো</span>তি ইমিনা আৰরণং, ইতরেন গুত্তিং। <span class="bld">সম্পদানেনপী</span>তি <span class="bld">পি</span>-সদ্দেন সীলসংৰরেসু পতিট্ঠাপনাদীনং সম্পিণ্ডেতি। এস নযো পরেসুপি পি-সদ্দগ্গহণে। নিগমো নিৰাসো এতেসন্তি <span class="bld">নেগমা</span>। এৰং <span class="bld">জানপদা</span>তি আহ <span class="bld">‘‘তথা নিগমৰাসিনো’’</span>তিআদিনা।</p>
<p class="bodytext">রক্খাৰরণগুত্তিযা কাযকম্মাদীসু সংৰিদহনং ঠপনং নাম তদুপদেসোযেৰাতি ৰুত্তং <span class="bld">‘‘কথেত্বা’’</span>তি। <span class="bld">এতেসূ</span>তি পাল়িযং ৰুত্তেসু সমণাদীসু। <span class="bld">পটিৰত্তেতুং ন সক্কা</span> খীণানং কিলেসানং পুন অনুপ্পজ্জনতো। সেসমেত্থ সুৰিঞ্ঞেয্যমেৰ।</p>
<p class="centered">চক্কৰত্তিসুত্তৰণ্ণনা নিট্ঠিতা।</p>
<p class="subhead">৫. সচেতনসুত্তৰণ্ণনা</p>
<p class="bodytext"><a name="para15"></a><span class="paranum">১৫</span>. পঞ্চমে ইসযো পতন্তি সন্নিপতন্তি এত্থাতি <span class="bld">ইসিপতন</span>ন্তি আহ <span class="bld">‘‘বুদ্ধপচ্চেকবুদ্ধসঙ্খাতান’’</span>ন্তিআদি। <span class="bld">সব্বূপকরণানি সজ্জেত্বা</span>তি সব্বানি রুক্খস্স ছেদনতচ্ছনাদিসাধনানি উপকরণানি রঞ্ঞা আণত্তদিৰসেযেৰ সজ্জেত্বা। নানা করীযতি এতেনাতি <span class="bld">নানাকরণং,</span> নানাভাৰোতি আহ <span class="bld">‘‘নানত্ত’’</span>ন্তি। <span class="bld">নেস</span>ন্তি সরলোপেনাযং নিদ্দেসোতি আহ <span class="bld">‘‘ন এস’’</span>ন্তি। তথা <span class="bld">অত্থেস</span>ন্তি এত্থাপীতি আহ <span class="bld">‘‘অত্থি এস’’</span>ন্তি। পৰত্তনত্থং অভিসঙ্খরণং <span class="bld">অভিসঙ্খারো,</span> তস্স <span class="bld">গতি</span> ৰেগসা পৰত্তি। তং সন্ধাযাহ <span class="bld">‘‘পযোগস্স গমন’’</span>ন্তি।</p>
<p class="bodytext"><span class="bld">সগণ্ডা</span>তি <a name="M2.0084"></a> <a name="V2.0078"></a> খুদ্দানুখুদ্দকগণ্ডা। তেনাহ <span class="bld">‘‘উণ্ণতোণতট্ঠানযুত্তা’’</span>তি। <span class="bld">সকসাৰা</span>তি সকসটা। তেনাহ <span class="bld">‘‘পূতিসারেনা’’</span>তিআদি। <span class="bld">এৰং গুণপতনেন পতিতা</span>তি যথা তং চক্কং নাভিঅরনেমীনং সদোসতায ন পতিট্ঠাসি, এৰমেকচ্চে পুগ্গলা কাযৰঙ্কাদিৰসেন সদোসতায গুণপতনেন পতিতা সকট্ঠানে ন তিট্ঠন্তি। এত্থ চ ফরুসৰাচাদযোপি অপাযগমনীযা সোতাপত্তিমগ্গেনেৰ পহীযন্তীতি দট্ঠব্বা।</p>
<p class="centered">সচেতনসুত্তৰণ্ণনা নিট্ঠিতা।</p>
<p class="subhead">৬. অপণ্ণকসুত্তৰণ্ণনা</p>
<p class="bodytext"><a name="para16"></a><span class="paranum">১৬</span>. ছট্ঠে ৰিরজ্ঝনকিরিযা নাম পচ্ছা সমাদাতব্বতায অপণ্ণকপ্পযোগসমাদানা ৰিয হোতি, অৰিরজ্ঝনকিরিযা পন পচ্ছা অসমাদাতব্বতায অনূনাতি তংসমঙ্গিপুগ্গলো অপণ্ণকো, তস্স ভাৰো <span class="bld">অপণ্ণকতা</span>তি আহ <span class="bld">‘‘অপণ্ণকপটিপদন্তি অৰিরদ্ধপটিপদ’’</span>ন্তিআদি। যস্মা সা অধিপ্পেতত্থসাধনেন একংসিকা ৰট্টতো নিয্যানাৰহা, তত্থ চ যুত্তিযুত্তা অসারাপগতা অৰিরুদ্ধতায অপচ্চনীকা অনুলোমিকা অনুধম্মভূতা চ, তস্মা ৰুত্তং <span class="bld">‘‘একংসপটিপদ’’</span>ন্তিআদি। <span class="bld">ন তক্কগ্গাহেন ৰা নযগ্গাহেন ৰা</span>তি তক্কগ্গাহেন ৰা পটিপন্নো ন হোতি নযগ্গাহেন ৰা অপণ্ণকপটিপদং পটিপন্নো। তত্থ <span class="bld">তক্কগ্গাহেন ৰা</span>তি আচরিযং অলভিত্বা ‘‘এৰং মে সুগতি, নিব্বানং ৰা ভৰিস্সতী’’তি অত্তনো তক্কগ্গহণমত্তেন। <span class="bld">নযগ্গাহেনা</span>তি পচ্চক্খতো অদিস্বা নযতো অনুমানতো গহণেন। <span class="bld">এৰং গহেত্বা পটিপন্নো</span>তি তক্কমত্তেন, নযগ্গাহেন ৰা পটিপন্নো। পণ্ডিতসত্থৰাহো ৰিয সম্পত্তীহি ন পরিহাযতীতি যোজনা।</p>
<p class="bodytext"><span class="bld">যং সন্ধায ৰুত্ত</span>ন্তি পরিহানঞ্চ অপরিহানঞ্চ সন্ধায <span class="bld">জাতকে</span> (জা॰ ১.১.১) ৰুত্তং। অযং পনেত্থ গাথায অত্থযোজনা – <span class="bld">অপণ্ণকং ঠানং</span> অৰিরদ্ধকারণং নিয্যানিককারণং <span class="bld">একে</span> বোধিসত্তপ্পমুখা পণ্ডিতমনুস্সা গণ্হিংসু। যে পন তে বালসত্থৰাহপুত্তপ্পমুখা <span class="bld">তক্কিকা আহু,</span> তে <span class="bld">দুতিযং</span> সাপরাধং <a name="M2.0085"></a> অনেকংসিকং ঠানং অনিয্যানিকং কারণং অগ্গহেসুং, তে কণ্হপটিপদং পটিপন্না। তত্থ সুক্কপটিপদা অপরিহানিপটিপদা, কণ্হপটিপদা পরিহানিপটিপদা, তস্মা যে সুক্কপটিপদং পটিপন্না, তে অপরিহীনা সোত্থিভাৰং পত্তা। যে পন কণ্হপটিপদং পটিপন্না, তে পরিহীনা অনযব্যসনং আপন্নাতি ইমমত্থং ভগৰা অনাথপিণ্ডিকস্স গহপতিনো ৰত্বা উত্তরি ইদমাহ <span class="bld">‘‘এতদঞ্ঞায মেধাৰী, তং গণ্হে যদপণ্ণক’’</span>ন্তি।</p>
<p class="bodytext">তত্থ <a name="V2.0079"></a> <span class="bld">এতদঞ্ঞায মেধাৰী</span>তি মেধাতি লদ্ধনামায ৰিসুদ্ধায উত্তমায পঞ্ঞায সমন্নাগতো কুলপুত্তো এতং অপণ্ণকং ঠানং দুতিযঞ্চাতি দ্বীসু অতক্কগ্গাহতক্কগ্গাহসঙ্খাতেসু ঠানেসু গুণদোসং ৰুদ্ধিহানিং অত্থানত্থং ঞত্বাতি অত্থো। <span class="bld">তং গণ্হে যদপণ্ণক</span>ন্তি যং অপণ্ণকং একংসিকং সুক্কপটিপদাঅপরিহানিযপটিপদাসঙ্খাতং নিয্যানিককারণং, তদেৰ গণ্হেয্য। কস্মা? একংসিকাদিভাৰতোযেৰ। ইতরং পন ন গণ্হেয্য। কস্মা? অনেকংসিকাদিভাৰতোযেৰ।</p>
<p class="bodytext">যৰন্তি তায সত্তা অমিস্সিতাপি সমানজাতিতায মিস্সিতা ৰিয হোন্তীতি <span class="bld">যোনি</span>। সা পন অত্থতো অণ্ডাদিউপ্পত্তিট্ঠানৰিসিট্ঠো খন্ধানং ভাগসো পৰত্তিৰিসেসোতি আহ <span class="bld">‘‘খন্ধকোট্ঠাসো যোনি নামা’’</span>তি। <span class="bld">কারণং যোনি নাম,</span> যোনীতি তং তং ফলং অনুপচিতঞাণসম্ভারেহি দুরৰগাধভেদতায মিস্সিতং ৰিয হোতীতি। যতো একত্তনযেন সো এৰাযন্তি বালানং মিচ্ছাগাহো। <span class="bld">পস্সাৰমগ্গো যোনি নাম</span> যৰন্তি তায সত্তা যোনিসম্বন্ধেন মিস্সিতা হোন্তীতি। <span class="bld">পগ্গহিতা</span> অনুট্ঠানেন, পুনপ্পুনং আসেৰনায <span class="bld">পরিপুণ্ণা</span>।</p>
<p class="bodytext"><span class="bld">‘‘চক্খুতোপী’’</span>তিআদিম্হি পন চক্খুৰিঞ্ঞাণাদিৰীথীসু তদনুগতমনোৰিঞ্ঞাণৰীথীসু চ কিঞ্চাপি কুসলাদীনং পৰত্তি অত্থি, কামাসৰাদযো এৰ পন ৰণতো যূসং ৰিয পগ্ঘরনকঅসুচিভাৰেন সন্দন্তি, তস্মা তে এৰ <span class="bld">‘‘আসৰা’’</span>তি ৰুচ্চন্তি। তত্থ হি পগ্ঘরনকঅসুচিম্হি আসৰসদ্দো নিরুল়্হোতি। <span class="bld">ধম্মতো যাৰ গোত্রভূ</span>তি ততো পরং মগ্গফলেসু অপ্পৰত্তনতো ৰুত্তং। এতে হি আরম্মণকরণৰসেন ধম্মে গচ্ছন্তা ততো পরং ন গচ্ছন্তি। ননু ততো পরং ভৰঙ্গাদীনিপি গচ্ছন্তীতি চে? ন, তেসম্পি পুব্বে আলম্বিতেসু লোকিযধম্মেসু <a name="M2.0086"></a> সাসৰভাৰেন অন্তোগধত্তা ততো পরতাভাৰতো। এত্থ চ গোত্রভুৰচনেন গোত্রভুৰোদানফলসমাপত্তিপুরেচারিকপরিকম্মানি ৰুত্তানীতি ৰেদিতব্বানি। পঠমমগ্গপুরেচারিকমেৰ ৰা গোত্রভু অৰধিনিদস্সনভাৰেন গহিতং, ততো পরং পন মগ্গফলসমানতায অঞ্ঞেসু মগ্গেসু মগ্গৰীথিযং সমাপত্তিৰীথীযং নিরোধানন্তরঞ্চ পৰত্তমানেসু ফলেসু নিব্বানে চ আসৰানং পৰত্তি নিৰারিতাতি ৰেদিতব্বং। <span class="bld">সৰন্তী</span>তি গচ্ছন্তি, আরম্মণকরণৰসেন পৰত্তন্তীতি অত্থো। অৰধিঅত্থো আ-কারো, অৰধি চ মরিযাদাভিৰিধিভেদতো দুৰিধো। তত্থ মরিযাদং কিরিযং বহি কত্বা পৰত্ততি যথা ‘‘আপাটলীপুত্তং ৰুট্ঠো দেৰো’’তি। অভিৰিধি পন কিরিযং ব্যাপেত্বা পৰত্ততি যথা ‘‘আভৰগ্গং ভগৰতো যসো পৰত্ততী’’তি। অভিৰিধিঅত্থো চাযমা-কারো ইধ গহিতোতি ৰুত্তং <span class="bld">‘‘অন্তোকরণত্থো’’</span>তি।</p>
<p class="bodytext"><span class="bld">মদিরাদযো</span>তি <a name="V2.0080"></a> <span class="bld">আদি</span>-সদ্দেন সিন্ধৰকাদম্বরিকাপোতিকাদীনং সঙ্গহো দট্ঠব্বো। <span class="bld">চিরপারিৰাসিযট্ঠো</span> চিরপরিৰুট্ঠতা পুরাণভাৰো। <span class="bld">অৰিজ্জা নাহোসীতিআদী</span>তি এত্থ <span class="bld">আদি</span>-সদ্দেন ‘‘পুরিমা, ভিক্খৰে, কোটি ন পঞ্ঞাযতি ভৰতণ্হাযা’’তি (অ॰ নি॰ ১০.৬২) ইদং <span class="bld">সুত্তং</span> সঙ্গহিতং। অৰিজ্জাসৰভৰাসৰানং চিরপরিৰুট্ঠতায দস্সিতায তব্ভাৰভাৰিনো কামাসৰস্স চিরপরিৰুট্ঠতা দস্সিতাৰ হোতি। অঞ্ঞেসু চ যথাৰুত্তে ধম্মে ওকাসঞ্চ আরম্মণং কত্বা পৰত্তমানেসু মানাদীসু ৰিজ্জমানেসু অত্তত্তনিযাদিগ্গাহৰসেন অভিব্যাপনং মদকরণৰসেন আসৰসদিসতা চ এতেসংযেৰ, ন অঞ্ঞেসন্তি এতেস্বেৰ আসৰসদ্দো নিরুল়্হোতি দট্ঠব্বো। <span class="bld">আযতং</span> অনাদিকালিকত্তা। <span class="bld">পসৰন্তী</span>তি ফলন্তি। ন হি কিঞ্চি সংসারদুক্খং অত্থি, যং আসৰেহি ৰিনা উপ্পজ্জেয্য। <span class="bld">পুরিমানি চেত্থা</span>তি এতেসু চতূসু অত্থৰিকপ্পেসু পুরিমানি তীণি। <span class="bld">যত্থা</span>তি যেসু সুত্তাভিধম্মপ্পদেসেসু। <span class="bld">তত্থ যুজ্জন্তি</span> কিলেসেসুযেৰ যথাৰুত্তস্স অত্থত্তযস্স সম্ভৰতো। <span class="bld">পচ্ছিমং কম্মেপী</span>তি পচ্ছিমং ‘‘আযতং ৰা সংসারদুক্খং সৰন্তি পসৰন্তী’’তি ৰুত্তনিব্বচনং কম্মেপি যুজ্জতি দুক্খপ্পসৰনস্স কিলেসকম্মসাধারণত্তা।</p>
<p class="bodytext">দিট্ঠধম্মা ৰুচ্চন্তি পচ্চক্খভূতা খন্ধা, দিট্ঠধম্মে ভৰা <span class="bld">দিট্ঠধম্মিকা। ৰিৰাদমূলভূতা</span>তি ৰিৰাদস্স মূলকারণভূতা কোধূপনাহমক্খপলাসইস্সামচ্ছরিযমাযাসাঠেয্যথম্ভসারম্ভমানাতিমানা। <span class="bld">যেন দেৰূপপত্যস্সা</span>তি <a name="M2.0087"></a> যেন কম্মকিলেসপ্পকারেন আসৰেন দেৰেসু উপপত্তি নিব্বত্তি অস্স ময্হন্তি সম্বন্ধো। <span class="bld">গন্ধব্বো ৰা ৰিহঙ্গমো</span> আকাসচারী অস্সন্তি ৰিভত্তিং ৰিপরিণামেত্বা যোজেতব্বং। এত্থ চ যক্খগন্ধব্বৰিনিমুত্তা সব্বা দেৰতা দেৰগ্গহণেন গহিতা। নল়ো ৰুচ্চতি মূলং, তস্মা <span class="bld">ৰিনল়ীকতা</span>তি ৰিগতনল়া ৰিগতমূলা কতাতি অত্থো। <span class="bld">অৰসেসা চ অকুসলা ধম্মা</span>তি অকুসলকম্মতো অৰসেসা অকুসলা ধম্মা আসৰাতি আগতাতি সম্বন্ধো।</p>
<p class="bodytext"><span class="bld">পটিঘাতাযা</span>তি পটিসেধনায। <span class="bld">পরূপৰাদ…পে॰… উপদ্দৰাতি</span> ইদং যদি ভগৰা সিক্খাপদং ন পঞ্ঞাপেয্য, ততো অসদ্ধম্মপ্পটিসেৰনঅদিন্নাদানপাণাতিপাতাদিহেতু যে উপ্পজ্জেয্যুং পরূপৰাদাদযো দিট্ঠধম্মিকা নানপ্পকারা অনত্থা, যে চ তন্নিমিত্তমেৰ নিরযাদীসু নিব্বত্তস্স পঞ্চৰিধবন্ধনকম্মকারণাদিৰসেন মহাদুক্খানুভৰাদিপ্পকারা অনত্থা, তে সন্ধায ৰুত্তং।</p>
<p class="bodytext"><span class="bld">তে</span> <a name="V2.0081"></a> <span class="bld">পনেতে</span>তি এতে কামরাগাদিকিলেসতেভূমককম্মপরূপৰাদাদিউপ্পদ্দৰপ্পকারা আসৰা। <span class="bld">যত্থা</span>তি যস্মিং ৰিনযাদিপাল়িপ্পদেসে। <span class="bld">যথা</span>তি যেন দুৰিধাদিপ্পকারেন অৰসেসেসু চ সুত্তন্তেসু তিধা আগতাতি সম্বন্ধো। নিরযং গমেন্তীতি <span class="bld">নিরযগামিনিযা। ছক্কনিপাতে</span>তি ছক্কনিপাতে আহুনেয্যসুত্তে (অ॰ নি॰ ৬.৫৮)। তত্থ হি আসৰা ছধা আগতা।</p>
<p class="bodytext"><span class="bld">সরসভেদো</span>তি খণিকনিরোধো। <span class="bld">খীণাকারো</span>তি অচ্চন্তায খীণতা। আসৰা খীযন্তি পহীযন্তি এতেনাতি <span class="bld">আসৰক্খযো,</span> মগ্গো। আসৰানং খযন্তে উপ্পজ্জনতো <span class="bld">আসৰক্খযো,</span> ফলং। আসৰক্খযেন পত্তব্বতো আসৰা খীযন্তি এত্থাতি <span class="bld">আসৰক্খযো,</span> নিব্বানং। <span class="bld">ৰিসুদ্ধিমগ্গে</span> (ৰিসুদ্ধি॰ ২.৫৫৭-৫৬০) ৰিত্থারিতো, তস্মা তত্থ, তং সংৰণ্ণনায চ ৰুত্তনযেন ৰেদিতব্বো।</p>
<p class="bodytext"><span class="bld">তথা</span>তি ইমিনা ৰিসুদ্ধিমগ্গে ৰিত্থারিততং উপসংহরতি। কুসলপ্পৰত্তিং আৰরন্তি নিৰারেন্তীতি <span class="bld">আৰরণীযা। পুরিমপ্পৰত্তিৰসেনা</span>তি নিদ্দোক্কমনতো পুব্বে কম্মট্ঠানস্স পৰত্তিৰসেন। <span class="bld">ঠপেত্বা</span>তি হত্থগতং কিঞ্চি ঠপেন্তো ৰিয কম্মট্ঠানং সতিসম্পজঞ্ঞৰসেন ঠপেত্বা কম্মট্ঠানমেৰ মনসিকরোন্তো নিদ্দং ওক্কমতি, ঝানসমাপন্নো ৰিয যথাপরিচ্ছিন্নেনেৰ কালেন <a name="M2.0088"></a> পবুজ্ঝমানো কম্মট্ঠানং ঠপিতট্ঠানে গণ্হন্তোযেৰ পবুজ্ঝতি নাম। তেন ৰুত্তং <span class="bld">‘‘তস্মা…পে॰… নাম হোতী’’</span>তি। <span class="bld">মূলকম্মট্ঠানে</span>তি আদিতো পট্ঠায পরিহরিযমানকম্মট্ঠানে। <span class="bld">পরিগ্গহকম্মট্ঠানৰসেনা</span>তি সযনং উপগচ্ছন্তেন পরিগ্গহমানকম্মট্ঠানমনসিকারৰসেন। সো পন ধাতুমনসিকারৰসেন ইচ্ছিতব্বোতি দস্সেতুং <span class="bld">‘‘অযং হী’’</span>তিআদি ৰুত্তং।</p>
<p class="centered">অপণ্ণকসুত্তৰণ্ণনা নিট্ঠিতা।</p>
<p class="subhead">৭. অত্তব্যাবাধসুত্তৰণ্ণনা</p>
<p class="bodytext"><a name="para17"></a><span class="paranum">১৭</span>. সত্তমে ব্যাবাধনং দুক্খাপনন্তি আহ <span class="bld">‘‘অত্তব্যাবাধাযাতি অত্তদুক্খাযা’’</span>তি। মগ্গফলচিত্তুপ্পাদাপি কাযসুচরিতাদিসঙ্গহো এৰাতি আহ <span class="bld">‘‘অৰারিতানেৰা’’</span>তি।</p>
<p class="centered">অত্তব্যাবাধসুত্তৰণ্ণনা নিট্ঠিতা।</p>
<p class="subhead">৮. দেৰলোকসুত্তৰণ্ণনা</p>
<p class="bodytext"><a name="para18"></a><span class="paranum">১৮</span>. অট্ঠমে <a name="V2.0082"></a> <span class="bld">ইতীতি পদসন্ধিব্যঞ্জনসিলিট্ঠতা</span>তি পুরিমপদানং পচ্ছিমপদেহি অত্থতো সহিততায ব্যঞ্জনানং ৰাক্যানং সিলিট্ঠতায দীপনে নিপাতো।</p>
<p class="centered">দেৰলোকসুত্তৰণ্ণনা নিট্ঠিতা।</p>
<p class="subhead">৯. পঠমপাপণিকসুত্তৰণ্ণনা</p>
<p class="bodytext"><a name="para19"></a><span class="paranum">১৯</span>. নৰমে <span class="bld">উগ্ঘাটেত্বা</span>তি আসনদ্বারঞ্চেৰ ভণ্ডপসিব্বকে চ ৰিৰরিত্বা। <span class="bld">নাধিট্ঠাতী</span>তি তংতংকযৰিক্কযে অত্তনা ৰোযোগং নাপজ্জতি। <span class="bld">দিৰাকালে</span>তি মজ্ঝন্হিকসমযে। <span class="bld">অস্সামিকো হোতি</span> তীসুপি কালেসু লদ্ধব্বলাভস্স অলভনতো। অপতিৰাতাবাধং <span class="bld">রত্তিট্ঠানং</span>। ছাযুদকসম্পন্নং <span class="bld">দিৰাট্ঠানং। ৰিপস্সনাপি ৰট্টতি</span> ৰিপস্সনাকম্মিকোযেৰ। তেনপি হি নৰধা ইন্দ্রিযানং তিক্খত্তং আপাদেন্তেন সমাধিনিমিত্তং গহেতব্বং, ৰিপস্সনানিমিত্তং সমাহিতাকারসল্লক্খণায।</p>
<p class="centered">পঠমপাপণিকসুত্তৰণ্ণনা নিট্ঠিতা।</p>
<p class="subhead">১০. দুতিযপাপণিকসুত্তৰণ্ণনা</p>
<p class="bodytext"><a name="para20"></a><span class="paranum">২০</span>. দসমে <a name="M2.0089"></a> <span class="bld">ৰিসিট্ঠধুরো</span>তি ৰিসিট্ঠধুরসম্পগ্গাহো ৰীরিযসম্পন্নো। ঞাণৰীরিযাযত্তা হি অত্থসিদ্ধিযো। তেনাহ <span class="bld">‘‘উত্তমধুরো’’</span>তিআদি। <span class="bld">ৰিক্কাযিকভণ্ড</span>ন্তি ৰিক্কযেতব্বভণ্ডং। <span class="bld">নিক্খিত্তধনেনা</span>তি নিদহিত্বা ঠপিতধনৰসেন। <span class="bld">ৰল়ঞ্জনকৰসেনা</span>তি দিৰসে দিৰসে দানূপভোগৰসেন ৰল়ঞ্জিতব্বধনৰসেন। <span class="bld">উপভোগপরিভোগভণ্ডেনা</span>তি উপভোগপরিভোগূপকরণেন। <span class="bld">নিপতন্তী</span>তি নিপাতেন্তি, অত্তনো ধনগ্গহেন নিপাতৰুত্তিকে করোন্তি। তেনাহ <span class="bld">‘‘নিমন্তেন্তী’’</span>তি।</p>
<p class="bodytext"><span class="bld">ঞাণথামেনা</span>তি ঞাণস্স থিরভাৰেন। <span class="bld">ঞাণপরক্কমেনা</span>তি ঞাণসহিতেন ৰীরিযেন। দিট্ঠধম্মিকসম্পরাযিকপরমত্থভেদঞ্হি যেন সুতেন ইজ্ঝতি, তং সুতং নাম। উক্কট্ঠনিদ্দেসেন দস্সেন্তো <span class="bld">‘‘একনিকায…পে॰… বহুস্সুতা’’</span>তি আহ। <span class="bld">আগতো</span>তি সুপ্পৰত্তিভাৰেন স্বাগতো। তেনাহ <span class="bld">‘‘পগুণো পৰত্তিতো’’</span>তি। অভিধম্মে আগতা কুসলাদিক্খন্ধাদিভেদভিন্না ধম্মা সুত্তন্তপিটকেপি ওতরন্তীতি <span class="bld">‘‘ধম্মধরাতি সুত্তন্তপিটকধরা’’</span>ইচ্চেৰ ৰুত্তং। ন হি আভিধম্মিকভাৰেন <a name="V2.0083"></a> ৰিনা নিপ্পরিযাযতো সুত্তন্তপিটকঞ্ঞুতা সম্ভৰতি। <span class="bld">দ্বেমাতিকাধরা</span>তি ভিক্খুভিক্খুনিমাতিকাৰসেন দ্বেমাতিকাধরাতি ৰদন্তি, ‘‘ৰিনযাভিধম্মমাতিকাধরা’’তি যুত্তং। <span class="bld">পরিপুচ্ছতী</span>তি সব্বভাগেন পুচ্ছিতব্বং পুচ্ছতি। তেনাহ <span class="bld">‘‘অত্থানত্থং কারণাকারণং পুচ্ছতী’’</span>তি। <span class="bld">পরিগ্গণ্হাতী</span>তি ৰিচারেতি।</p>
<p class="bodytext"><span class="bld">ন এৰং অত্থো দট্ঠব্বো</span>তি এৰং দেসনানুক্কমেন অত্থো ন গহেতব্বো। অঞ্ঞো হি দেসনাক্কমো ৰেনেয্যজ্ঝাসযৰসেন পৰত্তনতো, অঞ্ঞো পটিপত্তিক্কমো। <span class="bld">হেট্ঠিমেন ৰা পরিচ্ছেদো</span>তি সীলসমাধিপঞ্ঞাসঙ্খাতেসু তীসু ভাগেসু কত্থচি হেট্ঠিমনযেন দেসনায পরিচ্ছেদং ৰেদিতব্বং সীলেন, কত্থচি উপরিমেন ভাগেন পঞ্ঞায, কত্থচি দ্বীহিপি ভাগেহি সীলপঞ্ঞাৰসেন। ইধ পন সুত্তে উপরিমেন ভাগেন পরিচ্ছেদো ৰেদিতব্বোতি ৰত্বা তং দস্সেন্তো <span class="bld">‘‘তস্মা’’</span>তিআদিমাহ। যস্মা ৰা ভগৰা ৰেনেয্যজ্ঝাসযৰসেন পঠমং কল্যাণমিত্তং দস্সেন্তো অরহত্তং পৰেদেত্বা ‘‘তযিদং অরহত্তং ইমায আরদ্ধৰীরিযতায হোতী’’তি দস্সেন্তো ৰীরিযারম্ভং পৰেদেত্বা ‘‘স্বাযং ৰীরিযারম্ভো ইমিনা কল্যাণমিত্তসন্নিস্সযেন <a name="M2.0090"></a> ভৰতী’’তি দস্সেন্তো নিস্সযসম্পত্তিং পৰেদেতি হেট্ঠা দস্সিতনিদস্সনানুরূপন্তি দট্ঠব্বং।</p>
<p class="centered">দুতিযপাপণিকসুত্তৰণ্ণনা নিট্ঠিতা।</p>
<p class="centered">রথকারৰগ্গৰণ্ণনা নিট্ঠিতা।</p></div>
<p class="chapter">৩. পুগ্গলৰগ্গো</p>
<div class="chaptxt">
<p class="subhead">১. সমিদ্ধসুত্তৰণ্ণনা</p>
<p class="bodytext"><a name="para21"></a><span class="paranum">২১</span>. ততিযস্স পঠমে <span class="bld">রুচ্চতী</span>তি কাযসক্খিআদীসু পুগ্গলেসু অতিৰিয সুন্দরতরপণীততরভাৰেন তে চিত্তস্স অভিরুচিউপ্পাদকো কতমোতি পুচ্ছতি। <span class="bld">সদ্ধিন্দ্রিযং ধুরং অহোসি</span> সদ্ধাধুরং মগ্গৰুট্ঠানন্তি কত্বা, সেসিন্দ্রিযানি পন কথন্তি আহ <span class="bld">‘‘সেসানী’’</span>তিআদি। <span class="bld">পটিৰিদ্ধমগ্গোৰা</span>তি তীহিপি থেরেহি অত্তনো অত্তনো পটিৰিদ্ধঅরহত্তমগ্গো এৰ কথিতো, তস্মা ন <a name="V2.0084"></a> সুকরং একংসেন ব্যাকাতুং ‘‘অযং…পে॰… পণীততরো চা’’তি। <span class="bld">ভুম্মন্তরেনেৰ কথেসি</span> ‘‘তীসুপি পুগ্গলেসু অগ্গমগ্গট্ঠোৰ পণীততরো’’তি।</p>
<p class="centered">সমিদ্ধসুত্তৰণ্ণনা নিট্ঠিতা।</p>
<p class="subhead">২. গিলানসুত্তৰণ্ণনা</p>
<p class="bodytext"><a name="para22"></a><span class="paranum">২২</span>. দুতিযে <span class="bld">হিতানী</span>তি ভব্যানি। <span class="bld">ৰুদ্ধিকরানী</span>তি আরোগ্যাদিৰুদ্ধিকরানি। <span class="bld">অনুচ্ছৰিক</span>ন্তি উপট্ঠানকিরিযায অনুরূপং। <span class="bld">ৰাতাপমাররোগেনা</span>তি ৰাতরোগেন চ অপমাররোগেন চ, ৰাতনিদানেন ৰা অপমাররোগেন। <span class="bld">নিট্ঠপ্পত্তগিলানো</span>তি ‘‘ইমিনা রোগেন ন চিরস্সেৰ মরিস্সতী’’তি নিট্ঠং পত্তো গিলানো। <span class="bld">খিপিতকং</span> নাম ৰমথুরোগো। <span class="bld">কচ্ছূ</span>তি থুল্লকচ্ছুআবাধো। <span class="bld">তিণপুপ্ফকজরো</span> ৰিসমৰাতসম্ফস্সজরোগো। <span class="bld">যেস</span>ন্তি যেসং রোগানং। <span class="bld">পটিজগ্গনেনা</span>তি পটিকারমত্তেন। <span class="bld">ফাসুক</span>ন্তি ব্যাধিৰূপসমনেন সরীরস্স ফাসুভাৰো। ব্যাধিনিদানসমুট্ঠানজাননেন <span class="bld">পণ্ডিতো,</span> পটিকারকিরিযায যুত্তকারিতায <span class="bld">দক্খো,</span> উট্ঠানৰীরিযসম্পত্তিযা <span class="bld">অনলসো</span>।</p>
<p class="bodytext"><span class="bld">পদপরমো</span> <a name="M2.0091"></a> <span class="bld">পুগ্গলো কথিতো</span> সম্মত্তনিযামোক্কমনস্স অযোগ্গভাৰতো। অলভন্তোৰ তথাগতপ্পৰেদিতং ধম্মৰিনযং সৰনায ওক্কমতি নিযামং কুসলেসু ধম্মেসু সম্মত্তং পচ্চেকবোধিং। <span class="bld">য</span>ন্তি, যতো। <span class="bld">ওৰাদং লভিত্বা</span>তি আভিসমাচারিকৰত্তং ওৰাদমত্তং। এত্তকোপি হি তস্স হিতাৰহোতি। <span class="bld">তন্নিস্সিতোৰা</span>তি ৰিপঞ্চিতঞ্ঞুনিস্সিতোৰ হোতি। <span class="bld">পুনপ্পুনং দেসেতব্বোৰ</span> সম্মত্তনিযামোক্কমনস্স যোগ্গভাৰতো।</p>
<p class="centered">গিলানসুত্তৰণ্ণনা নিট্ঠিতা।</p>
<p class="subhead">৩. সঙ্খারসুত্তৰণ্ণনা</p>
<p class="bodytext"><a name="para23"></a><span class="paranum">২৩</span>. ততিযে ৰিৰিধেহি আকারেহি আবাধনতো ব্যাবাধোৰ ব্যাবজ্ঝং, কাযিকং চেতসিকঞ্চ দুক্খং। সহ ব্যাবজ্ঝেন ৰত্ততীতি <span class="bld">সব্যাবজ্ঝং</span>। তেনাহ <span class="bld">‘‘সদুক্খ’’</span>ন্তি। <span class="bld">চেতনারাসি</span>ন্তি পুব্বচেতনাদিরাসিং। চেতনং পুনপ্পুনং পৰত্তেন্তো <span class="bld">‘‘রাসিং করোতি পিণ্ডং করোতী’’</span>তি চ ৰুত্তো। <span class="bld">সদুক্খ</span>ন্তি নিরন্তরদুক্খং। তেনাহ <span class="bld">‘‘সাবাধং নিরস্সাদ’’</span>ন্তি। <span class="bld">অত্থী</span>তি উজুকং দুক্খৰেদনা <a name="V2.0085"></a> নত্থীতি অৰত্তব্বত্তা ৰুত্তং। অনিট্ঠসভাৰত্তা অনিট্ঠারম্মণত্তা চ দুক্খপক্খিকাৰ সা দট্ঠব্বা। ন হি অকুসলৰিপাকা ইট্ঠা নাম অত্থী, কুসলৰিপাকা পন উপেক্খাৰেদনা তত্থ অপ্পাৰসরা। <span class="bld">অট্ঠকথাযং</span> পন নিরযস্স দুক্খবহুলত্তা দুক্খস্স চ তত্থ বলৰতায সা অব্বোহারিকট্ঠানে ঠিতাতি ৰুত্তং। <span class="bld">উপমং কত্বা আহটো</span> ৰিসেসো ৰিয সামঞ্ঞস্স যথা অযোপিণ্ডিরোহিনো ৰিয রূপানন্তি। <span class="bld">পটিভাগউপমা</span>তি পটিবিম্বউপমা।</p>
<p class="bodytext"><span class="bld">তে অগ্গহেত্বা</span>তি হেট্ঠিমব্রহ্মলোকে অগ্গহেত্বা। <span class="bld">ৰোমিস্সকসুখদুক্খ</span>ন্তি ৰিমিস্সকসুখদুক্খং পীতিমিস্সকভাৰতো। <span class="bld">কম্ম</span>ন্তি পাপকম্মং। কম্মসীসেন ফলং ৰদতি। কামঞ্চেত্থ ‘‘অব্যাবজ্ঝং লোকং উপপজ্জতী’’তি আগতং, ‘‘অব্যাবজ্ঝা ফস্সা ফুসন্তী’’তি পন ৰচনেন লোকুত্তরফস্সাপি সঙ্গয্হন্তীতি <span class="bld">‘‘তীণি সুচরিতানি লোকিযলোকুত্তরমিস্সকানি কথিতানী’’</span>তি ৰুত্তং।</p>
<p class="centered">সঙ্খারসুত্তৰণ্ণনা নিট্ঠিতা।</p>
<p class="subhead">৪. বহুকারসুত্তৰণ্ণনা</p>
<p class="bodytext"><a name="para24"></a><span class="paranum">২৪</span>. চতুত্থে <a name="M2.0092"></a> <span class="bld">অৰস্সযং গতো</span>তি ৰট্টদুক্খপরিমুত্তিযা অৰস্সযো ময্হন্তি সরণগমনক্কমেন উপগতো হোতি। <span class="bld">সতন্তিক</span>ন্তি সপরিযত্তিধম্মং। <span class="bld">অগ্গহিতসরণপুব্বস্সা</span>তি অগ্গহিতপুব্বসরণস্স। <span class="bld">অকতাভিনিৰেসস্স ৰসেন ৰুত্ত</span>ন্তি তস্মিং অত্তভাৰে ন কতো সরণগমনাভিনিৰেসো যেনাতি অকতাভিনিৰেসো, তস্স ৰসেন ৰুত্তং। কামং পুব্বেপি সরণদাযকো আচরিযো ৰুত্তো, পব্বজ্জাদাযকোপি সরণদাযকোৰ। পুব্বে পন উপাসকভাৰাপাদকৰসেন সরণদাযকো অধিপ্পেতো। ইদং পন গহিতপব্বজ্জস্স সরণগমনং। পব্বজা হি সৰিসেসং সরণগমনন্তি পব্বজ্জাদাযকো পুন ৰুত্তো। <span class="bld">এতে</span>তি পব্বজ্জাদাযকাদযো। <span class="bld">দুৰিধেন পরিচ্ছিন্না</span>তি লোকিযধম্মসম্পাপকো লোকুত্তরধম্মসম্পাপকোতি দ্বিপ্পকারেন পরিচ্ছিন্না, কতাভিনিৰেসঅকতাভিনিৰেসৰসেন ৰা। <span class="bld">উপরী</span>তি পঠমমগ্গতো উপরি। <span class="bld">নেৰ সক্কোতী</span>তি আচরিযেন কতস্স উপকারস্স মহানুভাৰত্তা তস্স পতিকারং নাম কাতুং ন সক্কোতি।</p>
<p class="centered">বহুকারসুত্তৰণ্ণনা নিট্ঠিতা।</p>
<p class="subhead">৫. ৰজিরূপমসুত্তৰণ্ণনা</p>
<p class="bodytext"><a name="para25"></a><span class="paranum">২৫</span>. পঞ্চমে <a name="V2.0086"></a> <span class="bld">অরু</span>ইতি পুরাণং দুট্ঠৰণং ৰুচ্চতি। ক-কারো পদসন্ধিকরোতি অরুকূপমং চিত্তং এতস্সাতি <span class="bld">অরুকূপমচিত্তো</span> অপ্পমত্তকস্সপি দুক্খস্স অসহনতো। সেসপদদ্বযেপি এসেৰ নযো। <span class="bld">ইত্তরকালোভাসেনা</span>তি পরিত্তমেৰ কালো ঞাণোভাসৰিরহেন। <span class="bld">লগতী</span>তি কোধাসঙ্গৰসেন কুপ্পন্তো পুগ্গলো সম্মুখা, ‘‘কিং ৰদসী’’তিআদিনা পরম্মুখা চ উপনয্হনৰসেন লগতি, ন তণ্হাসঙ্গৰসেন। <span class="bld">কুপ্পতী</span>তি কুজ্ঝতি। <span class="bld">ব্যাপজ্জতী</span>তি ৰিপন্নচিত্তো হোতি। <span class="bld">থদ্ধভাৰং আপজ্জতি</span> ঈসকম্পি মুদুত্তাভাৰতো। <span class="bld">দুট্ঠারুকো</span>তি মংসলোহিতানং দুট্ঠভাৰেন পকতিভাৰং জহিত্বা ঠিতো দুট্ঠৰণো। ‘‘দুট্ঠারুতা’’তিপি পঠন্তি, তত্থাপি তাকারো পদসন্ধিকরো।</p>
<p class="bodytext"><span class="bld">তস্সা</span>তি দুট্ঠারুকস্স। <span class="bld">সৰন</span>ন্তি অসুচিৰিসন্দনং। <span class="bld">উদ্ধুমাতস্স ৰিযা</span>তি কোধেন উদ্ধং উদ্ধং ধুমাতকস্স ৰিয কোধূপাযাসস্স অৰিস্সজ্জনতো। <span class="bld">চণ্ডিকতস্সা</span>তি <a name="M2.0093"></a> কুপিতস্স। এত্থ চ কিঞ্চাপি হেট্ঠিমমগ্গৰজ্ঝাপি কিলেসা তেহি অনুপ্পত্তিধম্মতং আপাদিতত্তা সমুচ্ছিন্না, তথাপি তস্মিং সন্তানে অগ্গমগ্গস্স অনুপ্পন্নত্তা তত্থ অপ্পহীনাপি কিলেসা অত্থেৰাতি কত্বা তেসং ঞাণানং ৰিজ্জূপমতা ৰুত্তা, ন তেহি মগ্গেহি পহীনানং কিলেসানং অত্থিভাৰতোতি দট্ঠব্বং।</p>
<p class="centered">ৰজিরূপমসুত্তৰণ্ণনা নিট্ঠিতা।</p>
<p class="subhead">৬. সেৰিতব্বসুত্তৰণ্ণনা</p>
<p class="bodytext"><a name="para26"></a><span class="paranum">২৬</span>. ছট্ঠে <span class="bld">উপসঙ্কমিতব্বো</span>তি কালেন কালং উপসঙ্কমিতব্বো। <span class="bld">অল্লীযিতব্বো</span>তি ছাযায ৰিয ৰিনা ভাৰনায নিল্লীযিতব্বো। <span class="bld">পুনপ্পুনং উপাসিতব্বো</span>তি অভিণ্হসো উপনিসীদিতব্বো। <span class="bld">অনুদ্দযা</span>তি মেত্তাপুব্বভাগো। <span class="bld">উপসঙ্কমিতুং ৰট্টতী</span>তি ‘‘এতস্স সীলেন অভিৰুদ্ধি ভৰিস্সতী’’তি উপকারত্থং উপসেৰনাদি ৰট্টতি।</p>
<p class="bodytext"><span class="bld">ন পটিহঞ্ঞিস্সতী</span>তি ‘‘অপেহি, কিং এতেনা’’তি পটিক্খেপাভাৰতো পিযসীলত্তা ন পটিহঞ্ঞিস্সতি। <span class="bld">ফাসু ভৰিস্সতী</span>তি দ্বীসু হি সীলৰন্তেসু একেন সীলস্স ৰণ্ণে কথিতে ইতরো অনুমোদতি। তেন তেসং কথা ফাসু চেৰ হোতি পৰত্তিনী চ। একস্মিং পন দুস্সীলে সতি দুস্সীলস্স সীলকথা দুক্কথা, নেৰ সীলকথা হোতি, ন ফাসু হোতি, ন পৰত্তিনী। দুস্সীলস্স হি সীলকথা অফাসু ভৰিস্সতি। সীলকথায ৰুত্তমত্থং সমাধিপঞ্ঞাকথাসুপি অতিদিসতি <a name="V2.0087"></a> <span class="bld">‘‘সমাধিপঞ্ঞাকথাসুপি এসেৰ নযো’’</span>তি। দ্বে হি সমাধিলাভিনো সমাধিকথং সপ্পঞ্ঞা চ পঞ্ঞাকথং কথেন্তা রত্তিং ৰা দিৰসং ৰা অতিক্কমন্তম্পি ন জানন্তি।</p>
<p class="bodytext"><span class="bld">তত্থ তত্থ পঞ্ঞায অনুগ্গহেস্সামী</span>তি তস্মিং তস্মিং অনুগ্গহেতব্বে পঞ্ঞায সোধেতব্বে ৰড্ঢেতব্বে চ অধিকসীলং নিস্সায উপ্পন্নপঞ্ঞায অনুগ্গহেস্সামীতি অত্থো। তঞ্চ অনুগ্গণ্হনং সীলস্স অসপ্পাযানুপকারধম্মে ৰজ্জেত্বা তপ্পটিপক্খসেৰনেন হোতীতি আহ <span class="bld">‘‘সীলস্স অসপ্পাযে’’</span>তিআদি। সীলস্স অসপ্পাযানুপকারধম্মা নাম অনাচারাগোচরাদযো, তপ্পটিপক্খতো উপকারধম্মা ৰেদিতব্বা। <span class="bld">তস্মিং তস্মিং</span> <a name="M2.0094"></a> <span class="bld">ঠানে</span>তি তংতংসিক্খাকোট্ঠাসপদট্ঠানে। <span class="bld">অনুগ্গণ্হাতি নামা</span>তি অভিন্নং অসংকিলিট্ঠং কত্বা অনুগ্গণ্হাতি নাম। <span class="bld">খারপরিস্সাৰনে</span>তি রজকানং ঊসখারাদিখারপরিস্সাৰনপটে। <span class="bld">হাযতী</span>তি সীলাদিনা পরিহাযতি। <span class="bld">সেট্ঠং পুগ্গল</span>ন্তি সীলাদিগুণেহি সেট্ঠং উত্তরিতরং উত্তমং পুগ্গলং।</p>
<p class="centered">সেৰিতব্বসুত্তৰণ্ণনা নিট্ঠিতা।</p>
<p class="subhead">৭. জিগুচ্ছিতব্বসুত্তৰণ্ণনা</p>
<p class="bodytext"><a name="para27"></a><span class="paranum">২৭</span>. সত্তমে <span class="bld">অব্ভুগ্গচ্ছতী</span>তি এত্থ অভি-সদ্দাপেক্খায ‘‘ন’’ন্তি সামিঅত্থে উপযোগৰচনন্তি আহ <span class="bld">‘‘অস্সা’’</span>তি ‘‘তং খো পন ভৰন্ত’’ন্তিআদীসু ৰিয। <span class="bld">পাপকো কিত্তিসদ্দো</span>তি লামকভাৰেন কথেতব্বসদ্দো। <span class="bld">গূথকূপো ৰিয দুস্সীল্য</span>ন্তি এতেন দুস্সীলস্স গূথসদিসত্তমেৰ দস্সেতি। <span class="bld">ৰচন</span>ন্তি অনিট্ঠৰচনং। <span class="bld">পুরিমনযেনেৰা</span>তি ‘‘গূথকূপো ৰিয দুস্সীল্য’’ন্তিআদিনা পুব্বে ৰুত্তনযেন। <span class="bld">সুচিমিত্তো</span>তি সীলাচারসুদ্ধিযা সুচিমিত্তো। সহ অযন্তি পৰত্তন্তীতি <span class="bld">সহাযা</span>তি আহ <span class="bld">‘‘সহগামিনো’’</span>তি।</p>
<p class="centered">জিগুচ্ছিতব্বসুত্তৰণ্ণনা নিট্ঠিতা।</p>
<p class="subhead">৮. গূথভাণীসুত্তৰণ্ণনা</p>
<p class="bodytext"><a name="para28"></a><span class="paranum">২৮</span>. অট্ঠমে <span class="bld">গূথভাণী</span>তি গূথসদিসৰচনত্তা গূথভাণী। যথা হি গূথং নাম মহাজনস্স অনিট্ঠং হোতি, এৰমেৰ ইমস্স পুগ্গলস্স ৰচনং দেৰমনুস্সানং অনিট্ঠং হোতি। <span class="bld">দুগ্গন্ধকথ</span>ন্তি কিলেসাসুচিসংকিলিট্ঠতায গূথং ৰিয দুগ্গন্ধৰাযনকথং। <span class="bld">পুপ্ফভাণী</span>তি সুপুপ্ফসদিসৰচনত্তা পুপ্ফভাণী <a name="V2.0088"></a>। যথা হি ফুল্লানি ৰস্সিকানি ৰা অধিমুত্তিকানি ৰা মহাজনস্স ইট্ঠানি কন্তানি হোন্তি, এৰমেৰ ইমস্স পুগ্গলস্স ৰচনং দেৰমনুস্সানং ইট্ঠং হোতি কন্তং। <span class="bld">পুপ্ফানি ৰিযা</span>তি চম্পকসুমনাদিসুগন্ধপুপ্ফানি ৰিয। <span class="bld">সুগন্ধকথ</span>ন্তি সুচিগন্ধৰাযনকথং কিলেসদুগ্গন্ধাভাৰতো। <span class="bld">মধুভাণী</span>তি এত্থ ‘‘মুদুভাণী’’তিপি পঠন্তি। উভযত্থাপি হি মধুরৰচনোতি অত্থো। যথা হি <a name="M2.0095"></a> চতুমধুরং নাম মধুরং পণীতং, এৰমেৰ ইমস্স পুগ্গলস্স ৰচনং দেৰমনুস্সানং মধুরং হোতি। <span class="bld">মধুরকথ</span>ন্তি কণ্ণসুখতায পেমনীযতায চ সদ্দতো অত্থতো চ মধুরসভাৰকথং। <span class="bld">অত্তহেতু ৰা</span>তি অত্তনো ৰা হত্থপাদাদিচ্ছেদনহরণহেতু। <span class="bld">পরহেতু ৰা</span>তি এত্থাপি এসেৰ নযো। তেনাহ <span class="bld">‘‘অত্তনো ৰা’’</span>তিআদি।</p>
<p class="bodytext">‘‘নেলঙ্গোতি খো, ভন্তে, সীলানমেতং অধিৰচন’’ন্তি <span class="bld">সুত্তে</span> (সং॰ নি॰ ৪.৩৪৭) আগতত্তা ৰুত্তং <span class="bld">‘‘এত্থ ৰুত্তসীলং ৰিযা’’</span>তি। <span class="bld">পূরে</span>তি গুণানং পারিপূরিযং। <span class="bld">সুকুমারা</span>তি অফরুসতায মুদুকা কোমলা। <span class="bld">পুরস্সা</span>তি এত্থ <span class="bld">পুর</span>-সদ্দো তন্নিৰাসিৰাচকো দট্ঠব্বো ‘‘গামো আগতো’’তিআদীসু ৰিয। তেনাহ <span class="bld">‘‘নগরৰাসীন’’</span>ন্তি। মনং অপ্পাযতি ৰড্ঢেতীতি <span class="bld">মনাপা</span>। তেনাহ <span class="bld">‘‘চিত্তৰুদ্ধিকরা’’</span>তি।</p>
<p class="centered">গূথভাণীসুত্তৰণ্ণনা নিট্ঠিতা।</p>
<p class="subhead">৯. অন্ধসুত্তৰণ্ণনা</p>
<p class="bodytext"><a name="para29"></a><span class="paranum">২৯</span>. নৰমে <span class="bld">অন্ধো</span>তিআদীসু পাল়িপদেসু পঠমো দিট্ঠধম্মিকভোগসংহরণপঞ্ঞাচক্খুনো চ সম্পরাযিকত্থসাধনপঞ্ঞাচক্খুনো চ অভাৰা ‘‘অন্ধো’’তি ৰুচ্চতি দুতিযোপি, ততিযো পন দ্বিন্নম্পি ভাৰা ‘‘দ্বিচক্খূ’’তি ৰুচ্চতি। <span class="bld">পঞ্ঞাচক্খূ</span>তি আযকোসল্লভূতা পঞ্ঞাচক্খু। তেনাহ <span class="bld">‘‘ফাতিং করেয্যা’’</span>তি। <span class="bld">অধমুত্তমে</span>তি অধমে চেৰ উত্তমে চ। <span class="bld">পটিপক্খৰসেনা</span>তি পটিপক্খস্স অত্থিতাৰসেন। <span class="bld">সুক্কসপ্পটিভাগা</span>তি সুক্কধম্মেহি পহাযকেহি সপ্পটিভাগাতি জানেয্য। <span class="bld">কণ্হসপ্পটিভাগা</span>তি কণ্হধম্মেহি পহাতব্বেহি সপ্পটিভাগাতি জানেয্য।</p>
<p class="bodytext"><span class="bld">তথাজাতিকা</span>তি যাদিসেহি সপুত্তদারপরিজনসঞাতিমিত্তবন্ধৰগ্গং অত্তানং সুখেতি পীণেতি, তাদিসা ভোগাপি ন সন্তি। <span class="bld">পুঞ্ঞানি চ ন করোতী</span>তি সমণব্রাহ্মণকপণদ্ধিকযাচকানং সন্তপ্পনৰসেন পুঞ্ঞানি ন করোতি। <span class="bld">উভযত্থা</span>তি উভযস্মিং লোকে, উভযস্মিং ৰা অত্থেতি ৰিগ্গহোতি দস্সেন্তো <span class="bld">‘‘ইধলোকে’’</span>তিআদিমাহ। <span class="bld">উভযেনা</span>তি ৰুত্তমত্থং <a name="V2.0089"></a> যোজেত্বা দস্সেতুং <span class="bld">‘‘কথ’’</span>ন্তিআদি ৰুত্তং। <span class="bld">যস্মিং ঠানে</span>তি যস্মিংযেৰ <a name="M2.0096"></a> ঠানে। <span class="bld">ন সোচতী</span>তি সোকহেতূনং তত্থ অভাৰতো ন সোচতি।</p>
<p class="centered">অন্ধসুত্তৰণ্ণনা নিট্ঠিতা।</p>
<p class="subhead">১০. অৰকুজ্জসুত্তৰণ্ণনা</p>
<p class="bodytext"><a name="para30"></a><span class="paranum">৩০</span>. দসমে <span class="bld">অৰকুজ্জপঞ্ঞো</span>তি নিক্কুজ্জপঞ্ঞো। তেনাহ <span class="bld">‘‘অধোমুখপঞ্ঞো’’</span>তি। <span class="bld">পুব্বপট্ঠপনা</span>তি পঠমারম্ভো। <span class="bld">সন্নিট্ঠান</span>ন্তি কথাপরিযোসানং। <span class="bld">অপ্পনা</span>তি দেসনায নিট্ঠাপনং। অনেকে ৰা অনুসন্ধিযোতি যোজেতব্বং। <span class="bld">সমাধি ৰা</span>তিআদীসু লোকুত্তরধম্মা পরমত্থতো সাসনন্তি তদত্থোপাদকসমাধি তস্স আদীতি ৰুত্তো, তদাসন্নত্তা ৰিপস্সনা, তস্স মূলভাৰেন একদেসত্তা মগ্গো।</p>
<p class="bodytext">সাসনস্স পারিপূরিসুদ্ধিযো নাম সত্থারা দেসিতনিযামেনেৰ সিদ্ধা, তা পনেত্থ কথেন্তস্স ৰসেন গহেতব্বাতি দস্সেতুং <span class="bld">‘‘অনূনং কত্বা দেসেন্তী’’</span>তি, <span class="bld">‘‘নিগ্গণ্ঠিং কত্বা দেসেন্তী’’</span>তি চ ৰুত্তং। তত্থ <span class="bld">নিজ্জট</span>ন্তি নিগ্গুম্বং অনাকুলং। <span class="bld">নিগ্গণ্ঠি</span>ন্তি গণ্ঠিট্ঠানরহিতং সুৰিঞ্ঞেয্যং কত্বা।</p>
<p class="bodytext"><span class="bld">আকিণ্ণানী</span>তি আকিরিত্বা সংকিরিত্বা ঠপিতানীতি অত্থো। তেনাহ <span class="bld">‘‘পক্খিত্তানী’’</span>তি। <span class="bld">উচ্ছঙ্গো ৰিয উচ্ছঙ্গপঞ্ঞো পুগ্গলো দট্ঠব্বো</span>তি উচ্ছঙ্গসদিসপঞ্ঞতায উচ্ছঙ্গপঞ্ঞো। এৰং পঞ্ঞা ৰিয পুগ্গলোপি উচ্ছঙ্গো ৰিয হোতি, তস্মিং ধম্মানং অচিরট্ঠানতোতি অধিপ্পাযেন ৰুত্তং। যথা চ উচ্ছঙ্গসদিসা পঞ্ঞা, এৰং নিক্কুজ্জকুম্ভসদিসা পঞ্ঞা এৰাতি দট্ঠব্বা।</p>
<p class="bodytext"><span class="bld">সংৰিদহনপঞ্ঞাযা</span>তি ‘‘এৰং কতে ইদং নাম ভৰিস্সতী’’তি এৰং তংতংঅত্থকিচ্চং সংৰিধাতুং সমত্থতায ৰিচারণপঞ্ঞায রহিতো। <span class="bld">সেয্যো</span>তি সেট্ঠো পাসংসো। <span class="bld">পুব্বভাগপটিপদ</span>ন্তি চিত্তৰিসুদ্ধিআদিকং অরিযমগ্গস্স অধিগমায পুব্বভাগপটিপত্তিং।</p>
<p class="centered">অৰকুজ্জসুত্তৰণ্ণনা নিট্ঠিতা।</p>
<p class="centered">পুগ্গলৰগ্গৰণ্ণনা নিট্ঠিতা।</p></div>
<p class="chapter">৪. দেৰদূতৰগ্গো</p>
<div class="chaptxt">
<p class="subhead">১. সব্রহ্মকসুত্তৰণ্ণনা</p>
<p class="bodytext"><a name="para31"></a><span class="paranum">৩১</span>. চতুত্থস্স <a name="M2.0097"></a> <a name="V2.0090"></a> পঠমে <span class="bld">সব্রহ্মকানী</span>তি সসেট্ঠকানি। <span class="bld">যেস</span>ন্তি যেসং কুলানং। <span class="bld">পুত্তান</span>ন্তি পুত্তেহি। পূজিতসদ্দযোগেন হি ইদং করণত্থে সামিৰচনং। <span class="bld">তেনা</span>তি আহারাদিনা। <span class="bld">পটিজগ্গিতা গোপিতা</span>তি যথাকালং তস্স তস্স দাতব্বস্স দানেন ৰেয্যাৰচ্চস্স চ করণেন পটিজগ্গিতা চেৰ উপ্পন্নানত্থপ্পহরণেন গোপিতা চ হোন্তি। <span class="bld">তেস</span>ন্তি মাতাপিতূনং। <span class="bld">ব্রহ্মাদিভাৰসাধনত্থ</span>ন্তি তেসং গুণানং অত্থিতায লোকে ব্রহ্মা নাম ৰুচ্চতি, আচরিযো নাম ৰুচ্চতি, আহুনেয্যো নাম ৰুচ্চতি, তে মাতাপিতূনং পুত্তকং পটিলভন্তীতি দস্সনৰসেন নেসং ব্রহ্মাদিভাৰসাধনত্থং ‘‘বহুকারা’’তি, ৰত্বা তং তেসং বহুকারতং নানাকারতো দস্সেতুং <span class="bld">‘‘আপাদকা’’</span>তিআদি ৰুত্তং। মাতাপিতরো হি পুত্তানং জীৰিতস্স আপাদকা, সরীরস্স পোসকা, আচারসমাচারানং সিক্খাপকা সকলস্সপি ইমস্স লোকস্স দস্সেতারো। তেনাহ <span class="bld">‘‘পুত্তানং হী’’</span>তিআদি। ইট্ঠারম্মণং তাৰ তে দস্সেন্তু, অনিট্ঠারম্মণং কথন্তি? তম্পি দস্সেতব্বমেৰ ৰজ্জনীযভাৰজানাপনত্থং।</p>
<p class="bodytext"><span class="bld">অৰিজহিতা হোন্তী</span>তি তাসং ভাৰনায ব্রহ্মানং ব্রহ্মলোকে উপ্পন্নত্তা অৰিজহিতা হোন্তি ভাৰনা। <span class="bld">লোভনীযৰযস্মিং</span> পঠমযোব্বনে অতিৰিয মুদুভাৰপ্পত্তদস্সনত্থং <span class="bld">সতৰিহত</span>গ্গহণং। <span class="bld">পাটিযেক্ক</span>ন্তি ৰিসুং। <span class="bld">ইমিনা কারণেনা</span>তি ইমিনা যথাৰুত্তেন পুত্তেসু পৰত্তিতেহি অতিক্কমেন মেত্তাদিসমুপ্পত্তিসঙ্খাতেন কারণেন।</p>
<p class="bodytext"><span class="bld">থরুসিপ্প</span>ন্তি অসিসত্তিকুন্তকলাপাদিআযুধসিপ্পং। <span class="bld">মুদ্দাগণনা</span>তি অঙ্গুলিসংকোচনাদিনা হত্থমুদ্দায গণনা। <span class="bld">আদি</span>সদ্দেন পাণাদীনং সঙ্গহো। <span class="bld">পচ্ছাচরিযা নাম</span> মাতাপিতূনং সন্তিকে উগ্গহিতগহট্ঠৰত্তস্সেৰ পুগ্গলস্স যথাসকং হত্থাচরিযাদীনং সিপ্পগ্গাহাপনন্তি কত্বা সব্বপঠমং আচরিযা নামাতি যোজেতব্বং। আনীয হুতং <span class="bld">আহুতং</span>। পকারেহি হুতং <span class="bld">পাহুতং। অভিসঙ্খত</span>ন্তি তস্সেৰ ৰেৰচনং।</p>
<p class="bodytext"><span class="bld">নমো করেয্যা</span>তি সাযং পাতং উপট্ঠানং গন্ত্বা ‘‘ইদং ময্হং উত্তমপুঞ্ঞক্খেত্ত’’ন্তি নমক্কারং করেয্য। <span class="bld">তায নং পারিচরিযাযা</span>তি এত্থ <span class="bld">ন</span>ন্তি নিপাতমত্তং, যথাৰুত্তপরিচরণেনাতি অত্থো <a name="V2.0091"></a>। অথ ৰা <span class="bld">পারিচরিযাযা</span>তি <a name="M2.0098"></a> ভরণকিচ্চকরণকুলৰংসপ্পতিট্ঠানাপনাদিনা পঞ্চৰিধউপট্ঠানেন। ৰুত্তঞ্হেতং –</p>
<p class="indent">‘‘পঞ্চহি খো, গহপতিপুত্ত, ঠানেহি পুত্তেন পুরত্থিমা দিসা মাতাপিতরো পচ্চুপট্ঠাতব্বা – ‘ভতো নেসং ভরিস্সামি, কিচ্চং নেসং করিস্সামি, কুলৰংসং ঠপেস্সামি, দাযজ্জং পটিপজ্জামি, অথ ৰা পন পেতানং কালকতানং দক্খিণং অনুপ্পদস্সামী’তি। ইমেহি খো, গহপতিপুত্ত, পঞ্চহি ঠানেহি পুত্তেন পুরত্থিমা দিসা মাতাপিতরো পচ্চুপট্ঠিতা পঞ্চহি ঠানেহি পুত্তং অনুকম্পন্তি, পাপা নিৰারেন্তি, কল্যাণে নিৰেসেন্তি, সিপ্পং সিক্খাপেন্তি, পতিরূপেন দারেন সংযোজেন্তি, সমযে দাযজ্জং নিয্যাদেন্তী’’তি (দী॰ নি॰ ৩.২৬৭)।</p>
<p class="bodytext">অপিচ যো মাতাপিতরো তীসু ৰত্থূসু অভিপ্পসন্নে কত্বা সীলেসু ৰা পতিট্ঠাপেত্বা পব্বজ্জায ৰা নিযোজেত্বা উপট্ঠহতি, অযং মাতাপিতূপট্ঠাকানং অগ্গোতি ৰেদিতব্বো। সা পনাযং পারিচরিযা পুত্তস্স উভযলোকহিতসুখাৰহাতি তং দস্সেতুং <span class="bld">‘‘ইধেৰ নং পসংসন্তি, পেচ্চ সগ্গে পমোদতী’’</span>তি ৰুত্তং। <span class="bld">পসংসন্তী</span>তি ‘‘অযং পুগ্গলো মত্তেয্যো পেত্তেয্যো সগ্গসংৰত্তনিযং পটিপদং পূরেতী’’তি ইধেৰ নং পসংসন্তি। <span class="bld">আমোদতি</span> আদিতো পট্ঠায মোদপ্পত্তিযা। <span class="bld">পমোদতি</span> নানপ্পকারমোদসম্পৰত্তিযা।</p>
<p class="centered">সব্রহ্মকসুত্তৰণ্ণনা নিট্ঠিতা।</p>
<p class="subhead">২. আনন্দসুত্তৰণ্ণনা</p>
<p class="bodytext"><a name="para32"></a><span class="paranum">৩২</span>. দুতিযে <span class="bld">তথাজাতিকো</span>তি তথাসভাৰো। <span class="bld">চিত্তেকগ্গতালাভো</span>তি চিত্তেকগ্গতায অধিগমো। রূপমেৰ কিলেসুপ্পত্তিযা কারণভাৰতো <span class="bld">রূপনিমিত্তং</span>। এস নযো সেসেসুপি। <span class="bld">সস্সতাদিনিমিত্ত</span>ন্তি সস্সতুচ্ছেদভাৰনিমিত্তং। <span class="bld">পুগ্গলনিমিত্ত</span>ন্তি পুগ্গলাভিনিৰেসননিমিত্তং। <span class="bld">ধম্মনিমিত্ত</span>ন্তি ধম্মারম্মণসঙ্খাতং নিমিত্তং। ‘‘সিযা নু খো, ভন্তে’’তি থেরেন পুট্ঠো ভগৰা ‘‘সিযা’’তি অৰোচ লোকুত্তরসমাধিপ্পটিলাভং সন্ধায। সো হি নিব্বানং সন্তং পণীতন্তি চ পস্সতি। তেনাহ <span class="bld">‘‘ইধানন্দা’’</span>তিআদি।</p>
<p class="bodytext"><span class="bld">নিব্বানং</span> <a name="M2.0099"></a> <span class="bld">সন্তন্তি সমাপত্তিং অপ্পেত্বা</span>তি নিব্বানং সন্তন্তি আভুজিত্বা ফলসমাপত্তিং অপ্পেত্বা <a name="V2.0092"></a>। <span class="bld">দিৰসম্পী</span>তিআদিনা অসঙ্খতায ধাতুযা অচ্চন্তসন্তপণীতাদিভাৰং দস্সেতি। <span class="bld">অট্ঠৰিধে</span>তি ‘‘সন্তং পণীতং সব্বসঙ্খারসমথো সব্বূপধিপটিনিস্সগ্গো তণ্হাক্খযো ৰিরাগো নিরোধো নিব্বান’’ন্তি এৰং অট্ঠৰিধে আভোগসঞ্ঞিতে সমন্নাহারে। নিদ্ধারণে চেতং ভুম্মং। <span class="bld">ইমস্মিং ঠানে…পে॰… লব্ভন্তেৰা</span>তি ‘‘ইধানন্দ, ভিক্খুনো এৰং হোতী’’তি আগতে ইমস্মিং সুত্তপ্পদেসে একোপি আভোগসমন্নাহারো চেপি সব্বে অট্ঠপি আভোগসমন্নাহারা লব্ভন্তেৰ সমন্নাহরতং অত্থাৰহত্তা।</p>
<p class="bodytext"><span class="bld">ঞাণেন জানিত্বা</span>তি ৰিপস্সনাঞাণসহিতেন মগ্গঞাণেন জানিত্বা। <span class="bld">পরানি চ ওপরানি চ</span> চক্খাদীনি আযতনানি। <span class="bld">সন্ততাযা</span>তি পটিপ্পস্সদ্ধিতায। <span class="bld">কাযদুচ্চরিতাদিধূমৰিরহিতো</span>তি কাযদুচ্চরিতাদি এৰ সন্তাপনট্ঠেন ধূমো, তেন ৰিরহিতো। <span class="bld">অনীঘো</span>তি অপাপো। <span class="bld">জাতিজরাগহণেনেৰ ব্যাধিমরণম্পি গহিতমেৰা</span>তি তব্ভাৰভাৰতোতি ৰুত্তং।</p>
<p class="centered">আনন্দসুত্তৰণ্ণনা নিট্ঠিতা।</p>
<p class="subhead">৩. সারিপুত্তসুত্তৰণ্ণনা</p>
<p class="bodytext"><a name="para33"></a><span class="paranum">৩৩</span>. ততিযে, ‘‘সারিপুত্ত, মযা সংখিত্তেন দেসিতং ধম্মং তাদিসেনপি ন সুকরং ৰিঞ্ঞাতু’’ন্তি ইমিনা অধিপ্পাযেনেৰ ৰদন্তো থেরস্স ঞাণং সব্বমতিক্কমং। <span class="bld">অঞ্ঞাতারো চ দুল্লভা</span>তি হি ইমিনা সামঞ্ঞৰচনেন সারিপুত্তত্থেরম্পি অন্তোগধং কত্বা দস্সেন্তো তেনপি অত্তনো দেসনায দুপ্পটিৰিদ্ধভাৰং দস্সেতি।</p>
<p class="bodytext"><span class="bld">সম্মা</span>তি হেতুনা কারণেন। তেনাহ <span class="bld">‘‘উপাযেনা’’</span>তিআদি। <span class="bld">মানাভিসমযা</span>তি মানস্স দস্সনাভিসমযা। পহানাভিসমযোতি চ দস্সনাভিসমযোতি চ পরিঞ্ঞাভিসমযো ৰুত্তো। অরহত্তমগ্গো হি পরিঞ্ঞাকিচ্চসিদ্ধিযা কিচ্চৰসেন মানং পস্সতি, অসম্মোহপ্পটিৰেধৰসেনাতি ৰুত্তং হোতি, অযমস্স দস্সনাভিসমযো। তেন দিট্ঠো পন পহানাভিসমযো চ। দস্সনাভিসমযেন হি পরিঞ্ঞাভিসমযমেৰ পহীযতি। দিট্ঠৰিসেন দিট্ঠসত্তানং জীৰিতং ৰিয অযমস্স পহানাভিসমযো <a name="M2.0100"></a>। <span class="bld">অট্ঠকথাযং</span> পন পহানাভিসমযস্স দস্সনাভিসমযনানন্তরিযকত্তা ‘‘পহানাভিসমযেন’’ইচ্চেৰ ৰুত্তং। পহানাভিসমযে হি গহিতে দস্সনাভিসমযো গহিতোৰ হোতি।</p>
<p class="bodytext"><span class="bld">অন্তমকাসি</span> <a name="V2.0093"></a> <span class="bld">দুক্খস্সা</span>তি অরহত্তমগ্গেন মানস্স পহীনত্তা যে ইমে ‘‘কাযবন্ধনস্স অন্তো জীরতি (চূল়ৰ॰ ২৭৮), হরিতন্তং ৰা’’তি (ম॰ নি॰ ১.৩০৪) এৰং ৰুত্তঅন্তিমমরিযাদন্তো চ ‘‘অন্তমিদং, ভিক্খৰে, জীৰিকান’’ন্তি (সং॰ নি॰ ৩.৮০; ইতিৰু॰ ৯১) এৰং ৰুত্তলামকন্তো চ ‘‘সক্কাযো একো অন্তো’’তি (সং॰ নি॰ ৩.১০৩) এৰং ৰুত্তকোট্ঠাসন্তো চ ‘‘এসেৰন্তো দুক্খস্স সপচ্চযসঙ্খযা’’তি এৰং ৰুত্তকোট্ঠাসন্তো চাতি চত্তারো অন্তা, তেসু সব্বস্সেৰ ৰট্টদুক্খস্স অদুং চতুত্থকোটিসঙ্খাতং অন্তমকাসি, পরিচ্ছেদং পরিৰটুমং অকাসি, অন্তিমসমুদযমত্তাৰসেসং দুক্খমকাসীতি ৰুত্তং হোতি। তেনাহ <span class="bld">‘‘ৰট্টদুক্খস্স অন্তমকাসী’’</span>তি।</p>
<p class="bodytext">ননু চ ‘‘পহান’’ন্তি ইমস্স নিদ্দেসে নিব্বানং আগতং? ইধ পটিপ্পস্সদ্ধিপ্পহানসঙ্খাতং অরহত্তফলং ৰুত্তং, তস্মা নিদ্দেসেনাযং ৰণ্ণনা ৰিরুজ্ঝতীতি আহ <span class="bld">‘‘নিদ্দেসে পনা’’</span>তিআদি। <span class="bld">তত্থ তানি পদানি আগতানী</span>তি তস্মিং নিদ্দেসে ‘‘পহানং ৰূপসমং পটিনিস্সগ্গ’’ন্তিআদীনি (চূল়নি॰ ৭৫ উদযমাণৰপুচ্ছানিদ্দেসো) পদানি আগতানি।</p>
<p class="bodytext"><span class="bld">ধম্মতক্কপুরেজৰ</span>ন্তি ইমিনা তস্মিং চতুত্থজ্ঝানৰিমোক্খে ঠত্বা ঝানঙ্গানি ৰিপস্সিত্বা অধিগতং অরহত্তৰিমোক্খং ৰদতি। অরহত্তৰিমোক্খস্স হি মগ্গসম্পযুত্তসম্মাসঙ্কপ্পসঙ্খাতো ধম্মতক্কো পুরেজৰো হোতি।</p>
<p class="centered">সারিপুত্তসুত্তৰণ্ণনা নিট্ঠিতা।</p>
<p class="subhead">৪. নিদানসুত্তৰণ্ণনা</p>
<p class="bodytext"><a name="para34"></a><span class="paranum">৩৪</span>. চতুত্থে <span class="bld">পিণ্ডকরণত্থাযা</span>তি আযূহনৰসেন রাসিকরণত্থায। <span class="bld">অভিন্নানী</span>তি একদেসেনপি অখণ্ডিতানি। ভিন্নকালতো পট্ঠায হি বীজং বীজকিচ্চায ন উপকপ্পতি। <span class="bld">অপূতীনী</span>তি উদকতেমনেন পূতিভাৰং ন উপগতানি। পূতিবীজঞ্হি বীজত্থায ন উপকপ্পতি। তেনাহ <span class="bld">‘‘পূতিভাৰেন অবীজত্তং অপ্পত্তানী’’</span>তি। <span class="bld">ন ৰাতেন ন চ আতপেন হতানী</span>তি <a name="M2.0101"></a> ৰাতেন চ আতপেন চ ন হতানি, নিরোজতং ন পাপিতানি। নিরোজঞ্হি কসটবীজং বীজত্থায ন উপকপ্পতি। <span class="bld">সারাদানী</span>তি তণ্ডুলসারস্স আদানতো সারাদানি। নিস্সারঞ্হি বীজং বীজত্থায ন উপকপ্পতি। তেনাহ <span class="bld">‘‘গহিতসারানী’’</span>তি, পতিট্ঠিতসারানীতি অত্থো। <span class="bld">সন্নিচযভাৰেন সুখং সযিতানী</span>তি চত্তারো মাসে কোট্ঠপক্খিত্তনিযামেনেৰ সুখসযিতানি।</p>
<p class="bodytext"><span class="bld">কম্মৰিভত্তী</span>তি <a name="V2.0094"></a> কম্মৰিভাগো। দিট্ঠধম্মো ৰুচ্চতি পচ্চক্খভূতো পচ্চুপ্পন্নো অত্তভাৰো, তত্থ ৰেদিতব্বফলং কম্মং <span class="bld">দিট্ঠধম্মৰেদনীযং</span>। পচ্চুপন্নভৰতো অনন্তরং ৰেদিতব্বফলং কম্মং <span class="bld">উপপজ্জৰেদনীযং। অপরপরিযাযৰেদনীয</span>ন্তি দিট্ঠধম্মানন্তরভৰতো অঞ্ঞস্মিং অত্তভাৰপরিযাযে অত্তভাৰপরিৰত্তে ৰেদিতব্বফলং কম্মং। পটিপক্খেহি অনভিভূততায পচ্চযৰিসেসেন পটিলদ্ধৰিসেসতায চ বলৰভাৰপ্পত্তা তাদিসস্স পুব্বাভিসঙ্খারস্স ৰসেন সাতিসযা হুত্বা পৰত্তা পঠমজৰনচেতনা তস্মিংযেৰ অত্তভাৰে ফলদাযিনী <span class="bld">দিট্ঠধম্মৰেদনীযকম্মং নাম</span>। সা হি ৰুত্তাকারেন বলৰতী জৰনসন্তানে গুণৰিসেসযুত্তেসু উপকারানুপকারৰসপ্পৰত্তিযা আসেৰনালাভেন অপ্পৰিপাকতায চ পঠমজৰনচেতনা ইতরদ্বযং ৰিয পৰত্তসন্তানুপরমাপেক্খং ওকাসলাভাপেক্খঞ্চ কম্মং ন হোতীতি ইধেৰ পুপ্ফমত্তং ৰিয পৰত্তিৰিপাকমত্তং ফলং দেতি। <span class="bld">তথা অসক্কোন্ত</span>ন্তি কম্মস্স ৰিপাকদানং নাম উপধিপ্পযোগাদিপচ্চযন্তরসমৰাযেনেৰ হোতীতি তদভাৰতো তস্মিংযেৰ অত্তভাৰে ৰিপাকং দাতুং অসক্কোন্তং। <span class="bld">অহোসিকম্ম</span>ন্তি অহোসি এৰ কম্মং, ন তস্স ৰিপাকো অহোসি অত্থি ভৰিস্সতি চাতি এৰং ৰেদিতব্বং কম্মং।</p>
<p class="bodytext"><span class="bld">অত্থসাধিকা</span>তি দানাদিপাণাতিপাতাদিঅত্থস্স নিপ্ফাদিকা। কা পন সাতি আহ <span class="bld">‘‘সত্তমজৰনচেতনা’’</span>তি। সা হি সন্নিট্ঠাপকচেতনা ৰুত্তনযেন পটিলদ্ধৰিসেসা পুরিমজৰনচেতনাহি লদ্ধাসেৰনা চ সমানা অনন্তরত্তভাৰে ৰিপাকদাযিনী <span class="bld">উপপজ্জৰেদনীযকম্মং নাম। পুরিমউপমাযযেৰা</span>তি মিগলুদ্দকোপমাযযেৰ।</p>
<p class="bodytext"><span class="bld">সতি সংসারপ্পৰত্তিযা</span>তি ইমিনা অসতি সংসারপ্পৰত্তিযং অহোসিকম্মপক্খে তিট্ঠতি ৰিপচ্চনোকাসস্স অভাৰতোতি দীপেতি। <span class="bld">যং গরুক</span>ন্তি <a name="M2.0102"></a> যং অকুসলং মহাসাৰজ্জং, কুসলঞ্চ মহানুভাৰং কম্মং। কুসলং ৰা হি হোতু অকুসলং ৰা, যং গরুকং মাতুঘাতাদিকম্মং ৰা মহগ্গতকম্মং ৰা, তদেৰ পঠমং ৰিপচ্চতি। তেনাহ <span class="bld">‘‘কুসলাকুসলেসু পনা’’</span>তিআদি। <span class="bld">যং বহুল</span>ন্তি যং বহুলং অভিণ্হসো কতং সমাসেৰিতং। তেনাহ <span class="bld">‘‘কুসলাকুসলেসু পন যং বহুলং হোতী’’</span>তিআদি। <span class="bld">যদাসন্নং নাম</span> মরণকালে অনুস্সরিতং কম্মং, আসন্নকালে কতে পন ৰত্তব্বমেৰ নত্থীতি আহ <span class="bld">‘‘যং পন কুসলাকুসলেসু আসন্নমরণে’’</span>তিআদি। <span class="bld">অনুস্সরিতু</span>ন্তি পরিব্যত্তভাৰেন অনুস্সরিতুং।</p>
<p class="bodytext"><span class="bld">তেসং অভাৰে</span>তি তেসং যংগরুকাদীনং তিণ্ণং কম্মানং অভাৰে। <span class="bld">যত্থ কত্থচি ৰিপাকং দেতী</span>তি পটিসন্ধিজনকৰসেন ৰিপাকং দেতি। পটিসন্ধিজনকৰসেন হি গরুকাদিকম্মচতুক্কং ৰুত্তং। তত্থ গরুকং সব্বপঠমং ৰিপচ্চতি, গরুকে অসতি বহুলীকতং, তস্মিং অসতি যদাসন্নং <a name="V2.0095"></a>, তস্মিং অসতি ‘‘কটত্তা ৰা পনা’’তি ৰুত্তং পুরিমজাতীসু কতকম্মং ৰিপচ্চতি। বহুলাসন্নপুব্বকতেসু চ বলাবলং জানিতব্বং। পাপতো পাপন্তরং কল্যাণঞ্চ, কল্যাণতো কল্যাণন্তরং পাপঞ্চ বহুলীকতং। ততো মহতোৰ পুব্বকতাদি অপ্পঞ্চ বহুলানুস্সরণেন ৰিপ্পটিসারাদিজননতো, পটিপক্খস্স অপরিপুণ্ণতায আরদ্ধৰিপাকস্স কম্মস্স কম্মসেসস্স ৰা অপরপরিযাযৰেদনীযস্স অপরিক্খীণতায সন্ততিযা পরিণামৰিসেসতোতি তেহি তেহি কারণেহি আযূহিতফলং পঠমং ৰিপচ্চতি। <span class="bld">মহানারদকস্সপজাতকে</span> (জা॰ ২.২২.১১৫৩ আদযো) ৰিদেহরঞ্ঞো সেনাপতি অলাতো, বীজকো দাসো, রাজকঞ্ঞা রুচা চ এত্থ নিদস্সনং। তথা হি ৰুত্তং ভগৰতা –</p>
<p class="indent">‘‘তত্রানন্দ, য্বাযং পুগ্গলো ইধ পাণাতিপাতী…পে॰… মিচ্ছাদিট্ঠি। কাযস্স ভেদা পরং মরণা অপাযং দুগ্গতিং ৰিনিপাতং নিরযং উপপজ্জতি, পুব্বে ৰাস্স তং কতং হোতি পাপকম্মং দুক্খৰেদনীযং, পচ্ছা ৰাস্স তং কতং হোতি পাপকম্মং দুক্খৰেদনীযং, মরণকালে ৰাস্স হোতি মিচ্ছাদিট্ঠি সমত্তা সমাদিন্না, তেন সো কাযস্স ভেদা পরং মরণা অপাযং দুগ্গতিং ৰিনিপাতং নিরযং উপপজ্জতী’’তি –</p>
<p class="unindented">আদি <a name="M2.0103"></a>। সব্বং <span class="bld">মহাকম্মৰিভঙ্গসুত্তং</span> (ম॰ নি॰ ৩.৩০৩) ৰিত্থারেতব্বং। কিং বহুনা। যং তং তথাগতস্স মহাকম্মৰিভঙ্গঞাণং, তস্সেৰাযং ৰিসযো, যদিদং তস্স তস্স কম্মস্স তেন তেন কারণেন পুব্বাপরৰিপাকতা সমত্থীযতি।</p>
<p class="bodytext">ইদানি জনকাদিকম্মচতুক্কং ৰিভজন্তো <span class="bld">‘‘জনকং নামা’’</span>তিআদিমাহ। <span class="bld">পৰত্তিং ন জনেতী</span>তি পৰত্তিৰিপাকং ন জনেতি। পঠমনযে জনককম্মস্স পটিসন্ধিৰিপাকমত্তস্সেৰ ৰুত্তত্তা তস্স পৰত্তিৰিপাকদাযকত্তম্পি অনুজানন্তো <span class="bld">‘‘অপরো নযো’’</span>তিআদিমাহ। তত্থ পটিসন্ধিদানাদিৰসেন ৰিপাকসন্তানস্স নিব্বত্তকং <span class="bld">জনকং</span>। সুখদুক্খসন্তানস্স নামরূপপ্পবন্ধস্স ৰা চিরতরং পৰত্তিহেতুভূতং <span class="bld">উপত্থম্ভকং</span>। তেনাহ <span class="bld">‘‘সুখদুক্খং উপত্থম্ভেতি, অদ্ধানং পৰত্তেতী’’</span>তি। <span class="bld">উপপীল়কং</span> সুখদুক্খপ্পবন্ধে পৰত্তমানে সণিকং সণিকং হাপেতি। তেনাহ <span class="bld">‘‘সুখদুক্খং পীল়েতি বাধেতি, অদ্ধানং পৰত্তিতুং ন দেতী’’</span>তি।</p>
<p class="bodytext"><span class="bld">ৰাতকাল়কো মহল্লকো চোরে ঘাতেতুং ন সক্কোতী</span>তি সো কির মহল্লককালে একপ্পহারেন সীসং ছিন্দিতুং ন সক্কোতি, দ্বে তযো ৰারে পহরন্তো মনুস্সে কিলমেতি, তস্মা তে এৰমাহংসু। <span class="bld">অনুলোমিকং খন্তিং পটিলভিত্বা</span>তি সোতাপত্তিমগ্গস্স ওরতো অনুলোমিকং খন্তিং লভিত্বা <a name="V2.0096"></a>। <span class="bld">তরুণৰচ্ছায গাৰিযা মদ্দিত্বা জীৰিতক্খযং পাপিতো</span>তি একা কির যক্খিনী ধেনুৰেসেন আগন্ত্বা উরে পহরিত্বা মারেসি, তং সন্ধাযেতং ৰুত্তং। নগরে ভৰো <span class="bld">নাগরিযো</span>।</p>
<p class="bodytext"><span class="bld">ঘাতেত্বা</span>তি উপচ্ছিন্দিত্বা। কম্মস্স উপচ্ছিন্দনং নাম তস্স ৰিপাকপ্পটিবাহনমেৰাতি আহ <span class="bld">‘‘তস্স ৰিপাকং পটিবাহিত্বা’’</span>তি। তঞ্চ অত্তনো ৰিপাকুপ্পত্তিযা ওকাসকরণন্তি ৰুত্তং <span class="bld">‘‘অত্তনো ৰিপাকস্স ওকাসং করোতী’’</span>তি। ৰিপচ্চনায কতোকাসং কম্মং ৰিপক্কম্মেৰ নাম হোতীতি আহ <span class="bld">‘‘এৰং পন কম্মেন কতে ওকাসে তং ৰিপাকং উপ্পন্নং নাম ৰুচ্চতী’’</span>তি। উপপীল়কং অঞ্ঞস্স ৰিপাকং উপচ্ছিন্দতি, ন সযং অত্তনো ৰিপাকং দেতি। উপঘাতকং পন দুব্বলকম্মং উপচ্ছিন্দিত্বা অত্তনো ৰিপাকং উপ্পাদেতীতি অযমেতেসং ৰিসেসো। কিঞ্চি বহ্বাবাধতাদিপচ্চযূপসন্নিপাতেন ৰিপাকস্স ৰিবাধকং উপপীল়কং, তথা ৰিপাকস্সেৰ উপচ্ছেদকং। উপঘাতককম্মং পন উপঘাতেত্বা অত্তনো ৰিপাকস্স ওকাসকরণেন ৰিপচ্চনে <a name="M2.0104"></a> সতি জনকমেৰ সিযা। জনকাদিভাৰো নাম ৰিপাকং পতি ইচ্ছিতব্বো, ন কম্মং পতীতি ৰিপাকস্সেৰ উপঘাতকতা যুত্তা ৰিয দিস্সতি, ৰীমংসিতব্বং।</p>
<p class="bodytext">অপরো নযো – যস্মিং কম্মে কতে পটিসন্ধিযং পৰত্তে চ ৰিপাককটত্তারূপানং উপ্পত্তি হোতি, তং <span class="bld">জনকং</span>। যস্মিং পন কতে অঞ্ঞেন জনিতস্স ইট্ঠস্স ৰা অনিট্ঠস্স ৰা ফলস্স ৰিবাধকৰিচ্ছেদকপচ্চযানুপ্পত্তিযা উপব্রূহনপচ্চযুপ্পত্তিযা জনকসামত্থিযানুরূপং পরিসুদ্ধিচিরতরপ্পবন্ধা হোতি, তং <span class="bld">উপত্থম্ভকং</span>। জনকেন নিব্বত্তিতং কুসলফলং ৰা অকুসলফলং ৰা যেন পচ্চনীকভূতেন রোগধাতুৰিসমতাদিনিমিত্ততায ৰিবাধযতি, তং <span class="bld">উপপীল়কং</span>। যেন পন কম্মুনা জনকসামত্থিযৰসেন চিরতরপ্পবন্ধারহম্পি সমানং ফলং ৰিচ্ছেদকপচ্চযুপ্পত্তিযা উপহঞ্ঞতি ৰিচ্ছিজ্জতি, তং <span class="bld">উপঘাতক</span>ন্তি অযমেত্থ সারো।</p>
<p class="bodytext">তত্থ কেচি দুতিযস্স কুসলভাৰং ইত্থত্তমাগতস্স অপ্পাবাধদীঘাযুকতাসংৰত্তনৰসেন, পচ্ছিমানং দ্বিন্নং অকুসলভাৰং বহ্বাবাধঅপ্পাযুকতাসংৰত্তনৰসেন ৰণ্ণেন্তি। তথা চ ৰুত্তং মজ্ঝিমনিকাযে <span class="bld">চূল়কম্মৰিভঙ্গসুত্তৰণ্ণনাযং</span> (ম॰ নি॰ অট্ঠ॰ ৩.২৯০) –</p>
<p class="indent">‘‘চত্তারি হি কম্মানি – উপপীল়কং, উপচ্ছেদকং, জনকং, উপত্থম্ভকন্তি। বলৰকম্মেন হি নিব্বত্তং পৰত্তে উপপীল়কং আগন্ত্বা অত্থতো এৰং ৰদতি নাম ‘সচাহং পঠমতরং জানেয্যং, ন তে ইধ নিব্বত্তিতুং দদেয্যং, চতূসুযেৰ তং অপাযেসু নিব্বত্তাপেয্যং। হোতু, ত্বং যত্থ কত্থচি নিব্বত্ত, অহং উপপীল়ককম্মং নাম তং পীল়েত্বা <a name="V2.0097"></a> নিরোজং নিযূসং কসটং করিস্সামী’তি। ততো পট্ঠায তং তাদিসং করোতি। কিং করোতি? পরিস্সযং উপনেতি, ভোগে ৰিনাসেতি।</p>
<p class="indent">‘‘তত্থ দারকস্স মাতুকুচ্ছিযং নিব্বত্তকালতো পট্ঠায মাতু অস্সাদো ৰা সুখং ৰা ন হোতি, মাতাপিতূনং পীল়াৰ উপ্পজ্জতি। এৰং পরিস্সযং উপনেতি। দারকস্স পন মাতুকুচ্ছিম্হি নিব্বত্তকালতো পট্ঠায গেহে ভোগা উদকং পত্বা লোণং ৰিয রাজাদীনং ৰসেন নস্সন্তি, কুম্ভদোহনধেনুযো <a name="M2.0105"></a> খীরং ন দেন্তি, সূরতা গোণা চণ্ডা হোন্তি, কাণা হোন্তি, খঞ্জা হোন্তি, গোমণ্ডলে রোগো পততি, দাসাদযো ৰচনং ন করোন্তি, ৰাপিতং সস্সং ন জাযতি, গেহগতং গেহে, অরঞ্ঞগতং অরঞ্ঞে নস্সতি, অনুপুব্বেন ঘাসচ্ছাদনমত্তং দুল্লভং হোতি, গব্ভপরিহারো ন হোতি, ৰিজাতকালে মাতু থঞ্ঞং ছিজ্জতি, দারকো পরিহারং অলভন্তো পীল়িতো নিরোজো নিযূসো কসটো হোতি। ইদং উপপীল়ককম্মং নাম।</p>
<p class="indent">‘‘দীঘাযুককম্মেন পন নিব্বত্তস্স উপচ্ছেদককম্মং আগন্ত্বা আযুং ছিন্দতি। যথা হি পুরিসো অট্ঠুসভগমনং কত্বা সরং খিপেয্য, তমঞ্ঞো ধনুতো মুত্তমত্তং মুগ্গরেন পহরিত্বা তত্থেৰ পাতেয্য, এৰং দীঘাযুককম্মেন নিব্বত্তস্স উপচ্ছেদককম্মং আযুং ছিন্দতি। কিং করোতি? চোরানং অটৰিং পৰেসেতি, ৰাল়মচ্ছোদকং ওতারেতি, অঞ্ঞতরং ৰা পন সপরিস্সযঠানং উপনেতি। ইদং উপচ্ছেদককম্মং নাম। ‘উপঘাতক’ন্তিপি এতস্সেৰ নামং। পটিসন্ধিনিব্বত্তকং পন কম্মং জনককম্মং নাম। অপ্পভোগকুলাদীসু নিব্বত্তস্স ভোগসম্পদাদিকরণেন উপত্থম্ভককম্মং উপত্থম্ভককম্মং নাম।</p>
<p class="indent">‘‘পরিত্তকম্মেনপি নিব্বত্তং এতং পৰত্তে পাণাতিপাতাদিৰিরতিকম্মং আগন্ত্বা অত্থতো এৰং ৰদতি নাম ‘সচাহং পঠমতরং জানেয্যং, ন তে ইধ নিব্বত্তিতুং দদেয্যং, দেৰলোকেযেৰ তং নিব্বত্তাপেয্যং, হোতু, ত্বং যত্থ কত্থচি নিব্বত্ত, অহং উপত্থম্ভককম্মং নাম উপত্থম্ভং তে করিস্সামী’তি উপত্থম্ভং করোতি। কিং করোতি? পরিস্সযং নাসেতি, ভোগে উপ্পাদেতি।</p>
<p class="indent">‘‘তত্থ দারকস্স মাতুকুচ্ছিযং নিব্বত্তকালতো পট্ঠায মাতাপিতূনং সুখমেৰ সাতমেৰ হোতি। যেপি পকতিযা মনুস্সামনুস্সপরিস্সযা হোন্তি, তে সব্বে অপগচ্ছন্তি <a name="V2.0098"></a>। এৰং পরিস্সযং নাসেতি। দারকস্স পন মাতুকুচ্ছিম্হি নিব্বত্তকালতো পট্ঠায গেহে ভোগানং পমাণং ন হোতি, নিধিকুম্ভিযো পুরতোপি পচ্ছতোপি গেহং পরিৰট্টমানা পৰিসন্তি। মাতাপিতরো <a name="M2.0106"></a> পরেহি ঠপিতধনস্সপি সম্মুখীভাৰং গচ্ছন্তি, ধেনুযো বহুখীরা হোন্তি, গোণা সুখসীলা হোন্তি, ৰপ্পট্ঠানে সস্সানি সম্পজ্জন্তি, ৰড্ঢিযা ৰা সম্পযুত্তং, তাৰকালিকং ৰা দিন্নং ধনং অচোদিতা সযমেৰ আহরিত্বা দেন্তি, দাসাদযো সুব্বচা হোন্তি, কম্মন্তা ন পরিহাযন্তি, দারকো গব্ভতো পট্ঠায পরিহারং লভতি, কোমারিকৰেজ্জা সন্নিহিতাৰ হোন্তি। গহপতিকুলে জাতো সেট্ঠিট্ঠানং, অমচ্চকুলাদীসু জাতো সেনাপতিট্ঠানাদীনি লভতি। এৰং ভোগে উপ্পাদেতি। সো অপরিস্সযো সভোগো চিরং জীৰতি। ইদং উপত্থম্ভককম্মং নাম। ইমেসু চতূসু পুরিমানি দ্বে অকুসলানেৰ, জনকং কুসলম্পি অকুসলম্পি, উপত্থম্ভকং কুসলমেৰা’’তি।</p>
<p class="bodytext">এত্থ ৰিবাধূপঘাতা নাম কুসলৰিপাকম্হি ন যুত্তাতি অধিপ্পাযেন ‘‘দ্বে অকুসলানেৰা’’তি ৰুত্তং। দেৰদত্তাদীনং পন নাগাদীনং ইতো অনুপ্পদিন্নযাপনকপেতানঞ্চ নরকাদীসু অকুসলৰিপাকূপত্থম্ভনূপপীল়নূপঘাতকানি সন্তীতি চতুন্নম্পি কুসলাকুসলভাৰো ন ৰিরুজ্ঝতি। এৰঞ্চ কত্বা যা বহূসু আনন্তরিযেসু কতেসু একেন গহিতপ্পটিসন্ধিকস্স ইতরেসং তস্স অনুবলপ্পদাযিতা ৰুত্তা, সাপি সমত্থিতা হোতি।</p>
<p class="bodytext">সুত্তন্তপরিযাযেন একাদস কম্মানি ৰিভজিত্বা ইদানি অভিধম্মপরিযাপন্নং দস্সেন্তো <span class="bld">‘‘অত্থেকচ্চানি পাপকানি কম্মসমাদানানী’’</span>তিআদিনা <span class="bld">ৰিভঙ্গপাল়িং</span> (ৰিভ॰ ৮১০) দস্সেতি। তত্থ <span class="bld">গতিসম্পত্তিপটিবাল়্হানী</span>তি গতিসম্পত্তিযা পটিবাহিতানি নিৰারিতানি পটিসেধিতানি। সেসপদেসুপি এসেৰ নযো। তত্থ চ <span class="bld">গতিসম্পত্তী</span>তি সম্পন্নগতি দেৰলোকো চ মনুস্সলোকো চ। <span class="bld">গতিৰিপত্তী</span>তি ৰিপন্নগতি চত্তারো অপাযা। <span class="bld">উপধিসম্পত্তী</span>তি অত্তভাৰসমিদ্ধি। <span class="bld">উপধিৰিপত্তী</span>তি হীনঅত্তভাৰতা। <span class="bld">কালসম্পত্তী</span>তি সুরাজসুমনুস্সকালসঙ্খাতো সম্পন্নকালো। <span class="bld">কালৰিপত্তী</span>তি দুরাজদুম্মনুস্সকালসঙ্খাতো ৰিপন্নকালো। <span class="bld">পযোগসম্পত্তী</span>তি সম্মাপযোগো। <span class="bld">পযোগৰিপত্তী</span>তি মিচ্ছাপযোগো।</p>
<p class="bodytext">ইদানি <a name="M2.0107"></a> যথাৰুত্তপাল়িযা অত্থং দস্সেন্তো <span class="bld">‘‘তত্থা’’</span>তিআদিমাহ। তত্থ <span class="bld">অনিট্ঠারম্মণানুভৰনারহে কম্মে ৰিজ্জমানেযেৰা</span>তি ইমিনা অনিট্ঠারম্মণানুভৰননিম্মিত্তকস্স পাপকম্মস্স সব্ভাৰং দস্সেতি। <span class="bld">তং কম্ম</span>ন্তি তং পাপকং কম্মং। একচ্চস্স হি অনিট্ঠারম্মণানুভৰননিমিত্তং <a name="V2.0099"></a> বহুপাপকম্মং ৰিজ্জমানম্পি গতিৰিপত্তিযং ঠিতস্সেৰ ৰিপচ্চতি। যদি পন সো একেন কল্যাণকম্মেন গতিসম্পত্তিযং দেৰেসু ৰা মনুস্সেসু ৰা নিব্বত্তেয্য, তাদিসে ঠানে অকুসলস্স ৰারো নত্থি, একন্তং কুসলস্সেৰাতি তং কম্মং গতিসম্পত্তিপটিবাল়্হং ন ৰিপচ্চতি। <span class="bld">পতিবাহিতং হুত্বা</span>তি বাধিতং হুত্বা। <span class="bld">অত্তভাৰসমিদ্ধিয</span>ন্তি সরীরসম্পত্তিযং। <span class="bld">কিলিট্ঠকম্মস্সা</span>তি হত্থিমেণ্ডঅস্সবন্ধকগোপালকাদিকম্মস্স। <span class="bld">পলাযিতব্বযুত্তকালে</span>তি হত্থিআদিপচ্চত্থিকসমাগমকালে। <span class="bld">লঞ্জং দেতী</span>তি এৰং মে বাধতং পরেসং ৰসে ন হোতীতি দেতি। <span class="bld">চোরিকযুত্তকালে</span>তি পক্খবলাদীনং লব্ভমানকালে। <span class="bld">অন্তরকপ্পে</span>তি পরিযোসানপ্পত্তে অন্তরকপ্পে।</p>
<p class="bodytext">অভিধম্মনযেন সোল়স কম্মানি ৰিভজিত্বা <span class="bld">পটিসম্ভিদামগ্গপরিযাযেন</span> (পটি॰ ম॰ ১.২৩৪-২৩৫) দ্বাদস কম্মানি ৰিভজিত্বা দস্সেতুং <span class="bld">‘‘অপরানিপী’’</span>তিআদিমাহ। তত্থ অতীতভৰেসু কতস্স কম্মস্স অতীতভৰেসুযেৰ ৰিপক্কৰিপাকং গহেত্বা ‘‘অহোসি কম্মং অহোসি কম্মৰিপাকো’’তি ৰুত্তন্তি আহ <span class="bld">‘‘যং কম্মং অতীতে আযূহিত’’</span>ন্তিআদি। <span class="bld">ৰিপাকৰার</span>ন্তি ৰিপচ্চনাৰসরং ৰিপাকৰারং। ‘‘ৰিপাকৰারং লভতী’’তি ইমিনা ৰুত্তমেৰত্থং <span class="bld">‘‘পটিসন্ধিং জনেসী’’</span>তিআদিনা ৰিভাৰেতি। তত্থ <span class="bld">পটিসন্ধিং জনেসী</span>তি ইমিনা চ পটিসন্ধিদাযকস্স কম্মস্স পৰত্তিৰিপাকদাযিতাপি ৰুত্তা হোতি। পৰত্তিৰিপাকস্সেৰ পন দাযকং রূপজনকসীসেন ৰদতি। তস্সেৰ অতীতস্স কম্মস্স দিট্ঠধম্মৰেদনীযস্স উপপজ্জৰেদনীযস্স চ পচ্চযৰেকল্লেন অতীতভৰেসুযেৰ অৰিপক্কৰিপাকঞ্চ, অতীতেযেৰ পরিনিব্বুতস্স দিট্ঠধম্মৰেদনীযউপপজ্জৰেদনীযঅপরপরিযাযৰেদনীযস্স কম্মস্স অৰিপক্কৰিপাকঞ্চ গহেত্বা ‘‘অহোসি কম্মং নাহোসি কম্মৰিপাকো’’তিপি ৰুত্তন্তি আহ <span class="bld">‘‘যং পন ৰিপাকৰারং ন লভী’’</span>তিআদি।</p>
<p class="bodytext">অতীতস্সেৰ কম্মস্স অৰিপক্কৰিপাকস্স পচ্চুপ্পন্নভৰে পচ্চযসম্পত্তিযা ৰিপচ্চমানং ৰিপাকং গহেত্বা ‘‘অহোসি কম্মং অত্থি কম্মৰিপাকো’’তি ৰুত্তন্তি আহ <span class="bld">‘‘যং পন অতীতে আযূহিত’’</span>ন্তিআদিমাহ। অতীতস্সেৰ কম্মস্স <a name="M2.0108"></a> অতিক্কন্তৰিপাককালস্স চ পচ্চুপ্পন্নভৰে পরিনিব্বাযন্তস্স চ অৰিপচ্চমানৰিপাকং গহেত্বা ‘‘অহোসি কম্মং নত্থি কম্মৰিপাকো’’তি ৰুত্তন্তি আহ <span class="bld">‘‘অলদ্ধৰিপাকৰার’’</span>ন্তিআদি। অতীতস্সেৰ কম্মস্স ৰিপাকারহস্স অৰিপক্কৰিপাকস্স অনাগতভৰে পচ্চযসম্পত্তিযা ৰিপচ্চিতব্বং ৰিপাকং গহেত্বা ‘‘অহোসি কম্মং ভৰিস্সতি কম্মৰিপাকো’’তি ৰুত্তন্তি দস্সেন্তো <span class="bld">‘‘যং পন অতীতে আযূহিত’’</span>ন্তিআদিমাহ। অতীতস্সেৰ কম্মস্স অতিক্কন্তৰিপাককালস্স চ অনাগতভৰে পরিনিব্বাযিতব্বস্স অৰিপচ্চিতব্বৰিপাকঞ্চ গহেত্বা ‘‘অহোসি কম্মং ন ভৰিস্সতি কম্মৰিপাকো’’তি <a name="V2.0100"></a> ৰুত্তন্তি আহ <span class="bld">‘‘যং অনাগতে ৰিপাকৰারং ন লভিস্সতী’’</span>তিআদি। এৰং তাৰ অতীতকম্মং অতীতপচ্চুপ্পন্নানাগতৰিপাকাৰিপাকৰসেন ছধা দস্সিতং।</p>
<p class="bodytext">ইদানি পচ্চুপ্পন্নভৰে কতস্স দিট্ঠধম্মৰেদনীযস্স ইধেৰ ৰিপচ্চমানং ৰিপাকং গহেত্বা ‘‘অত্থি কম্মং অত্থি কম্মৰিপাকো’’তি ৰুত্তন্তি দস্সেন্তো <span class="bld">‘‘যং পন এতরহি আযূহিত’’</span>ন্তিআদিমাহ। <span class="bld">যং পন এতরহি ৰিপাকৰারং ন লভতী</span>তিআদিনা তস্সেৰ পচ্চুপ্পন্নস্স কম্মস্স পচ্চযৰেকল্লেন ইধ অৰিপচ্চমানঞ্চ দিট্ঠেৰ ধম্মে পরিনিব্বাযন্তস্স ইধ অৰিপচ্চমানঞ্চ ৰিপাকং গহেত্বা ‘‘অত্থি কম্মং নত্থি কম্মৰিপাকো’’তি ৰুত্তন্তি দস্সেতি। পচ্চুপ্পন্নস্সেৰ কম্মস্স উপপজ্জৰেদনীযস্স অপরপরিযাযৰেদনীযস্স চ অনাগতভৰে ৰিপচ্চিতব্বৰিপাকং গহেত্বা ‘‘অত্থি কম্মং ভৰিস্সতি কম্মৰিপাকো’’তি ৰুত্তন্তি আহ <span class="bld">‘‘যং পন এতরহি আযূহিতং অনাগতে ৰিপাকৰারং লভিস্সতী’’</span>তিআদি। পচ্চুপ্পন্নস্সেৰ কম্মস্স উপপজ্জৰেদনীযস্স পচ্চযৰেকল্লেন অনাগতভৰে অৰিপচ্চিতব্বঞ্চ অনাগতভৰে পরিনিব্বাযিতব্বস্স অপরপরিযাযৰেদনীযস্স অৰিপচ্চিতব্বঞ্চ ৰিপাকং গহেত্বা ‘‘অত্থি কম্মং ন ভৰিস্সতি কম্মৰিপাকো’’তি ৰুত্তন্তি আহ <span class="bld">‘‘যং পন ৰিপাকৰারং ন লভিস্সতী’’</span>তিআদি।</p>
<p class="bodytext">এৰঞ্চ পচ্চুপ্পন্নকম্মং পচ্চুপ্পন্নানাগতৰিপাকাৰিপাকৰসেন চতুধা দস্সেত্বা ইদানি অনাগতভৰে কতস্স কম্মস্স অনাগতে ৰিপচ্চিতব্বৰিপাকং গহেত্বা ‘‘ভৰিস্সতি কম্মং ভৰিস্সতি কম্মৰিপাকো’’তি ৰুত্তন্তি দস্সেন্তো <span class="bld">‘‘যং পনানাগতে আযূহিস্সতী’’</span>তিআদিমাহ। তস্সেৰ অনাগতস্স কম্মস্স পচ্চযৰেকল্লেন অৰিপচ্চিতব্বঞ্চ অনাগতভৰে পরিনিব্বাযিতব্বস্স অৰিপচ্চিতব্বঞ্চ ৰিপাকং গহেত্বা ‘‘ভৰিস্সতি কম্মং ন ভৰিস্সতি কম্মৰিপাকো’’তি ৰুত্তন্তি আহ <span class="bld">‘‘যং পন ৰিপাকৰারং ন লভিস্সতী’’</span>তিআদি <a name="M2.0109"></a>। এৰং অনাগতকম্মং অনাগতৰিপাকাৰিপাকৰসেন দ্বিধা দস্সিতং। <span class="bld">এৰ</span>ন্তিআদিনা যথাৰুত্তদ্বাদসকম্মানি নিগমেতি।</p>
<p class="bodytext">ইদানি সব্বেসু যথাৰুত্তপ্পভেদেসু কম্মেসু যানি অভিধম্মনযেন ৰিভত্তানি সোল়স কম্মানি, যানি চ পটিসম্ভিদামগ্গপরিযাযেন ৰিভত্তানি দ্বাদস কম্মানি, তানি সব্বানি সুত্তন্তিকপরিযাযেন ৰিভত্তেসু একাদসৰিধেসুযেৰ কম্মেসু অন্তোগধানি, তানি চ দিট্ঠধম্মৰেদনীযউপপজ্জৰেদনীযঅপরপরিযাযৰেদনীযেসু তীসুযেৰ অন্তোগধানীতি দস্সেন্তো <span class="bld">‘‘ইতি ইমানি চেৰা’’</span>তিআদিমাহ। তত্থ <span class="bld">অত্তনো ঠানা ওসক্কিত্বা</span>তি অত্তনো যথাৰুত্তদ্বাদসসোল়সপ্পভেদসঙ্খাতট্ঠানতো পরিহাপেত্বা, তং তং পভেদং হিত্বাতি ৰুত্তং হোতি। <span class="bld">একাদস কম্মানিযেৰ</span> <a name="V2.0101"></a> <span class="bld">ভৰন্তী</span>তি তংসভাৰানংযেৰ কম্মানং দ্বাদসধা সোল়সধা চ ৰিভজিত্বা ৰুত্তত্তা এৰমাহ। যস্মা একাদসধা ৰুত্তকম্মানি দিট্ঠধম্মৰেদনীযানি ৰা সিযুং উপপজ্জৰেদনীযানি ৰা অপরপরিযাযৰেদনীযানি ৰা, তস্মা ৰুত্তং <span class="bld">‘‘তীণিযেৰ কম্মানি হোন্তী’’</span>তি।</p>
<p class="bodytext"><span class="bld">তেসং সঙ্কমনং নত্থী</span>তি তেসং দিট্ঠধম্মৰেদনীযাদীনং সঙ্কমনং নত্থি, সঙ্কমনং উপপজ্জৰেদনীযাদিভাৰাপত্তি। তেনাহ <span class="bld">‘‘যথাঠানেযেৰ তিট্ঠন্তী’’</span>তি, অত্তনো দিট্ঠধম্মৰেদনীযাদিট্ঠানেযেৰ তিট্ঠন্তীতি অত্থো। দিট্ঠধম্মৰেদনীযমেৰ হি পঠমজৰনচেতনা, উপপজ্জৰেদনীযমেৰ সত্তমজৰনচেতনা, মজ্ঝে পঞ্চ অপরপরিযাযৰেদনীযমেৰাতি নত্থি তেসং অঞ্ঞমঞ্ঞং সঙ্গহো, তস্মা অত্তনো অত্তনো দিট্ঠধম্মৰেদনীযাদিসভাৰেযেৰ তিট্ঠন্তি। তেনেৰ ভগৰতা – ‘‘দিট্ঠে ৰা ধম্মে, উপপজ্জ ৰা, অপরে ৰা পরিযাযে’’তি তযো ৰিকপ্পা দস্সিতা। তেনেৰাহ <span class="bld">‘‘দিট্ঠধম্মৰেদনীযং কম্ম’’</span>ন্তিআদি। তত্থ <span class="bld">‘‘দিট্ঠে ৰা ধম্মে’’</span>তি <span class="bld">সত্থা ন ৰদেয্যা</span>তি অসতি নিযামে ন ৰদেয্য। যস্মা পন তেসং সঙ্কমনং নত্থি, নিযতসভাৰা হি তানি, তস্মা সত্থা ‘‘দিট্ঠে ৰা ধম্মে’’তিআদিমৰোচ।</p>
<p class="bodytext"><span class="bld">সুক্কপক্খে</span>তি ‘‘অলোভো নিদানং কম্মানং সমুদযাযা’’তিআদিনা আগতে কুসলপক্খে। <span class="bld">নিরুদ্ধে</span>তি অরিযমগ্গাধিগমেন অনুপ্পাদনিরোধেন নিরুদ্ধে। <span class="bld">তালৰত্থু ৰিয কত</span>ন্তি যথা তালে ছিন্নে ঠিতট্ঠানে কিঞ্চি ন হোতি, এৰং কম্মে পহীনে কিঞ্চি ন হোতীতি অত্থো। <span class="bld">তালৰত্থূ</span>তি ৰা মত্থকচ্ছিন্নো তালো ৰুত্তো পত্তফলমকুলসূচিআদীনং অভাৰতো। ততো এৰ সো <span class="bld">অৰিরুল়্হিধম্মো</span>। এৰং পহীনকম্মো সত্তসন্তানো। তেনাহ <a name="M2.0110"></a> <span class="bld">‘‘মত্থকচ্ছিন্নতালো ৰিযা’’</span>তি। <span class="bld">অনুঅভাৰং কতং</span> পচ্ছতো ধম্মপ্পৰত্তিযা অভাৰতো। তেনাহ <span class="bld">‘‘যথা’’</span>তিআদি। <span class="bld">অপ্পৰত্তিকতকালো ৰিযা</span>তি বীজানং সব্বসো অপ্পৰত্তিযা কতকালো ৰিয। <span class="bld">ছিন্নমূলকান</span>ন্তি কিলেসমূলস্স সব্বসো ছিন্নত্তা ছিন্নমূলকানং। কিলেসা হি খন্ধানং মূলানি।</p>
<p class="bodytext"><span class="bld">ৰেদনীয</span>ন্তি ৰেদিতব্বং। <span class="bld">অঞ্ঞং ৰত্থু নত্থী</span>তি অঞ্ঞং অধিট্ঠানং নত্থি। সুগতিসঞ্ঞিতাপি হেট্ঠিমন্তেন সঙ্খারদুক্খতো অনপগতত্তা দুগ্গতিযো এৰাতি ৰুত্তং ‘‘সব্বা দুগ্গতিযো’’তি, এৰং ৰা এত্থ অত্থো দট্ঠব্বো। লোভো এতস্স কারণভূতো অত্থীতি <span class="bld">লোভং,</span> লোভনিমিত্তং কম্মং। তথা <span class="bld">দোস</span>ন্তি এত্থাপি। তেনাহ <span class="bld">‘‘লোভদোসসীসেন লোভজঞ্চ দোসজঞ্চ কম্মমেৰ নিদ্দিট্ঠ’’</span>ন্তি। <span class="bld">ৰট্টৰিৰট্ট</span>ন্তি ৰট্টঞ্চ ৰিৰট্টঞ্চ।</p>
<p class="centered">নিদানসুত্তৰণ্ণনা নিট্ঠিতা।</p>
<p class="subhead">৫. হত্থকসুত্তৰণ্ণনা</p>
<p class="bodytext"><a name="para35"></a><span class="paranum">৩৫</span>. পঞ্চমে <a name="V2.0102"></a> <span class="bld">আল়ৰিয</span>ন্তি আল়ৰিরট্ঠে, ন আল়ৰিনগরে। তেনাহ <span class="bld">‘‘আল়ৰিযন্তি আল়ৰিরট্ঠে’’</span>তি। <span class="bld">অথা</span>তি অৰিচ্ছেদত্থে নিপাতো। তত্থ ভগৰতো নিসজ্জায অৰিচ্ছিন্নায এৰাতি অত্থো। তেনাহ <span class="bld">‘‘এৰ’’</span>ন্তিআদি। <span class="bld">হত্থতো হত্থং গতত্তা</span>তি আল়ৰকস্স যক্খস্স হত্থতো সম্মাসম্বুদ্ধস্স হত্থং, ততো রাজপুরিসানং হত্থং গতত্তা।</p>
<p class="bodytext"><span class="bld">মাঘস্সা</span>তি মাঘমাসস্স। এৰং <span class="bld">ফগ্গুনস্সা</span>তি এত্থাপি। <span class="bld">খুরন্তরেহি কদ্দমো উগ্গন্ত্বা তিট্ঠতী</span>তি কদ্দমো খুরন্তরেহি উগ্গন্ত্বা তিট্ঠতি। <span class="bld">চতূহি দিসাহি ৰাযন্তো ৰাতো ৰেরম্ভোতি ৰুচ্চতি</span> ৰেরম্ভৰাতসদিসত্তা।</p>
<p class="bodytext"><span class="bld">পঞ্চদ্বারকায</span>ন্তি পঞ্চদ্বারানুসারেন পৰত্তং ৰিঞ্ঞাণকাযং। <span class="bld">খোভযমানা</span>তি কিলেসখোভৰসেন খোভযমানা চিত্তং সঙ্খোভং করোন্তা। <span class="bld">চেতসিকা</span>তি মনোদ্বারিকচিত্তসন্নিস্সিতা। তেনাহ <span class="bld">‘‘মনোদ্বারং খোভযমানা’’</span>তি। <span class="bld">সো রাগো</span>তি তংসদিসো রাগো। ভৰতি হি তংসদিসে তব্বোহারো যথা ‘‘সা এৰ তিত্তিরিকা, তানি এৰ ওসধানী’’তি। যাদিসো হি একস্স পুগ্গলস্স উপ্পজ্জনকরাগো, তাদিসো এৰ ততো অঞ্ঞস্স রাগভাৰসামঞ্ঞতো। তেন ৰুত্তং <span class="bld">‘‘তথারূপো</span> <a name="M2.0111"></a> <span class="bld">রাগো’’</span>তিআদি। ইচ্ছিতালাভেন রজনীযেসু ৰা নিরুদ্ধেসু ৰত্থূসু দোমনস্সুপ্পত্তিযা দোসপরিল়াহানং সম্ভৰো ৰেদিতব্বো।</p>
<p class="bodytext"><span class="bld">ন লিম্পতি</span> অনুপলিত্তচিত্তত্তা। <span class="bld">সীতিভূতো</span> নিব্বুতসব্বপরিল়াহত্তা। <span class="bld">আসত্তিযো ৰুচ্চন্তি তণ্হাযো</span> তত্থ তত্থ আসঞ্জনট্ঠেন। <span class="bld">দরথ</span>ন্তি পরিল়াহজাতং। <span class="bld">চেতসো</span>তি সামিৰচনং।</p>
<p class="centered">হত্থকসুত্তৰণ্ণনা নিট্ঠিতা।</p>
<p class="subhead">৬. দেৰদূতসুত্তৰণ্ণনা</p>
<p class="bodytext"><a name="para36"></a><span class="paranum">৩৬</span>. ছট্ঠে <span class="bld">দেৰদূতানী</span>তি লিঙ্গৰিপল্লাসং কত্বা ৰুত্তন্তি আহ <span class="bld">‘‘দেৰদূতা’’</span>তি, উভযলিঙ্গং ৰা এতং পদং, তস্মা নপুংসকলিঙ্গৰসেন পাল়িযং ৰুত্তস্স পুল্লিঙ্গৰসেন অত্থদস্সনং কতং। <span class="bld">দেৰোতি মচ্চূ</span>তি অভিভৰনট্ঠেন সত্তানং অত্তনো ৰসে ৰত্তাপনতো মচ্চুরাজা ‘‘দেৰো’’তি ৰুচ্চতি। যথা হি দেৰো পকতিসত্তে অভিভৰতি, এৰং মচ্চু সব্বসত্তে অভিভৰতি, তস্মা দেৰো <a name="V2.0103"></a> ৰিযাতি দেৰো। <span class="bld">‘‘তস্স দূতা’’</span>তি ৰত্বা ইদানিস্স দূতে তেসং দূতভাৰঞ্চ ৰিভাৰেতুং <span class="bld">‘‘জিণ্ণব্যাধিমতা হী’’</span>তিআদি ৰুত্তং। তেন চোদনত্থেন দেৰস্স দূতা ৰিযাতি দেৰদূতাতি দস্সেতি। ‘‘অহং অসুকং পমদ্দিতুং আগমিস্সামি, তুৰং তস্স কেসে গহেত্বা মা ৰিস্সজ্জেহী’’তি মচ্চুদেৰস্স আণাকরা দূতা ৰিযাতি হি দূতাতি ৰুচ্চন্তি।</p>
<p class="bodytext">ইদানি সদ্ধাতব্বট্ঠেন দেৰা ৰিয দূতাতি দেৰদূতাতি দস্সেন্তো <span class="bld">‘‘দেৰা ৰিয দূতা’’</span>তিআদিমাহ। তত্থ <span class="bld">অলঙ্কতপ্পটিযত্তাযা</span>তি ইদং অত্তনো দিব্বানুভাৰং আৰিকত্বা ঠিতাযাতি দস্সনত্থং ৰুত্তং। <span class="bld">দেৰতায ব্যাকরণসদিসমেৰ হোতি</span> ন চিরস্সেৰ জরাব্যাধিমরণস্স সম্ভৰতো। <span class="bld">ৰিসুদ্ধিদেৰান</span>ন্তি খীণাসৰব্রহ্মানং। তে হি চরিমভৰে বোধিসত্তানং জিণ্ণাদিভেদং দস্সেন্তি, তস্মা অন্তিমভৰিকবোধিসত্তানং ৰিসুদ্ধিদেৰেহি উপট্ঠাপিতভাৰং উপাদায তদঞ্ঞেসম্পি তেহি অনুপট্ঠাপিতানম্পি তথা ৰোহরিতব্বতা পরিযাযসিদ্ধাতি ৰেদিতব্বা। <span class="bld">দিস্বাৰা</span>তি <a name="M2.0112"></a> ৰিসুদ্ধিদেৰেহি দস্সিতে দিস্বাৰ। ততোযেৰ হি তে ৰিসুদ্ধিদেৰানং দূতা ৰুত্তা।</p>
<p class="bodytext"><span class="bld">কস্মা আরদ্ধ</span>ন্তি কেৰলং দেৰদূতে এৰ সরূপতো অদস্সেত্বাতি অধিপ্পাযো। দেৰানং দূতানং দস্সনূপাযত্তা তথা ৰুত্তন্তি দস্সেন্তো <span class="bld">‘‘দেৰদূতা…পে॰… সমনুযুঞ্জতী’’</span>তি আহ। তত্থ <span class="bld">দেৰদূতা…পে॰… দস্সনত্থ</span>ন্তি দেৰদূতানং অনুযুঞ্জনট্ঠানূপগস্স কম্মস্স দস্সনত্থং।</p>
<p class="bodytext"><span class="bld">একচ্চে থেরা</span>তি অন্ধকাদিকে ৰিঞ্ঞাণৰাদিনো চ সন্ধায ৰদতি। নেরযিকে নিরযে পালেন্তি ততো নিগ্গন্তুং অপ্পদানৰসেন রক্খন্তীতি <span class="bld">নিরযপালা</span>। অথ ৰা নিরযপালতায নেরযিকানং নিরযদুক্খেন পরিযোনদ্ধায অলং সমত্থাতি <span class="bld">নিরযপালা। ত</span>ন্তি ‘‘নত্থি নিরযপালা’’তি ৰচনং। <span class="bld">পটিসেধিতমেৰা</span>তি ‘‘অত্থি নিরযেসু নিরযপালা অত্থি চ কারণিকা’’তিআদিনা নযেন <span class="bld">অভিধম্মে</span> (কথা॰ ৮৬৬) পটিসেধিতমেৰ। যদি নিরযপালা নাম ন সিযুং, কম্মকারণাপি ন ভৰেয্য। সতি হি কারণিকে কম্মকারণায ভৰিতব্বন্তি অধিপ্পাযো। তেনাহ <span class="bld">‘‘যথা হী’’</span>তিআদি। এত্থাহ – ‘‘কিং পনেতে নিরযপালা নেরযিকা, উদাহু অনেরযিকা’’তি। কিঞ্চেত্থ – যদি তাৰ নেরযিকা নিরযসংৰত্তনিযেন কম্মেন নিব্বত্তা, সযম্পি নিরযদুক্খং পচ্চনুভৰেয্যুং, তথা সতি অঞ্ঞেসং নেরযিকানং ঘাতনায অসমত্থা সিযুং, ‘‘ইমে নেরযিকা ইমে নিরযপালা’’তি ৰৰত্থানঞ্চ ন সিযা। যে চ যে ঘাতেন্তি, তেহি সমানরূপবলপ্পমাণেহি ইতরেসং ভযসন্তাসা ন সিযুং। অথ অনেরযিকা, নেসং তত্থ কথং সম্ভৰোতি? ৰুচ্চতে – অনেরযিকা নিরযপালা অনিরযগতিসংৰত্তনিযকম্মনিব্বত্তিতো। নিরযূপপত্তিসংৰত্তনিযকম্মতো <a name="V2.0104"></a> হি অঞ্ঞেনেৰ কম্মুনা তে নিব্বত্তন্তি রক্খসজাতিকত্তা। তথা হি ৰদন্তি সব্বত্থিৰাদিনো –</p>
<p class="gatha1">‘‘কোধা কুরূরকম্মন্তা, পাপাভিরুচিনো তথা।</p>
<p class="gathalast">দুক্খিতেসু চ নন্দন্তি, জাযন্তি যমরক্খসা’’তি॥</p>
<p class="bodytext">তত্থ যদেকে ৰদন্তি ‘‘যাতনাদুক্খং পটিসংৰেদেয্যুং, অথ ৰা অঞ্ঞমঞ্ঞং ঘাতেয্যু’’ন্তিআদি, তযিদং অসারং নিরযপালানং নেরযিকভাৰস্সেৰ <a name="M2.0113"></a> অভাৰতো। যদিপি অনেরযিকা নিরযপালা, অযোমযায পন আদিত্তায সম্পজ্জলিতায সজোতিভূতায নিরযভূমিযা পরিক্কমমানা কথং দাহদুক্খং নানুভৰন্তীতি? কম্মানুভাৰতো। যথা হি ইদ্ধিমন্তো চেতোৰসিপ্পত্তা মহামোগ্গল্লানাদযো নেরযিকে অনুকম্পন্তা ইদ্ধিবলেন নিরযভূমিং উপগতা দাহদুক্খেন ন বাধীযন্তি, এৰং সম্পদমিদং দট্ঠব্বং।</p>
<p class="bodytext">ইদ্ধিৰিসযস্স অচিন্তেয্যভাৰতোতি চে? ইদম্পি তংসমানং কম্মৰিপাকস্স অচিন্তেয্যভাৰতো। তথারূপেন হি কম্মুনা তে নিব্বত্তা যথা নিরযদুক্খেন অবাধিতা এৰ হুত্বা নেরযিকে ঘাতেন্তি, ন চেত্তকেন বাহিরৰিসযাভাৰো যুজ্জতি ইট্ঠানিট্ঠতায পচ্চেকং দ্বারপুরিসেসুপি ৰিভত্তসভাৰত্তা। তথা হি একচ্চস্স দ্বারস্স পুরিসস্স চ ইট্ঠং একচ্চস্স অনিট্ঠং, একচ্চস্স চ অনিট্ঠং একচ্চস্স ইট্ঠং হোতি। এৰঞ্চ কত্বা যদেকে ৰদন্তি ‘‘নত্থি কম্মৰসেন তেজসা পরূপতাপন’’ন্তিআদি, তদপাহতং হোতি। যং পন ৰদন্তি ‘‘অনেরযিকানং তেসং কথং তত্থ সম্ভৰো’’তি নিরযে নেরযিকানং যাতনাসব্ভাৰভাৰতো। নেরযিকসত্তযাতনাযোগ্গঞ্হি অত্তভাৰং নিব্বত্তেন্তং কম্মং তাদিসনিকন্তি ৰিনামিতং নিরযট্ঠানে এৰ নিব্বত্তেতি। তে হি নেরযিকেহি অধিকতরবলারোহপরিণাহা অতিৰিয ভযানকদস্সনা কুরূরতরপযোগা চ হোন্তি। এতেনেৰ তত্থ নেরযিকানং ৰিবাধককাকসুনখাদীনম্পি নিব্বত্তিযা অত্থিভাৰো সংৰণ্ণিতোতি দট্ঠব্বো।</p>
<p class="bodytext">কথমঞ্ঞগতিকেহি অঞ্ঞগতিকবাধনন্তি চ ন ৰত্তব্বং অঞ্ঞত্থাপি তথা দস্সনতো। যং পনেকে ৰদন্তি ‘‘অসত্তসভাৰা এৰ নিরযে নিরযপালা নিরযে সুনখাদযো চা’’তি, তম্পেতেসং মতিমত্তং অঞ্ঞত্থ তথা অদস্সনতো। ন হি কাচি অত্থি তাদিসী ধম্মপ্পৰত্তি, যা অসত্তসভাৰা, সম্পতিসত্তেহি অপ্পযোজিতা চ অত্থকিচ্চং সাধেন্তী দিট্ঠপুব্বা। পেতানং পানীযনিৰারকানং দণ্ডাদিহত্থানঞ্চ পুরিসানং সব্ভাৰে অসত্তভাৰে চ ৰিসেসকারণং নত্থীতি তাদিসানং <a name="V2.0105"></a> সব্ভাৰে কিং পাপকানং ৰত্তব্বং। সুপিনোপঘাতোপি অত্থকিচ্চসমত্থতায অপ্পমাণং দস্সনাদিমত্তেনপি <a name="M2.0114"></a> তদত্থসিদ্ধিতো। তথা হি সুপিনে আহারূপভোগাদিনা ন অত্থসিদ্ধি, ইদ্ধিনিম্মানরূপং পনেত্থ লদ্ধপরিহারং ইদ্ধিৰিসযস্স অচিন্তেয্যভাৰতো। ইধাপি কম্মৰিপাকস্স অচিন্তেয্যভাৰতোতি চে? তং ন, অসিদ্ধত্তা। নেরযিকানং কম্মৰিপাকো নিরযপালাতি সিদ্ধমেত্তং, ৰুত্তনযেন পাল়িতো চ তেসং সত্তভাৰো এৰ সিদ্ধো। সক্কা হি ৰত্তুং সত্তসঙ্খাতা নিরযপালসঞ্ঞিতা ধম্মপ্পৰত্তি সাভিসন্ধিকপরূপঘাতি অত্থকিচ্চসব্ভাৰতো ওজাহারাদি রক্খসসন্ততি ৰিয। অভিসন্ধিপুব্বকতা চেত্থ ন সক্কা পটিক্খিপিতুং তথা তথা অভিসন্ধিযা ঘাতনতো। ততো এৰ ন সঙ্ঘাতপব্বতেহি অনেকন্তিকতা। যে পন ৰদন্তি ‘‘ভূতৰিসেসা এৰ তে ৰণ্ণসণ্ঠানাদিৰিসেসৰন্তো ভেরৰাকারা নরকপালাতি সমঞ্ঞং লভন্তী’’তি, তদসিদ্ধং উজুকমেৰ পাল়িযং ‘‘অত্থি নিরযে নিরযপালা’’তি ৰাদস্স পতিট্ঠাপিতত্তা।</p>
<p class="bodytext">অপিচ যথা অরিযৰিনযে নরকপালানং ভূতমত্ততা অসিদ্ধা, তথা পঞ্ঞত্তিমত্তৰাদিনোপি ভূতমত্ততা অসিদ্ধা সব্বসো রূপধম্মানং অত্থিভাৰস্সেৰ অপ্পটিজাননতো। ন হি তস্স ভূতানি নাম পরমত্থতো সন্তি। যদি পরমত্থং গহেত্বা ৰোহরতি, অথ কস্মা চক্খুরূপাদীনি পটিক্খিপতীতি? তিট্ঠতেসা অনৰট্ঠিততক্কানং অপ্পহীনৰিপল্লাসানং ৰাদৰীমংসা। এৰং অত্থেৰ নিরযে নিরযপালাতি নিট্ঠমেত্থ গন্তব্বং। সতি চ নেসং সব্ভাৰে অসতিপি বাহিরে ৰিসযে নরকে ৰিয দেসাদিনিযমো হোতীতি ৰাদো ন সিজ্ঝতি, সতি এৰ পন বাহিরে ৰিসযে দেসাদিনিযমোতি দট্ঠব্বং।</p>
<p class="bodytext">দেৰদূতসরাপনৰসেন সত্তে যথূপচিতে পুঞ্ঞকম্মে যমেতি নিযমেতীতি যমো। তস্স যমস্স ৰেমানিকপেতানং রাজভাৰতো রঞ্ঞো। তেনাহ <span class="bld">‘‘যমরাজা নাম ৰেমানিকপেতরাজা’’</span>তি। <span class="bld">কম্মৰিপাক</span>ন্তি অকুসলকম্মৰিপাকং। ৰেমানিকপেতা হি কণ্হসুক্কৰসেন মিস্সকং কম্মং কত্বা ৰিনিপাতিকদেৰতা ৰিয সুক্কেন কম্মুনা পটিসন্ধিং গণ্হন্তি। তথা হি মগ্গফলভাগিনোপি হোন্তি, পৰত্তিযং পন কম্মানুরূপং কদাচি পুঞ্ঞফলং, কদাচি অপুঞ্ঞফলং পচ্চনুভৰন্তি। যেসং পন অরিযমগ্গো উপ্পজ্জতি, তেসং মগ্গাধিগমতো পট্ঠায পুঞ্ঞফলমেৰ উপ্পজ্জতীতি দট্ঠব্বং। অপুঞ্ঞফলং পুব্বে ৰিয কটুকং ন হোতি, মনুস্সত্তভাৰে ঠিতানং <a name="M2.0115"></a> ৰিয মুদুকমেৰ হোতীতি অপরে। <span class="bld">ধম্মিকো রাজা</span>তি এত্থ তস্স ধম্মিকভাৰো ধম্মদেৰপুত্তস্স ৰিয উপ্পত্তিনিযতো ধম্মতাৰসেন ৰেদিতব্বো। <span class="bld">দ্বারেসূ</span>তি অৰীচিমহানরকস্স চতূসু দ্বারেসু। <span class="bld">খীণাসৰা ব্রাহ্মণা নাম</span> উক্কট্ঠনিদ্দেসেন।</p>
<p class="bodytext"><span class="bld">অনুযোগৰত্ত</span>ন্তি <a name="V2.0106"></a> অনুযোগে কতে ৰত্তিতব্বৰত্তং। <span class="bld">আরোপেন্তো</span>তি কারাপেন্তো, অত্তনো পুচ্ছং উদ্দিস্স পটিৰচনং দাপেন্তো পুচ্ছতি। পরস্স হি অধিপ্পাযং ঞাতুং ইচ্ছন্তো তদুপগং পযোগং করোন্তো পুচ্ছতি নাম। <span class="bld">লদ্ধি</span>ন্তি গাহং। <span class="bld">পতিট্ঠাপেন্তো</span>তি তত্থ নিচ্চকালং কারাপেন্তো। <span class="bld">কারণং পুচ্ছন্তো</span>তি যুত্তিং পুচ্ছন্তো। <span class="bld">সমনুভাসতী</span>তি যথানুযুত্তমত্থং ৰিভূতং কত্বা কথেতি।</p>
<p class="bodytext"><span class="bld">জিণ্ণ</span>ন্তি জরাপত্তিযা জিণ্ণং। একচ্চো দহরকালতো পট্ঠায পণ্ডুরোগাদিনা অভিভূতকাযতায জিণ্ণসদিসো হোতি, অযং ন তথা জরাপত্তিযা জিণ্ণোতি দস্সেতি। <span class="bld">গোপানসী ৰিয ৰঙ্ক</span>ন্তি ৰঙ্কগোপানসী ৰিয ৰঙ্কং। ন হি ৰঙ্কভাৰস্স নিদস্সনত্থং অৰঙ্কগোপানসী গয্হতি। <span class="bld">ভগ্গ</span>ন্তি ভগ্গসরীরং কটিযং ভগ্গকাযত্তা। তেনাহ <span class="bld">‘‘ইমিনাপিস্স ৰঙ্কভাৰমেৰ দীপেতী’’</span>তি। <span class="bld">দণ্ডপটিসরণ</span>ন্তি ঠানগমনেসু দণ্ডো পটিসরণং এতস্সাতি দণ্ডপটিসরণং তেন ৰিনা ৰত্তিতুং অসমত্থত্তা। তেনাহ <span class="bld">‘‘দণ্ডদুতিয’’</span>ন্তি। <span class="bld">জরাতুর</span>ন্তি জরায পত্থতসংকিলন্তকাযং। সব্বসো কিমিহতং ৰিয মহাখল্লাটং সীসমস্সাতি <span class="bld">মহাখল্লাটসীসং। সঞ্জাতৰলি</span>ন্তি সমন্ততো জাতৰলিকং। <span class="bld">জরাধম্মো</span>তি জরাপকতিকো। তেনাহ <span class="bld">‘‘জরাসভাৰো’’</span>তি। সভাৰো চ নাম তেজোধাতুযা উণ্হতা ৰিয ন কদাচি ৰিগচ্ছতীতি আহ <span class="bld">‘‘অপরিমুত্তো জরাযা’’</span>তিআদি।</p>
<p class="bodytext"><span class="bld">অত্থতো এৰং ৰদতি নাম,</span> ৰাচায অৰদন্তোপি অত্থাপত্তিতো এৰং ৰদন্তো ৰিয হোতি ৰিঞ্ঞূনন্তি অত্থো। <span class="bld">তরুণো অহোসিং</span> যোব্বনেন সমন্নাগতো। ঊরূনং বলং এতস্স অত্থীতি <span class="bld">ঊরুবলী</span>। তেন দূরেপি গমনাগমনলঙ্ঘনাদিসমত্থতং দস্সেতি, <span class="bld">বাহুবলী</span>তি পন ইমিনা হত্থেহি কাতব্বকিচ্চসমত্থতং, <span class="bld">জৰ</span>গ্গহণেন ৰেগসা পৰত্তিসমত্থতং। <span class="bld">অন্তরহিতা</span>তি নট্ঠা। এত্থ চ <span class="bld">ন খো পনাহ</span>ন্তিআদি জরায দেৰদূতভাৰদস্সনং। তেনাহ <span class="bld">‘‘তেনেস দেৰদূতো নাম জাতো’’</span>তি। আবাধস্স <a name="M2.0116"></a> অত্থিতায <span class="bld">আবাধিকং</span>। ৰিৰিধং দুক্খং আদহতীতি ব্যাধি, ৰিসেসেন ৰা আধিযতি এতেনাতি ব্যাধি, ব্যাধি সংজাতো এতস্সাতি <span class="bld">ব্যাধিতং</span>। এস নযো <span class="bld">দুক্খিত</span>ন্তি এত্থাপি।</p>
<p class="bodytext"><span class="bld">দুতিযং দেৰদূত</span>ন্তি এত্থাপি ৰুত্তনযেনেৰ অত্থো ৰেদিতব্বো। <span class="bld">ব্যাধিনা অভিহতো</span>তি ব্যাধিনা বাধিতো, উপদ্দুতোতি অত্থো।</p>
<p class="bodytext"><span class="bld">ৰিপরিভিন্নৰণ্ণো</span>তি ৰিপরিভিন্ননীলৰণ্ণো। তঞ্হি যত্থ যত্থ গহিতপুব্বকং, তত্থ তত্থ পণ্ডুৰণ্ণং, মংসুস্সদট্ঠানে রত্তৰণ্ণং, যেভুয্যেন চ নীলসাটকপারুতং ৰিয হোতি। তেন ৰুত্তং ‘‘ৰিপরিভিন্ননীলৰণ্ণো’’তি।</p>
<p class="bodytext"><span class="bld">‘‘কো</span> <a name="V2.0107"></a> <span class="bld">লভতি, কো ন লভতী’’</span>তি নিরযুপগস্সেৰ ৰসেনাযং ৰিচারণাতি <span class="bld">‘‘যেন তাৰ বহু পাপং কত’’</span>ন্তিআদি আরদ্ধং। <span class="bld">বহু পাপং কত</span>ন্তি বহুসো পাপং কতং। তেন পাপস্স বহুলীকরণমাহ। <span class="bld">বহূ</span>তি ৰা মহন্তং। মহত্থোপি হি বহুসদ্দো দিস্সতি ‘‘বহু ৰত কতং অস্সা’’তিআদীসু, গরুকন্তি ৰুত্তং হোতি। সো গরুকং বহুলং ৰা পাপং কত্বা ঠিতো নিরযে নিব্বত্ততিযেৰ, ন যমপুরিসেহি যমস্স সন্তিকং নীযতীতি। <span class="bld">পরিত্ত</span>ন্তি পমাণপরিত্ততায কালপরিত্ততায চ পরিত্তং। পুরিমস্মিং অত্থে অগরূতি অত্থো, দুতিযস্মিং অবহুলন্তি। যথাৰুত্তমত্থং উপমায ৰিভাৰেতুং <span class="bld">‘‘যথা হী’’</span>তিআদি ৰুত্তং। <span class="bld">কত্তব্বমেৰ করোন্তী</span>তি দণ্ডমেৰ করোন্তি। <span class="bld">অনুৰিজ্জিত্বা</span>তি ৰীমংসিত্বা। <span class="bld">ৰিনিচ্ছযট্ঠান</span>ন্তি অট্টকরণট্ঠানং। <span class="bld">পরিত্তপাপকম্মা</span>তি দুব্বলপাপকম্মা। <span class="bld">অত্তনো ধম্মতাযা</span>তি পরেহি অসারিযমানেপি অত্তনো ধম্মতায সরন্তি। তে হি পাপকম্মস্স দুব্বলভাৰতো কতূপচিতস্স চ ওকাসারহকুসলকম্মস্স বলৰভাৰতো অত্তনো ধম্মতাযপি সরন্তি। <span class="bld">সারিযমানাপী</span>তি ‘‘ইদং নাম তযা কতং পুঞ্ঞকম্ম’’ন্তি পরেহি সারিযমানাপি।</p>
<p class="bodytext"><span class="bld">আকাসচেতিয</span>ন্তি গিরিসিখরে অব্ভোকাসে ৰিৰটঙ্গণে কতচেতিযং। <span class="bld">রত্তপটেনা</span>তি রত্তৰণ্ণেন পটেন <span class="bld">পূজেসি</span> পটাকং কত্বা। <span class="bld">অগ্গিজালসদ্দ</span>ন্তি পটপটাযন্তং নরকে অগ্গিজালসদ্দং সুত্বাৰ। <span class="bld">অত্তনা পূজিতপটং অনুস্সরী</span>তি তদা পটাকায ৰাতপ্পহারসদ্দে নিমিত্তস্স গহিতত্তা ‘‘মযা তদা আকাসচেতিযে পূজিতরত্তপটসদ্দো ৰিযা’’তি অত্তনা পূজিতপটং অনুস্সরি।</p>
<p class="bodytext"><span class="bld">সুমনপুপ্ফকুম্ভেনা</span>তি <a name="M2.0117"></a> কুম্ভপরিমাণেন সুমনপুপ্ফরাসিনা। ‘‘দসাধিকং নাল়িসহস্সকুম্ভ’’ন্তি কেচি, ‘‘পঞ্চঅম্বণ’’ন্তি অপরে। <span class="bld">তীহিপি</span> <span class="bld">ন সরতি</span> বলৰতো পাপকম্মেন ব্যামোহিতো। <span class="bld">তুণ্হী অহোসী</span>তি ‘‘কম্মারহো অয’’ন্তি তত্থ পটিকারং অপস্সন্তো তুণ্হী অহোসি।</p>
<p class="bodytext"><span class="bld">একপক্খচ্ছদনমত্তাহী</span>তি মজ্ঝিমপ্পমাণস্স গেহস্স একচ্ছদনপ্পমাণেহি। <span class="bld">সুত্তাহতং করিত্বা</span>তি কাল়সুত্তং পাতেত্বা। যথা রথো সব্বসো পজ্জলিতো হোতি অযোমযো, এৰং যুগাদযোপিস্স পজ্জলিতা সজোতিভূতা এৰ হোন্তীতি আহ <span class="bld">‘‘সদ্ধিং…পে॰… রথে যোজেত্বা’’</span>তি। <span class="bld">মহাকূটাগারপ্পমাণ</span>ন্তি সত্তভূমকমহাকূটাগারপ্পমাণং।</p>
<p class="bodytext"><span class="bld">ৰিভত্তো</span>তি সত্তানং সাধারণেন পাপকম্মুনা ৰিভত্তো। <span class="bld">হীনং কায</span>ন্তি হীনং সত্তনিকাযং, হীনং ৰা অত্তভাৰং। <span class="bld">উপাদানে</span>তি চতুব্বিধে উপাদানে। অত্থতো পন তণ্হাদিট্ঠিগ্গাহোতি আহ <span class="bld">‘‘তণ্হাদিট্ঠিগ্গহণে’’</span>তি <a name="V2.0108"></a>। সম্ভৰতি জরামরণং এতেনাতি <span class="bld">সম্ভৰো,</span> উপাদানন্তি আহ <span class="bld">‘‘জাতিযা চ মরণস্স ছ কারণভূতে’’</span>তি। <span class="bld">অনুপাদা</span>তি অনুপাদায। তেনাহ <span class="bld">‘‘অনুপাদিযিত্বা’’</span>তি। <span class="bld">সকলৰট্টদুক্খং অতিক্কন্তা</span>তি চরিমচিত্তনিরোধেন ৰট্টদুক্খস্স কিলেসানম্পি অসম্ভৰতো সব্বং ৰট্টদুক্খং অতিক্কন্তা।</p>
<p class="centered">দেৰদূতসুত্তৰণ্ণনা নিট্ঠিতা।</p>
<p class="subhead">৭. চতুমহারাজসুত্তৰণ্ণনা</p>
<p class="bodytext"><a name="para37"></a><span class="paranum">৩৭</span>. সত্তমে অমা সহ ৰত্তন্তি তস্মিং তস্মিং কিচ্চেতি <span class="bld">অমচ্চা,</span> সহিতা। পরিসতি ভৰাতি <span class="bld">পারিসজ্জা,</span> পরিৰারট্ঠানিযা পরিসাপরিযাপন্না। তেনাহ <span class="bld">‘‘পরিচারিকদেৰতা’’</span>তি। <span class="bld">তাতা</span>তি আলপনং। <span class="bld">এৰ</span>ন্তি ‘‘কচ্চি বহূ মনুস্সা’’তিআদিনা ৰুত্তাকারেন। <span class="bld">অট্ঠ ৰারে</span>তি একস্মিং অড্ঢমাসে চতুক্খত্তুং তথা ইতরস্মিন্তি এৰং অট্ঠ ৰারে। <span class="bld">অধিট্ঠহন্তী</span>তি অধিতিট্ঠন্তি। <span class="bld">পটিজাগরোন্তী</span>তি পটি পটি জাগরোন্তি। পুঞ্ঞং করোন্তা হি সত্তা জাগরোন্তি নাম কাতব্বকিচ্চপ্পসুতত্তা, ইতরে পন সুপন্তি নাম সহিতপরহিতৰিমুত্তত্তা। চাতুদ্দসিউপোসথস্স অনুগমনং ৰিয পন্নরসিউপোসথস্স পচ্চুগ্গমনং ন লব্ভতি দিৰসাভাৰতো।</p>
<p class="bodytext"><span class="bld">ততো</span>তি <a name="M2.0118"></a> ততো ততো। <span class="bld">তং উপনিস্সাযা</span>তি তা তা গামনিগমরাজধানিযো উপনিস্সায। <span class="bld">অধিৰত্থা</span>তি আরামৰনরুক্খাদীসু অধিৰত্থা দেৰতা। <span class="bld">তে</span>তি তে দেৰা। <span class="bld">সন্ধায কথেতী</span>তি ভগৰা কথেতি। <span class="bld">ৰুত্ত</span>ন্তি অট্ঠকথাযং ৰুত্তং।</p>
<p class="bodytext">নিচ্চং নিবদ্ধং উপোসথো সংৰচ্ছরে সংৰচ্ছরে পটি পটি হরিতব্বতো পৰত্তেতব্বতো <span class="bld">পাটিহারিযপক্খো নাম। গুণঙ্গেহী</span>তি উপোসথঙ্গেহি।</p>
<p class="bodytext"><span class="bld">ৰুত্থৰাসো</span>তি ৰুসিতব্রহ্মচরিযৰাসো। <span class="bld">কত্তব্বকিচ্চ</span>ন্তি দুক্খাদীসু পরিঞ্ঞাতাদিকিচ্চং। <span class="bld">ওতারেত্বা</span>তি ছড্ডেত্বা। <span class="bld">পরিক্খীণভৰসংযোজনো</span>তি সব্বসো খীণভৰবন্ধনো। <span class="bld">কারণেন জানিত্বা</span>তি ৰিপস্সনাপঞ্ঞাসহিতায মগ্গপঞ্ঞায চত্তারি অরিযসচ্চানি জানিত্বা।</p>
<p class="bodytext"><span class="bld">জানন্তো</span>তি ‘‘অরহন্তানং অনুকরণপ্পটিপত্তি এসা, যদিদং সম্মদেৰ উপোসথানুট্ঠান’’ন্তি এৰং উপোসথকম্মস্স গুণং জানন্তো। <span class="bld">এৰরূপেনা</span>তি যাদিসো ভগৰতো উপোসথভাৰো ৰিহিতো, এৰরূপেন <a name="V2.0109"></a> অরহন্তানুকরণেন উপোসথকম্মেন। <span class="bld">সক্কা</span> পহিতত্তো ৰিপস্সনং উস্সুক্কাপেত্বা খীণাসৰসম্পত্তিং পাপুণিতুং। <span class="bld">অট্ঠমং উত্তানত্থমেৰ</span> সত্তমে ৰুত্তনযত্তা।</p>
<p class="centered">চতুমহারাজসুত্তৰণ্ণনা নিট্ঠিতা।</p>
<p class="subhead">৯. সুখুমালসুত্তৰণ্ণনা</p>
<p class="bodytext"><a name="para39"></a><span class="paranum">৩৯</span>. নৰমে <span class="bld">নিদ্দুক্খো</span>তি কাযিকচেতসিকদুক্খৰিরহিতো। সদুক্খে হি সৰিঘাতে সুখুমালত্তা অনৰসরা, তস্মা সুখিতো নিদ্দুক্খতায সুখুমালো নাম। যাৰস্স সুখুমালত্তা পরমুক্কংসগতাতি আহ <span class="bld">‘‘পরমসুখুমালো’’</span>তি। অতিৰিয সুখুমালোতি অত্থো। অন্তমতীতং <span class="bld">অচ্চন্তং</span>। সব্বদা সুখুমালোতি আহ <span class="bld">‘‘সততনিদ্দুক্খো’’</span>তি। <span class="bld">চরিযকালে</span>তি বোধিচরিযায চরণকালে। <span class="bld">তেনা</span>তি বোধিসত্তেন। অঞ্ঞত্থ পন <span class="bld">পদুম</span>ন্তি রত্তং কমলং। <span class="bld">পুণ্ডরীক</span>ন্তি সেতং ৰুচ্চতি। <span class="bld">ইতরা</span>তি ইতরপোক্খরণিযো। <span class="bld">‘‘বোধিসত্তস্স কিরা’’</span>তিআদিকং পোক্খরণীনং <a name="M2.0119"></a> উপ্পত্তিদস্সনং। <span class="bld">কুদ্দালকম্মকারে</span>তি খণকে। <span class="bld">পোক্খরণিট্ঠানানী</span>তি পোক্খরণিখণনযোগ্গট্ঠানানি। <span class="bld">গণ্হাপেসী</span>তি খণাপেসি। পোক্খরণিসদ্দো চেত্থ তাদিসে জলাসযে নিরুল়্হো দট্ঠব্বো পঙ্কজাদিসদ্দা ৰিয। সোপানবাহুকানং মত্থকট্ঠানং <span class="bld">উণ্হীস</span>ন্তি অধিপ্পেতং। <span class="bld">উদকসেচননাল়িকা</span>তি উদকচ্ছটাৰিস্সজ্জননাল়িযন্তানি। <span class="bld">পঞ্চৰিধা</span>তি ৰণ্ণৰসেন জাতিৰসেন চ।</p>
<p class="bodytext"><span class="bld">খো পনস্সা</span>তি নিপাতমত্তং। কাসিক-সদ্দো অতিৰিয সণ্হে সুখুমে মহগ্ঘৰত্থে নিরুল়্হো, অঞ্ঞস্মিম্পি তথাজাতিকে রুল়্হিৰসেন পৰত্ততীতি দট্ঠব্বং। তেনাহ <span class="bld">‘‘অকাসিকং চন্দন’’</span>ন্তি। হেমন্তে ৰাসো হেমন্তং, হেমন্তং অরহতীতি <span class="bld">হেমন্তিকো,</span> পাসাদো। <span class="bld">‘‘ইতরেসুপি এসেৰ নযো’’</span>তি ৰত্বা তদেৰ নেসং অরহতং দস্সেতুং <span class="bld">‘‘তত্থ হেমন্তিকো’’</span>তিআদি ৰুত্তং। <span class="bld">সজালানী</span>তি সজালৰাতপানানি, <span class="bld">উদকযন্তানী</span>তি উদকধারাৰিস্সন্দনকযন্তানি। <span class="bld">পাসাদমত্থকে</span>তি পাসাদস্স উপরিআকাসতলে। <span class="bld">বন্ধিত্বা</span>তি পযোজিতযন্তে সুক্খমহিংসচম্মং বন্ধিত্বা। <span class="bld">যন্তং পরিৰত্তেত্বা</span>তি যথাপযোজিতং যন্তং পাসাণারোপনত্থঞ্চেৰ পুন তেসং ৰিস্সজ্জনত্থঞ্চ পরিৰত্তেত্বা। <span class="bld">তস্মিং ৰিস্সজ্জেন্তী</span>তি ছদনপিট্ঠে বদ্ধসুক্খমহিংসচম্মে ৰিস্সজ্জেন্তি।</p>
<p class="bodytext"><span class="bld">সহস্সথাম</span>ন্তি পুরিসসহস্সবলং, পুরিসসহস্সেন ৰহিতব্বভারৰহং। <span class="bld">পল্লঙ্কে নিসিন্নোৰা</span>তি রতনমযপল্লঙ্কে যথানিসিন্নো এৰ। <span class="bld">উপ্পতনাকারপত্ত</span>ন্তি উপ্পতিত্বা ঠিতং ৰিয। <span class="bld">জিযং পোথেন্তস্সা</span>তি জিযাঘাতং করোন্তস্স। <span class="bld">জিযপ্পহারসদ্দো</span>তি জিযাঘাতসদ্দো। <span class="bld">যন্তে বদ্ধ</span>ন্তি যন্তবদ্ধং কত্বা <a name="V2.0110"></a> ঠপিতং। <span class="bld">সদ্দন্তরে</span>তি থামমজ্ঝিমস্স পুরিসস্স সদ্দসৰনট্ঠানে। গাৰুতস্স চতুত্থো ভাগো কোসোতিপি ৰুচ্চতি দ্বিসহস্সদণ্ডপ্পমাণট্ঠানং।</p>
<p class="bodytext"><span class="bld">সব্বট্ঠানানী</span>তি মহাপুরিসস্স তানি তানি সব্বানি ৰসনট্ঠানানি। <span class="bld">সিখাবদ্ধো</span>তি পুরিসসভাৰস্সেৰ ৰিসেসতো দস্সনমেতং। <span class="bld">ন উপ্পিলাৰিতভাৰত্থ</span>ন্তি উপ্পিলাৰিতভাৰসঙ্খাতং অত্থং ন কথেসীতি অত্থো। তস্স হি বোধিমূলেযেৰ সেতুঘাতো। <span class="bld">তেনেৰা</span>তি অপ্পমাদলক্খণস্স <a name="M2.0120"></a> দীপনতো এৰ। <span class="bld">অত্তানং অতিক্কমিত্বা</span>তি অত্তনো জরাপত্তিং অচিন্তেত্বা অট্টীযতি। <span class="bld">ন পনেস মগ্গেন পহীনো</span> তদা মগ্গস্স অনধিগতত্তা। <span class="bld">সিক্খং পটিক্খিপিত্বা</span>তি যথাসমাদিন্নসিক্খং পহায।</p>
<p class="bodytext"><span class="bld">অৰিপরীতব্যাধিআদিসভাৰাৰা</span>তি একন্তেন ব্যাধিআদিসভাৰা এৰ। <span class="bld">এৰং জিগুচ্ছাৰিহারেনা</span>তি এৰং সকলস্সেৰ ৰট্টদুক্খস্স জিগুচ্ছনৰিহারেন ৰিহরন্তস্স। <span class="bld">এৰং জিগুচ্ছন</span>ন্তি এৰং পরস্স জিগুচ্ছনং। <span class="bld">পরং অজিগুচ্ছমানো</span>তি করুণাযনেন এৰং পরং অজিগুচ্ছন্তো। <span class="bld">অভিভোস্মী</span>তি অভিভৰিতা অস্মি। <span class="bld">উস্সাহো অহূ</span>তি চতুরঙ্গসমন্নাগতং ৰীরিযমেৰ চতুব্বিধসম্মপ্পধানৰীরিযঞ্চ অহোসি, যেন মগ্গব্রহ্মচরিযপরাযণো জাতো।</p>
<p class="centered">সুখুমালসুত্তৰণ্ণনা নিট্ঠিতা।</p>
<p class="subhead">১০. আধিপতেয্যসুত্তৰণ্ণনা</p>
<p class="bodytext"><a name="para40"></a><span class="paranum">৪০</span>. দসমে অভিভৰিত্বা পৰত্তনট্ঠেন অধিপতি যং কিঞ্চি জেট্ঠকং ন কারকং অত্তানং অধিপতীতি কত্বা অত্তা এৰ অধিপতি, ততো আগতং <span class="bld">অত্তাধিপতেয্যং</span>। তেনাহ <span class="bld">‘‘অত্তান’’</span>ন্তিআদি। <span class="bld">লোক</span>ন্তি সত্তলোকং। সো চ খো ইদ্ধিৰিধাদিগুণৰিসেসযুত্তো অধিপ্পেতো অধিপতিভাৰস্স অধিপ্পেতত্তা। <span class="bld">নৰৰিধং লোকুত্তরধম্ম</span>ন্তি উক্কট্ঠনিদ্দেসেন ৰুত্তং। <span class="bld">ইতি ভৰো</span>তি এৰং সম্পত্তিভৰো, তত্থ এৰং অভিৰুদ্ধীতি। <span class="bld">সম্পত্তিভৰস্স হেতূ</span>তি তংতংসম্পত্তিভৰস্স তত্থ চ অভিৰুদ্ধিযা হেতু। জাতিনিমিত্তস্স কম্মভৰস্স কতূপচিতত্তা <span class="bld">জাতি অন্তোপৰিট্ঠা। জরাদীসুপি এসেৰ নযো</span> হেতুসিদ্ধিযা ফলসিদ্ধিতো।</p>
<p class="bodytext"><span class="bld">অসল্লীন</span>ন্তি ন সঙ্কোচপ্পত্তং। <span class="bld">উপট্ঠিতা</span>তি কাযাদিসভাৰসল্লক্খণৰসেন উপট্ঠিতা। <span class="bld">অসম্মুট্ঠা</span> সম্মোসাভাৰতো। <span class="bld">অসারদ্ধো</span>তি সারম্ভস্স সারম্ভহেতূনঞ্চ ৰিক্খম্ভনেন অসারদ্ধো। <span class="bld">একগ্গং</span> <a name="V2.0111"></a> অনেকগ্গভাৰস্স দূরসমুস্সাপিতত্তা। <span class="bld">নিম্মলং কত্বা</span>তি রাগাদিমলানং অপনযনেন মলরহিতং কত্বা। <span class="bld">গোপাযতী</span>তি সংকিলেসানত্থতো রক্খতি। <span class="bld">অয</span>ন্তি এৰংপটিপন্নো ভিক্খু। <span class="bld">সুদ্ধমত্তানং পরিহরতি</span> অসুদ্ধভাৰস্স কিলেসস্সপি অভাৰতো।</p>
<p class="bodytext"><span class="bld">অতিক্কমিত্বা</span> <a name="M2.0121"></a> <span class="bld">মঞ্ঞসী</span>তি অসক্খিং কত্বা মঞ্ঞসি। তায তণ্হায নিব্বত্তোতি তম্মযো, তণ্হাৰসিকো। তস্স ভাৰো তম্মযতা, তস্সা <span class="bld">তম্মযতায</span> অভাৰেন। <span class="bld">ন হাযতি</span> পঞ্ঞাদিগুণৰেপুল্লপ্পত্তিযা।</p>
<p class="centered">আধিপতেয্যসুত্তৰণ্ণনা নিট্ঠিতা।</p>
<p class="centered">দেৰদূতৰগ্গৰণ্ণনা নিট্ঠিতা।</p></div>
<p class="chapter">৫. চূল়ৰগ্গো</p>
<div class="chaptxt">
<p class="subhead">১. সম্মুখীভাৰসুত্তৰণ্ণনা</p>
<p class="bodytext"><a name="para41"></a><span class="paranum">৪১</span>. পঞ্চমস্স পঠমে সম্মুখো ভৰতি যেন সো সম্মুখীভাৰো, পুরতো ৰিজ্জমানতা, তস্মা <span class="bld">সম্মুখীভাৰা। পুঞ্ঞকম্ম</span>ন্তি দানসঙ্খাতং পুঞ্ঞকম্মং। <span class="bld">দ্বে ধম্মা সুলভা</span> বাহিরত্তা যথাসকং পচ্চযসমৰাযেন লব্ভনতো। <span class="bld">সদ্ধা পন দুল্লভা</span> পচুরজনস্স অনৰট্ঠিতকিচ্চত্তা। তেনেৰাহ <span class="bld">‘‘পুথুজ্জনস্সা’’</span>তিআদি।</p>
<p class="centered">সম্মুখীভাৰসুত্তৰণ্ণনা নিট্ঠিতা।</p>
<p class="subhead">২. তিঠানসুত্তৰণ্ণনা</p>
<p class="bodytext"><a name="para42"></a><span class="paranum">৪২</span>. দুতিযে মচ্ছরিযমেৰ মলং মচ্ছরিযমলং, চিত্তস্স মলীনসভাৰাপাদনতো ৰিগতং মচ্ছরিযমলং এত্থাতি <span class="bld">ৰিগতমচ্ছরিযমলং</span>। গেধাভাৰেন কোচি কিঞ্চি দেন্তোপি তত্থ আসত্তিং ন ৰিস্সজ্জেতি, অযং পন ন তাদিসোতি আহ <span class="bld">‘‘ৰিস্সট্ঠচাগো’’</span>তি। <span class="bld">মলীনহত্থোৰ</span> চিত্তৰিসুদ্ধিযা <a name="V2.0112"></a> অভাৰতো। <span class="bld">ধোতহত্থোৰ</span> ধোতহত্থেন কাতব্বকিচ্চসাধনতো। তেন ৰুত্তং – ‘‘চিত্তে সুদ্ধে ৰিসুজ্ঝন্তি, ইতি ৰুত্তং মহেসিনা’’তি। <span class="bld">যাচিতুং যুত্তো</span> যাচকানং মনোরথপূরণতো। <span class="bld">যাচযোগো</span> পযোগাসহেহি যাচকেহি সুট্ঠু যুত্তভাৰতো। তংসমঙ্গী এৰ তত্থ রতো নাম, ন চিত্তমত্তেনেৰাতি আহ <span class="bld">‘‘দানং…পে॰… রতো নাম হোতী’’</span>তি।</p>
<p class="bodytext"><span class="bld">‘‘উচ্চা, ভন্তে’’</span>তি ৰত্বা অযং মং উচ্চতো ৰদতীতি চিন্তেয্যাতি পুন <span class="bld">‘‘নাতিউচ্চা তুম্হে’’</span>তি আহ, সরীরেনাতি অধিপ্পাযো। <span class="bld">মেচকৰণ্ণস্সা</span>তি নীলোভাসস্স। <span class="bld">পুচ্ছী</span>তি ভিক্খূ পুচ্ছি। <span class="bld">ভূমিযং লেখং লিখন্তো অচ্ছী</span>তি পঠমং <a name="M2.0122"></a> মঞ্চে নিপজ্জিত্বা উট্ঠায ভূমিযং লেখং লিখন্তো অচ্ছি ‘‘অখীণাসৰোতি মঞ্ঞনা হোতূ’’তি। তথা হি রাজা খীণাসৰস্স নাম…পে॰… নিৰত্তি। <span class="bld">ধজপগ্গহিতাৰা</span>তি পগ্গহিতধজাৰ। <span class="bld">সিলাচেতিযট্ঠান</span>ন্তি থূপারামস্স চ মহাচেতিযস্স চ অন্তরে সিলায কতচেতিযট্ঠানং। <span class="bld">চেতিযং…পে॰… অট্ঠাসি</span> সাৰকস্স তং কূটাগারন্তি কত্বা।</p>
<p class="bodytext"><span class="bld">পচ্ছাভাগেনা</span>তি ধম্মকথিকস্স থেরস্স পিট্ঠিপস্সেন। <span class="bld">গোনসো</span>তি মণ্ডলসপ্পো। ধম্মস্সৰনন্তরায বহূনং সগ্গমগ্গপ্পটিলাভন্তরাযো ভৰেয্যাতি অধিপ্পাযেন <span class="bld">‘‘ধম্মস্সৰনন্তরাযং ন করিস্সামী’’</span>তি চিন্তেসি। <span class="bld">ৰিসং ৰিক্খম্ভেত্বা</span>তি ৰিপস্সনাতেজেন ৰিসৰেগং ৰিক্খম্ভেত্বা। <span class="bld">গাথাসহস্স</span>ন্তি গাথাসহস্সৰন্তং। <span class="bld">পট্ঠানগাথাযা</span>তি পট্ঠাপনগাথায, আদিগাথাযাতি অত্থো। <span class="bld">পট্ঠান…পে॰… অৰসানগাথং এৰ ৰৰত্থপেসি,</span> ন দ্বিন্নং অন্তরে ৰুত্তং কিলন্তকাযত্তা। <span class="bld">সরভাণং</span> সাযন্হধম্মকথা। <span class="bld">পগ্গণ্হাতী</span>তি পচ্চক্খং করোন্তী গণ্হাতি, সক্কচ্চং সুণাতীতি অত্থো। ধম্মকথনদিৰসে ধম্মকথিকানং অকিলমনত্থং সদ্ধা উপাসকা সিনিদ্ধভোজনং মধুপানকঞ্চ দেন্তি সরস্স মধুরভাৰায সপ্পিমধুকতেলাদিঞ্চ ভেসজ্জং। তেনাহ <span class="bld">‘‘অরিযৰংসং কথেস্সামী’’</span>তিআদি। <span class="bld">চতূহি দাঠাহি ডংসিত্বা</span>তি দল়্হদট্ঠভাৰদস্সনং। <span class="bld">চরিস্সামী</span>তি সম্মানেস্সামি, সক্কচ্চং সুণিস্সামীতি অত্থো। <span class="bld">নিম্মথেত্বা</span>তি নিম্মদ্দিত্বা, অপনেত্বাতি অত্থো।</p>
<p class="centered">তিঠানসুত্তৰণ্ণনা নিট্ঠিতা।</p>
<p class="subhead">৩. অত্থৰসসুত্তৰণ্ণনা</p>
<p class="bodytext"><a name="para43"></a><span class="paranum">৪৩</span>. ততিযে অত্থো নাম ফলং, তং এতস্স ৰসোতি <span class="bld">অত্থৰসো</span>। হেতু, অত্থো এতস্স অত্থীতি অত্থো, সো এৰাতি আহ <span class="bld">‘‘তযো অত্থে তীণি কারণানী’’</span>তি। ধম্মদেসনা নাম উক্কট্ঠনিদ্দেসেন <a name="V2.0113"></a> চতুন্নং অরিযসচ্চানং পকাসনাতি আহ <span class="bld">‘‘চতুসচ্চধম্মং পকাসেতী’’</span>তি। <span class="bld">অট্ঠকথং ঞাণেন পটিসংৰেদী</span>তি পাল়িপদানং অত্থং ৰিৰরণঞাণেন পটি পটি সংৰেদনসীলো ‘‘অযং ইমস্স ভাসিতস্স অত্থো’’তি। এতেন অত্থপটিসম্ভিদাব্যাপারমাহ। <span class="bld">পাল়িধম্মং পটিসংৰেদী</span>তি পাল়িগতিং পাল়িং পদৰিৰরণং পটি পটি সংৰেদনসীলো। এতেন ধম্মপটিসম্ভিদাব্যাপারমাহ।</p>
<p class="centered">অত্থৰসসুত্তৰণ্ণনা নিট্ঠিতা।</p>
<p class="subhead">৪. কথাপৰত্তিসুত্তৰণ্ণনা</p>
<p class="bodytext"><a name="para44"></a><span class="paranum">৪৪</span>. চতুত্থে <a name="M2.0123"></a> <span class="bld">পৰত্তিনী</span>তি যাৰ অধিপ্পেতত্থনিগমনা অৰিচ্ছেদেন পৰত্তিনী। পটিঘাতাভাৰেন <span class="bld">অপ্পটিহতা। নিয্যানিকা</span> সপ্পাটিহীরকা।</p>
<p class="centered">কথাপৰত্তিসুত্তৰণ্ণনা নিট্ঠিতা।</p>
<p class="subhead">৫. পণ্ডিতসুত্তৰণ্ণনা</p>
<p class="bodytext"><a name="para45"></a><span class="paranum">৪৫</span>. পঞ্চমে <span class="bld">পণ্ডিতপঞ্ঞত্তানী</span>তি পণ্ডিতেহি পঠমং পঞ্ঞত্তানি। <span class="bld">কথিতানী</span>তি সেয্যসো কথিতানি। <span class="bld">মহাপুরিসেহী</span>তি বুদ্ধবোধিসত্তেহি। <span class="bld">করুণা</span>তি করুণাচেতোৰিমুত্তি ৰুত্তা। <span class="bld">পুব্বভাগো</span>তি তস্স উপচারো। <span class="bld">দমোতি ইন্দ্রিযসংৰরো</span> ‘‘মনচ্ছট্ঠানং ইন্দ্রিযানং দমন’’ন্তি কত্বা। <span class="bld">অত্তদমন</span>ন্তি চিত্তদমনং। <span class="bld">পুণ্ণোৰাদে</span> (ম॰ নি॰ ৩.৩৯৬) ‘‘সক্খিস্সসি খো, ত্বং পুণ্ণ, ইমিনা দমূপসমেনা’’তি আগতত্তা <span class="bld">দমোতি ৰুত্তা খন্তিপি। আল়ৰকে</span> আল়ৰকসুত্তে (সং॰ নি॰ ১.২৪৬; সু॰ নি॰ ১৯০) ‘‘সচ্চা দমা চাগা’’তি এৰং <span class="bld">ৰুত্তা পঞ্ঞাপি</span> ইমস্মিং সুত্তে ‘‘দমো’’তি ৰত্তুং ৰট্টতি। <span class="bld">রক্খনং গোপনং পটিজগ্গন</span>ন্তি মাতাপিতূনং মনুস্সামনুস্সকতূপদ্দৰতো রক্খনং, ব্যাধিআদিঅনত্থতো গোপনং, ঘাসচ্ছাদনাদীহি ৰেয্যাৰচ্চকরণেন পটিজগ্গনং। <span class="bld">সন্তো নাম</span> সব্বকিলেসদরথপরিল়াহূপসমেন উপসন্তকাযৰচীসমাচারতায চ। <span class="bld">উত্তমট্ঠেন সন্তান</span>ন্তি মত্তেয্যতাদীহি সেট্ঠট্ঠেন সন্তানং।</p>
<p class="bodytext"><span class="bld">ইধ ইমেসংযেৰ তিণ্ণং ঠানানং করণেনা</span>তি ইমস্মিং সুত্তে আগতানং তিণ্ণং ঠানানং করণেন নিব্বত্তনেন। <span class="bld">এতানি…পে॰… কারণানী</span>তি মাতুপট্ঠানং পিতুপট্ঠানন্তি এতানি দ্বে উত্তমপুরিসানং <a name="V2.0114"></a> কারণানি। উত্তমকিচ্চকরণেন হি মাতাপিতুউপট্ঠাকা ‘‘উত্তমপুরিসা’’তি ৰুত্তা। তেনাহ <span class="bld">‘‘মাতাপিতু…পে॰… ৰুত্তো’’</span>তি। অনুপদ্দৰভাৰেন <span class="bld">খেমং</span>।</p>
<p class="centered">পণ্ডিতসুত্তৰণ্ণনা নিট্ঠিতা।</p>
<p class="subhead">৬. সীলৰন্তসুত্তৰণ্ণনা</p>
<p class="bodytext"><a name="para46"></a><span class="paranum">৪৬</span>. ছট্ঠে <a name="M2.0124"></a> <span class="bld">লোকিযলোকুত্তরমিস্সক</span>ন্তি এত্থ ‘‘মনুস্সা পুঞ্ঞং পসৰন্তী’’তি অৰিসেসেন ৰুত্তত্তা ভাৰনামযস্সপি পুঞ্ঞস্স সঙ্গণ্হনতো লোকুত্তরস্সপি সম্ভৰো দট্ঠব্বো।</p>
<p class="centered">সীলৰন্তসুত্তৰণ্ণনা নিট্ঠিতা।</p>
<p class="subhead">৭. সঙ্খতলক্খণসুত্তৰণ্ণনা</p>
<p class="bodytext"><a name="para47"></a><span class="paranum">৪৭</span>. সত্তমে সমেচ্চ সম্ভূয পচ্চযেহি কতং <span class="bld">সঙ্খতং। নিমিত্তানী</span>তি সঞ্জাননস্স নিমিত্তানি। হেতুপচ্চযসমৰাযে উপ্পজ্জনং <span class="bld">উপ্পাদো,</span> অত্তলাভো। <span class="bld">ৰযো</span>তি ভঙ্গো। <span class="bld">ঠিতস্সা</span>তি উপ্পাদক্খণতো উদ্ধং ঠিতিক্খণপত্তস্স। সা পনস্স অৰত্থা উপ্পাদাৰত্থায ভিন্নাতি কত্বা অঞ্ঞথত্তং জরাতি চ ৰুত্তা। যস্মা ধম্মো উপ্পজ্জমানো এৰ ভিজ্জতি, তথা সতি উপ্পাদভঙ্গা সমানক্খণা সিযুং, ন চ তং যুজ্জতি, তস্মা উপ্পাদাৰত্থায ভিন্না ভঙ্গাভিমুখাৰত্থা জরাতি ৰেদিতব্বা। যে পন ‘‘সঙ্খারানং ঠিতি নত্থী’’তি ৰদন্তি, তেসং তং মিচ্ছা। যথা হি তস্সেৰ ধম্মস্স উপ্পাদাৰত্থায ভিন্না ভঙ্গাৰত্থা ইচ্ছিতা, অঞ্ঞথা ‘‘অঞ্ঞং উপ্পজ্জতি, অঞ্ঞং নিরুজ্ঝতী’’তি আপজ্জতি, এৰং উপ্পজ্জমানস্স ভঙ্গাভিমুখা ধম্মা ইচ্ছিতব্বা। সা চ ঠিতিক্খণো। ন হি উপ্পজ্জমানো ভিজ্জতীতি সক্কা ৰিঞ্ঞাতুন্তি।</p>
<p class="bodytext"><span class="bld">সঙ্খতন্তি তেভূমকা ধম্মা</span> পচ্চযসমুপ্পন্নত্তা। যদি এৰং মগ্গফলধম্মা কথন্তি আহ <span class="bld">‘‘মগ্গফলানি পনা’’</span>তিআদি। লক্খণকথা হি যাৰদেৰ সম্মসনত্থা। <span class="bld">উপ্পাদক্খণে উপ্পাদো,</span> ন ঠানভঙ্গক্খণেসু। কস্মা? উপ্পাদউপ্পাদক্খণানং অঞ্ঞমঞ্ঞং পরিচ্ছিন্নত্তা। যথা হি উপ্পাদসঙ্খাতেন ৰিকারেন উপ্পাদক্খণো পরিচ্ছিন্নো, এৰং উপ্পাদক্খণেনপি উপ্পাদো পরিচ্ছিন্নো। সেসদ্বযেপি এসেৰ নযো। ধম্মপ্পৰত্তিমত্ততাযপি কালস্স লোকসমঞ্ঞাৰসেনেৰ ৰুত্তং। <span class="bld">লক্খণং ন সঙ্খতং, সঙ্খতং ন লক্খণ</span>ন্তি নেসং ভেদদস্সনং। অৰত্থাৰতো হি অৰত্থা ভিন্নাৰাতি <a name="V2.0115"></a>। <span class="bld">পরিচ্ছিন্ন</span>ন্তি এত্থ উপ্পাদৰযেহি তাৰ সঙ্খতং পরিচ্ছিন্নং হোতু, জরায পন তং কথং পরিচ্ছিন্নন্তি ৰুচ্চতি? ন ৰুচ্চতি পরিচ্ছেদো পুব্বন্তাপরন্তমত্তেন, অথ খো সভাৰভেদেনাতি নাযং দোসো। <span class="bld">সঙ্খতং</span> ধম্মজাতং <span class="bld">পরিচ্ছিন্নং</span> তব্বন্তং ধম্মজাতং <a name="M2.0125"></a> সঙ্খতন্তি পঞ্ঞাযতি এৰং তেসং অভাৰেন নিব্বানমেতন্তি লক্খিতব্বতো সঞ্জানিতব্বতো। ইদানি <span class="bld">‘‘যথা হী’’</span>তিআদিনা যথাৰুত্তমত্তং উপমাহি ৰিভাৰেতি।</p>
<p class="centered">সঙ্খতলক্খণসুত্তৰণ্ণনা নিট্ঠিতা।</p>
<p class="subhead">৮. অসঙ্খতলক্খণসুত্তৰণ্ণনা</p>
<p class="bodytext"><a name="para48"></a><span class="paranum">৪৮</span>. অট্ঠমে <span class="bld">অসঙ্খতস্সা</span>তি ৰুত্তনযেন ন সঙ্খতস্স। তেনাহ <span class="bld">‘‘পচ্চযেহী’’</span>তিআদি। যথা উপ্পাদাদীনং ভাৰেন সঙ্খতধম্মজাতং সঙ্খতন্তি পঞ্ঞাযতি, এৰং তেসং অভাৰেন নিব্বানং অসঙ্খতন্তি পঞ্ঞাযতি।</p>
<p class="centered">অসঙ্খতলক্খণসুত্তৰণ্ণনা নিট্ঠিতা।</p>
<p class="subhead">৯. পব্বতরাজসুত্তৰণ্ণনা</p>
<p class="bodytext"><a name="para49"></a><span class="paranum">৪৯</span>. নৰমে ইধ <span class="bld">সাল</span>-সদ্দো রুক্খসামঞ্ঞপরিযাযো, ন রুক্খৰিসেসপরিযাযোতি আহ <span class="bld">‘‘মহাসালাতি মহারুক্খা’’</span>তি। <span class="bld">কুলজেট্ঠক</span>ন্তি তস্মিং কুলে জেট্ঠভূতং সামিভূতং। <span class="bld">সিলামযো</span> ন পংসুমযো মিস্সকো চ। গামং গামূপচারঞ্চ ঠপেত্বা সব্বং অরঞ্ঞন্তি আহ <span class="bld">‘‘অরঞ্ঞস্মিন্তি অগামকট্ঠানে’’</span>তি। মহন্তো পব্বতো সেলোতি যোজনা।</p>
<p class="centered">পব্বতরাজসুত্তৰণ্ণনা নিট্ঠিতা।</p>
<p class="subhead">১০. আতপ্পকরণীযসুত্তৰণ্ণনা</p>
<p class="bodytext"><a name="para50"></a><span class="paranum">৫০</span>. দসমে <span class="bld">সরীরসম্ভৰান</span>ন্তি সরীরে সম্ভূতানং। <span class="bld">দুক্খান</span>ন্তি অনিট্ঠানং। <span class="bld">বহলান</span>ন্তি নিরন্তরপ্পৰত্তিযা অৰিরল়ানং। <span class="bld">তাপনৰসেনা</span>তি দুক্খাপনৰসেন। <span class="bld">তিব্বান</span>ন্তি কুরূরানং। তাসং যথাৰুত্তানং অধিৰাসনায পহাতব্বদুক্খৰেদনানং পজহনং নাম খমনমেৰাতি আহ <span class="bld">‘‘খমনত্থাযা’’</span>তি <a name="V2.0116"></a>। <span class="bld">আণাপেত্বা</span>তি ‘‘আতপ্পং করণীয’’ন্তি বুদ্ধাণং ৰিধায। <span class="bld">লোকিযলোকুত্তরমিস্সকা কথিতা</span> সসম্ভারানং মগ্গধম্মানং কথিতত্তা।</p>
<p class="centered">আতপ্পকরণীযসুত্তৰণ্ণনা নিট্ঠিতা।</p>
<p class="subhead">১১. মহাচোরসুত্তৰণ্ণনা</p>
<p class="bodytext"><a name="para51"></a><span class="paranum">৫১</span>. একাদসমে <a name="M2.0126"></a> মহাবলৰচোরো <span class="bld">মহাচোরো</span>তি আহ <span class="bld">‘‘মহন্তো বলৰচোরো’’</span>তি। <span class="bld">বলৰচোরো</span>তি চ মহাথামতায মহাপরিৰারতায মহাচোরিযকম্মসমত্থতায চ ৰেদিতব্বো। মহতং গামনিগমানং ৰিলুপ্পনং <span class="bld">মহাৰিলোপো। তং তং কারণং পক্খিপিত্বা</span>তি তং তং অকরণমেৰ কারণং কত্বা তপ্পটিবদ্ধায কথায পক্খিপিত্বা। <span class="bld">অত্থং কথযিস্সন্তী</span>তি তস্স তস্স অত্থঞ্চ কথযিস্সন্তি। <span class="bld">হরন্তা</span>তি অপনেন্তা পরিহরন্তা। <span class="bld">দসৰত্থুকাযা</span>তি ‘‘সস্সতো লোকো’’তি (ম॰ নি॰ ১.২৬৯) আদিদসৰত্থুসন্নিস্সিতায। <span class="bld">অন্তং গহেত্বা ঠিতদিট্ঠিযা</span>তি তমেৰ সস্সতাদিঅন্তং গহেত্বা অৰিস্সজ্জেত্বা ঠিতদিট্ঠিযা।</p>
<p class="centered">মহাচোরসুত্তৰণ্ণনা নিট্ঠিতা।</p>
<p class="centered">চূল়ৰগ্গৰণ্ণনা নিট্ঠিতা।</p>
<p class="centered">পঠমপণ্ণাসকং নিট্ঠিতং।</p></div>
<p class="chapter">(৬) ১. ব্রাহ্মণৰগ্গো</p>
<div class="chaptxt">
<p class="chaphead">২. দুতিযপণ্ণাসকং</p>
<p class="subhead">১. পঠমদ্বেব্রাহ্মণসুত্তৰণ্ণনা</p>
<p class="bodytext"><a name="para52"></a><span class="paranum">৫২</span>. ব্রাহ্মণৰগ্গস্স <a name="M2.0127"></a> <a name="V2.0117"></a> পঠমে <span class="bld">জরাজিণ্ণা</span>তি জরাৰসেন জিণ্ণা, ন ব্যাধিআদীনং ৰসেন জিণ্ণসদিসত্তা জিণ্ণা। <span class="bld">ৰযোৰুদ্ধা</span>তি ৰযসো ৰুদ্ধিপ্পত্তিযা ৰুদ্ধা, ন সীলাদিৰুদ্ধিযা। <span class="bld">জাতিমহল্লকা</span>তি জাতিযা মহন্ততায চিররত্তঞ্ঞুতায জাতিমহল্লকা। <span class="bld">তযো অদ্ধে অতিক্কন্তা</span>তি পঠমো, মজ্ঝিমো, পচ্ছিমোতি তযো অদ্ধে অতীতা। <span class="bld">ততিযং ৰযং অনুপ্পত্তা</span>তি ততো এৰ পচ্ছিমং ৰযং অনুপ্পত্তা। <span class="bld">অকতভযপরিত্তাণা</span>তি এত্থ <span class="bld">ভযপরিত্তাণ</span>ন্তি দুগ্গতিভযতো পরিত্তাযকং পুঞ্ঞং, তং অকতং এতেহীতি অকতভযপরিত্তাণা। <span class="bld">পতিট্ঠাকম্ম</span>ন্তি সুগতিসঙ্খাতপ্পতিট্ঠাৰহং কম্মং। <span class="bld">উপসংহরীযতী</span>তি সম্পাপীযতি। ‘‘উপনীযতী’’তি ৰুত্তং, কিং কেন উপনীযতীতি আহ <span class="bld">‘‘অযঞ্হি জাতিযা জরং উপনীযতী’’</span>তিআদি। <span class="bld">অয</span>ন্তি লোকো। জাতো ন জাতভাৰেনেৰ তিট্ঠতি, অথ খো ততো পরং জরং পাপীযতি, জরায ব্যাধিং পাপীযতি। এৰং পরতো পরং দুক্খমেৰ উপনীযতি।</p>
<p class="bodytext"><span class="bld">তাযনট্ঠেনা</span>তি রক্খনট্ঠেন। <span class="bld">নিলীযনট্ঠেনা</span>তি নিলীনট্ঠানভাৰেন। <span class="bld">পতিট্ঠানট্ঠেনা</span>তি পতিট্ঠানভাৰেন। <span class="bld">অৰস্সযনট্ঠেনা</span>তি অৰস্সযিতব্বভাৰেন। <span class="bld">উত্তমগতিৰসেনা</span>তি পরমগতিভাৰেন।</p>
<p class="centered">পঠমদ্বেব্রাহ্মণসুত্তৰণ্ণনা নিট্ঠিতা।</p>
<p class="subhead">২. দুতিযদ্বেব্রাহ্মণসুত্তৰণ্ণনা</p>
<p class="bodytext"><a name="para53"></a><span class="paranum">৫৩</span>. দুতিযে ভজিতব্বট্ঠেন পরেসং ভাজিতব্বট্ঠেন <span class="bld">ভাজনং,</span> ভণ্ডকং।</p>
<p class="centered">দুতিযদ্বেব্রাহ্মণসুত্তৰণ্ণনা নিট্ঠিতা।</p>
<p class="subhead">৩-৪. অঞ্ঞতরব্রাহ্মণসুত্তাদিৰণ্ণনা</p>
<p class="bodytext"><a name="para54-55"></a><span class="paranum">৫৪-৫৫</span>. ততিযে <a name="V2.0118"></a> <a name="M2.0128"></a> যেসং রাগাদীনং অপ্পহানেন পুরিসস্স অত্তব্যাবাধাদীনং সম্ভৰো, পহানেন অসম্ভৰোতি এৰং রাগাদীনং পহাযকো অরিযধম্মো মহানুভাৰতায মহানিসংসতায চ সামং পস্সিতব্বোতি <span class="bld">সন্দিট্ঠিকো</span>। ইমিনা নযেন সেসেসু পদেসুপি যথারহং নীহরিত্বা ৰত্তব্বো। সদ্দত্থো পন <span class="bld">ৰিসুদ্ধিমগ্গসংৰণ্ণনাসু</span> (ৰিসুদ্ধি॰ মহাটী॰ ১.১৪৭) ৰুত্তনযেন ৰেদিতব্বো। চতুত্থং উত্তানত্থমেৰ।</p>
<p class="centered">অঞ্ঞতরব্রাহ্মণসুত্তাদিৰণ্ণনা নিট্ঠিতা।</p>
<p class="subhead">৫. নিব্বুতসুত্তৰণ্ণনা</p>
<p class="bodytext"><a name="para56"></a><span class="paranum">৫৬</span>. পঞ্চমে <span class="bld">ন কালন্তরে পত্তব্ব</span>ন্তি যদা সচ্চপ্পটিৰেধো, তদা এৰ লদ্ধব্বত্তা ন কালন্তরে পত্তব্বং। মগ্গঞাণেন উপনেতব্বত্তা উপনেয্যং। উপনেয্যমেৰ <span class="bld">ওপনেয্যিক</span>ন্তি আহ <span class="bld">‘‘পটিপত্তিযা উপগন্তব্ব’’</span>ন্তি।</p>
<p class="centered">নিব্বুতসুত্তৰণ্ণনা নিট্ঠিতা।</p>
<p class="subhead">৬. পলোকসুত্তৰণ্ণনা</p>
<p class="bodytext"><a name="para57"></a><span class="paranum">৫৭</span>. ছট্ঠে <span class="bld">আচরিযপাচরিযান</span>ন্তি আচরিযানম্পি আচরিযানং। <span class="bld">নিরন্তরফুটো নেরযিকসত্তেহি</span> নিরযগামিকম্মস্স কারকানং বহুভাৰা। <span class="bld">উভযম্পেত</span>ন্তি যথাৰুত্তং অত্থদ্বযং। <span class="bld">ঘননিৰাসত</span>ন্তি গামানং ঘনসন্নিৰাসতং। <span class="bld">একন্তেনেৰ অধম্মো</span>তি অযোনিসোমনসিকারহেতুকত্তা অনত্থহেতুতায চ নিযমেনেৰ অধম্মো। <span class="bld">ন অধম্মরাগোতি অধিপ্পেতো</span>তি পরপরিক্খারেসু রাগো ৰিয ন মহাসাৰজ্জোতি কত্বা ৰুত্তং। তথা হি সকসকপরিক্খারৰিসযো রাগো ৰিসমলোভো ৰিয ন একন্ততো অপাযুপ্পত্তিজনকো। পরপরিক্খারেসু উপ্পজ্জমানস্স মহাসাৰজ্জতায <span class="bld">অধম্মরাগতা। লোভস্স সমকালো নাম নত্থি</span> কাযদুচ্চরিতাদীনং ৰিয অযোনিসোমনসিকারসমুট্ঠানত্তা। <span class="bld">এসা</span>তি এসো পাপধম্মো। <span class="bld">সমলোভো</span> ৰিসমলক্খণাভাৰতো। তথা হি তংসমুট্ঠানো পযোগো মিচ্ছাচারোতি <a name="M2.0129"></a> ন ৰুচ্চতি। <span class="bld">অৰত্থুপটিসেৰনসঙ্খাতেনা</span>তি যং লোকিযসাধুসমনুঞ্ঞাতং রাগস্স ৰত্থুট্ঠানং, ততো অঞ্ঞস্মিং ৰত্থুস্মিং পটিসেৰনসঙ্খাতেন।</p>
<p class="bodytext"><span class="bld">ৰিৰিধসস্সান</span>ন্তি <a name="V2.0119"></a> সালিৰীহিআদিনানপ্পকারসস্সানং। <span class="bld">দুস্সস্স</span>ন্তি পচ্চযদূসেন দূসিতং সস্সং। <span class="bld">সম্পজ্জমানে</span>তি নিপ্ফজ্জনতো পগেৰ গব্ভপরিৰুদ্ধিকালে। <span class="bld">পাণকা</span>তি সলভাদিপাণকা। <span class="bld">পতন্তী</span>তি সস্সানং মত্থকে পতন্তি। <span class="bld">সলাকামত্তমেৰ সম্পজ্জতী</span>তি ৰড্ঢিত্বা গব্ভং গহেতুং অসমত্থং সম্পজ্জতি। <span class="bld">তে</span>তি ৰাল়অমনুস্সা। <span class="bld">লদ্ধোকাসা</span>তি যক্খাধিপতীহি অনুঞ্ঞাতত্তা লদ্ধোকাসা।</p>
<p class="centered">পলোকসুত্তৰণ্ণনা নিট্ঠিতা।</p>
<p class="subhead">৭. ৰচ্ছগোত্তসুত্তৰণ্ণনা</p>
<p class="bodytext"><a name="para58"></a><span class="paranum">৫৮</span>. সত্তমে <span class="bld">মহাৰিপাক</span>ন্তি উল়ারফলং বহুৰিপাকং। <span class="bld">ধম্মো নাম</span> কথিতকথা ‘‘অত্থং দহতি ৰিদহতী’’তি কত্বা। <span class="bld">অনুধম্মো নাম</span> পটিকথনং ‘‘তং অনুগতো ধম্মো’’তি কত্বা। সহ ধম্মেনাতি সহধম্মো, সো এৰ <span class="bld">সহধম্মিকো</span>। ধম্মসদ্দো চেত্থ কারণপরিযাযোতি আহ <span class="bld">‘‘সকারণো’’</span>তি। <span class="bld">ৰাদস্সা</span>তি ৰচনস্স। <span class="bld">অনুপাতো</span> অনুপচ্ছা পৰত্তি।</p>
<p class="bodytext">পরিপন্থে তিট্ঠতীতি <span class="bld">পারিপন্থিকো</span>। পন্থে ঠত্বা পরেসং সাপতেয্যং ছিন্দনতো <span class="bld">পন্থদূহনচোরো</span>। যদি পচ্চৰেক্খণঞাণং, কথং তং অসেক্খন্তি আহ <span class="bld">‘‘অসেক্খস্স পৰত্তত্তা’’</span>তি। <span class="bld">ইতরানী</span>তি সীলক্খন্ধাদীনি। <span class="bld">সযম্পী</span>তি <span class="bld">পি</span>-সদ্দো ‘‘অসেক্খস্স পৰত্তা চা’’তি ইমমত্থং সম্পিণ্ডেতি।</p>
<p class="bodytext"><span class="bld">নিব্বিসেৰনো</span>তি ৰিসেৰনরহিতো ৰিগতৰিলোমভাৰো। <span class="bld">ন উপপরিক্খন্তী</span>তি ন ৰিচারেন্তি। জাতিং নিব্বত্তিং যাতি উপগচ্ছতীতি <span class="bld">জাতিযো,</span> জাতোতি অত্থো। তেনাহ <span class="bld">‘‘যত্থ কত্থচি কুলজাতে’’</span>তি।</p>
<p class="bodytext"><span class="bld">কেৰলী</span>তি কেৰলৰা, পারিপূরিমাতি অত্থো। তেনাহ <span class="bld">‘‘পরিপুণ্ণভাৰেন যুত্তো’’</span>তি। <span class="bld">এতং</span> কেৰলীতি পদং। <span class="bld">অভিঞ্ঞাপার</span>ন্তি অভিজানস্স পারং। পরিযন্তং গতত্তা <span class="bld">পারগূ</span>। এস নযো সেসপদেসুপি। <span class="bld">খেত্তৰিনিচ্ছযসৰনেনা</span>তি <a name="M2.0130"></a> ‘‘ইমেহি সীলাদিগুণসম্পন্না সদেৰকে লোকে পুঞ্ঞস্স খেত্তং, তদঞ্ঞো ন খেত্ত’’ন্তি এৰং খেত্তৰিনিচ্ছযসৰনেন রহিতা।</p>
<p class="bodytext">ৰচ্ছগোত্তসুত্তৰণ্ণনা নিট্ঠিতা।</p>
<p class="subhead">৮. তিকণ্ণসুত্তৰণ্ণনা</p>
<p class="bodytext"><a name="para59"></a><span class="paranum">৫৯</span>. অট্ঠমে <a name="V2.0120"></a> <span class="bld">দুরাসদা</span>তি দুরুপসঙ্কমনা। <span class="bld">গরহা মুচ্চিস্সতী</span>তি মযি এৰং কথেন্তে সমণো গোতমো কিঞ্চি কথেস্সতি, এৰং মে ৰচনমত্তম্পি ন লদ্ধন্তি অযং গরহা মুচ্চিস্সতীতি। <span class="bld">পণ্ডিতা</span>তি পণ্ডিচ্চেন সমন্নাগতা। <span class="bld">ধীরা</span>তি ধিতিসম্পন্না। <span class="bld">ব্যত্তা</span>তি পরৰাদমদ্দনসমত্থেন ৰেয্যত্তিযেন সমন্নাগতা। <span class="bld">বহুস্সুতা</span>তি বাহুসচ্চৰন্তো। <span class="bld">ৰাদিনো</span>তি ৰাদিমগ্গকুসলা। <span class="bld">সম্মতা</span>তি বহুনো জনস্স সাধুসম্মতা। <span class="bld">পণ্ডিতাদিআকারপরিচ্ছেদ</span>ন্তি তেসং তেৰিজ্জানং পণ্ডিতাকারাদিআকারপরিচ্ছেদং। আকারসদ্দো কারণপরিযাযো, পরিচ্ছেদসদ্দো পরিমাণত্থোতি আহ <span class="bld">‘‘এত্তকেন কারণেনা’’</span>তি।</p>
<p class="bodytext"><span class="bld">যথা</span>তি যেনাকারেন, যেন কারণেনাতি অত্থো। তেনাহ <span class="bld">‘‘যথাতি কারণৰচন’’</span>ন্তি। <span class="bld">‘‘দ্বীহিপি পক্খেহী’’</span>তি ৰত্বা তে পক্খে সরূপতো দস্সেন্তো <span class="bld">‘‘মাতিতো চ পিতিতো চা’’</span>তি আহ। তেসং পক্খানং ৰসেনস্স সুজাততং দস্সেতুং <span class="bld">‘‘যস্স মাতা’’</span>তিআদি ৰুত্তং। জনকজনিকাভাৰেন ৰিনাপি লোকে মাতাপিতুসমঞ্ঞা দিস্সতি, ইধ পন সা ওরসপুত্তৰসেনেৰ ইচ্ছিতাতি দস্সেতুং <span class="bld">‘‘সংসুদ্ধগহণিকো’’</span>তি ৰুত্তং। গব্ভং গণ্হাতি ধারেতীতি <span class="bld">গহণী,</span> গব্ভাসযসঞ্ঞিতো মাতুকুচ্ছিপ্পদেসো। যথাভুত্তস্স আহারস্স ৰিপাচনৰসেন গণ্হনতো অছড্ডনতো <span class="bld">গহণী,</span> কম্মজতেজোধাতু।</p>
<p class="bodytext">পিতা চ মাতা চ পিতরো, পিতূনং পিতরো পিতামহা, তেসং যুগো <span class="bld">পিতামহযুগো,</span> তস্মা ‘‘যাৰ সত্তমা পিতামহযুগা পিতামহদ্বন্দা’’তি এৰমেত্থ অত্থো দট্ঠব্বো। <span class="bld">অট্ঠকথাযং</span> পন দ্বন্দং অগ্গহেত্বা ‘‘যুগন্তি আযুপ্পমাণং ৰুচ্চতী’’তি ৰুত্তং। <span class="bld">যুগ</span>-সদ্দস্স চ অত্থকথা দস্সিতা <span class="bld">‘‘পিতামহোযেৰ</span> <a name="M2.0131"></a> <span class="bld">পিতামহযুগ’’</span>ন্তি। <span class="bld">পুব্বপুরিসা</span>তি পুরিসগ্গহণঞ্চেত্থ উক্কট্ঠনিদ্দেসৰসেন কতন্তি দট্ঠব্বং। এৰঞ্হি ‘‘মাতিতো’’তি পাল়িৰচনং সমত্থিতং হোতি। <span class="bld">অক্খিত্তো</span>তি অক্খেপো। <span class="bld">অনৰক্খিত্তো</span>তি সদ্ধথালিপাকাদীসু অনৰক্খিত্তো ন ছড্ডিতো। <span class="bld">জাতিৰাদেনা</span>তি হেতুম্হি করণৰচনন্তি দস্সেতুং <span class="bld">‘‘কেন কারণেনা’’</span>তিআদি ৰুত্তং। এত্থ চ ‘‘উভতো…পে॰… পিতামহযুগা’’তি এতেন ব্রাহ্মণস্স যোনিদোসাভাৰো দস্সিতো সংসুদ্ধগহণিকতাকিত্তনতো। ‘‘অক্খিত্তো’’তি ইমিনা কিরিযাপরাধাভাৰো। সংসুদ্ধজাতিকাপি হি সত্তা কিরিযাপরাধেন খেপং পাপুণন্তি। ‘‘অনুপক্কুট্ঠো’’তি ইমিনা অযুত্তসংসগ্গাভাৰো। অযুত্তসংসগ্গঞ্হি পটিচ্চ সত্তা সুদ্ধজাতিকা কিরিযাপরাধরহিতাপি অক্কোসং লভন্তি।</p>
<p class="bodytext"><span class="bld">ত</span>ন্তি <a name="V2.0121"></a> গরহাৰচনং। <span class="bld">মন্তে পরিৰত্তেতী</span>তি ৰেদে সজ্ঝাযতি, পরিযাপুণাতীতি অত্থো। <span class="bld">মন্তে ধারেতী</span>তি যথাঅধীতে মন্তে অসম্মুট্ঠে কত্বা হদযে ঠপেতি।</p>
<p class="bodytext"><span class="bld">ওট্ঠপহতকরণৰসেনা</span>তি অত্থাৰধারণৰসেন। <span class="bld">সনিঘণ্ডুকেটুভান</span>ন্তি এত্থ ৰচনীযৰাচকভাৰেন অত্থং সদ্দঞ্চ খণ্ডতি ভিন্দতি ৰিভজ্জ দস্সেতীতি নিখণ্ডু, সো এৰ ইধ খ-কারস্স ঘ-কারং কত্বা <span class="bld">‘‘নিঘণ্ডূ’’</span>তি ৰুত্তো। কিটতি গমেতি কিরিযাদিৰিভাগং, তং ৰা অনৰসেসপরিযাদানতো গমেন্তো পূরেতীতি <span class="bld">কেটুভং। ৰেৰচনপ্পকাসক</span>ন্তি পরিযাযসদ্দদীপকং, একেকস্স অত্থস্স অনেকপরিযাযৰচনৰিভাৰকন্তি অত্থো। নিদস্সনমত্তঞ্চেতং অনেকেসম্পি অত্থানং একসদ্দৰচনীযতাৰিভাৰনৰসেনপি তস্স গন্থস্স পৰত্তত্তা। ৰচীভেদাদিলক্খণা কিরিযা কপ্পীযতি ৰিকপ্পীযতি এতেনাতি কিরিযাকপ্পো, সো পন ৰণ্ণপদসম্বন্ধপদত্থাদিৰিভাগতো বহুকপ্পোতি আহ <span class="bld">‘‘কিরিযাকপ্পৰিকপ্পো’’</span>তি। ইদঞ্চ মূলকিরিযাকপ্পগন্থং সন্ধায ৰুত্তং। সো হি মহাৰিসযো সতসহস্সপরিমাণো নমাচরিযাদিপ্পকরণং। ঠানকরণাদিৰিভাগতো নিব্বচনৰিভাগতো চ অক্খরা পভেদীযন্তি এতেহীতি <span class="bld">অক্খরপ্পভেদা,</span> সিক্খানিরুত্তিযো। <span class="bld">এতেস</span>ন্তি চতুন্নং ৰেদানং।</p>
<p class="bodytext"><span class="bld">পদ</span>ন্তি <a name="M2.0132"></a> চতুব্বিধং, পঞ্চৰিধং ৰা পদং, তং পদং কাযতীতি <span class="bld">পদকো,</span> তেযেৰ ৰা ৰেদে পদসো কাযতীতি <span class="bld">পদকো। তদৰসেস</span>ন্তি ৰুত্তাৰসেসং ৰাক্যং। এত্তাৰতা সদ্দব্যাকরণং ৰত্বা পুন ‘‘ব্যাকরণ’’ন্তি অত্থব্যাকরণমাহ। তং তং সদ্দং তদত্থঞ্চ ব্যাকরোতি ব্যাচিক্খতি এতেনাতি <span class="bld">ব্যাকরণং,</span> সদ্দসত্থং। আযতিং হিতং তেন লোকো ন যততি ন ঈহতীতি <span class="bld">লোকাযতং</span>। তঞ্হি গন্থং নিস্সায সত্তা পুঞ্ঞকিরিযায চিত্তম্পি ন উপ্পাদেন্তি।</p>
<p class="bodytext"><span class="bld">অসীতি মহাসাৰকা</span>তি অঞ্ঞাসিকোণ্ডঞ্ঞো, ৰপ্পো, ভদ্দিযো, মহানামো, অস্সজি, নাল়কো, যসো, ৰিমলো, সুবাহু, পুণ্ণজি, গৰম্পতি, উরুৰেলকস্সপো, নদীকস্সপো, গযাকস্সপো, সারিপুত্তো, মহামোগ্গল্লানো, মহাকস্সপো, মহাকচ্চানো, মহাকোট্ঠিকো, মহাকপ্পিনো, মহাচুন্দো, অনুরুদ্ধো, কঙ্খারেৰতো, আনন্দো, নন্দকো, ভগু, নন্দিযো, কিমিলো, ভদ্দিযো, রাহুলো, সীৰলি, উপালি, দব্বো, উপসেনো, খদিরৰনিযরেৰতো, পুণ্ণো মন্তানিপুত্তো, পুণ্ণো সুনাপরন্তকো, সোণো কুটিকণ্ণো, সোণো কোল়িৰিসো, রাধো, সুভূতি, অঙ্গুলিমালো, ৰক্কলি, কাল়ুদাযী, মহাউদাযী, পিলিন্দৰচ্ছো, সোভিতো, কুমারকস্সপো, রট্ঠপালো, ৰঙ্গীসো, সভিযো, সেলো, উপৰাণো, মেঘিযো, সাগতো, নাগিতো, লকুণ্ডকভদ্দিযো, পিণ্ডোলো ভারদ্বাজো, মহাপন্থকো, চূল়পন্থকো, বাকুলো, কুণ্ডধানো, দারুচীরিযো, যসোজো, অজিতো <a name="V2.0122"></a>, তিস্সমেত্তেয্যো, পুণ্ণকো, মেত্তগু, ধোতকো, উপসীৰো, নন্দো, হেমকো, তোদেয্যো, কপ্পো, জতুকণ্ণী, ভদ্রাৰুধো, উদযো, পোসলো, মোঘরাজা, পিঙ্গিযোতি এতে অসীতি মহাসাৰকা নাম।</p>
<p class="bodytext">কস্মা পনেতে এৰ থেরা ‘‘মহাসাৰকা’’তি ৰুচ্চন্তীতি? অভিনীহারস্স মহন্তভাৰতো। তথা হি দ্বে অগ্গসাৰকাপি মহাসাৰকেসু অন্তোগধা। তে হি সাৰকপারমিঞাণস্স মত্থকপ্পত্তিযা সাৰকেসু অগ্গধম্মাধিগমেন অগ্গট্ঠানে ঠিতাপি অভিনীহারমহন্ততাসামঞ্ঞেন ‘‘মহাসাৰকা’’তিপি ৰুচ্চন্তি, ইতরে পন পকতিসাৰকেহি সাতিসযং মহাভিনীহারা। তথা হি তে পদুমুত্তরস্স ভগৰতো কালে কতপণিধানা, ততো এৰ সাতিসযং অভিঞ্ঞাসমাপত্তীসু ৰসিনো পভিন্নপ্পটিসম্ভিদা চ। কামং সব্বেপি অরহন্তো সীলৰিসুদ্ধিআদিকে সম্পাদেত্বা চতূসু <a name="M2.0133"></a> সতিপট্ঠানেসু সুপ্পতিট্ঠিতচিত্তা সত্ত বোজ্ঝঙ্গে যথাভূতং ভাৰেত্বা মগ্গপ্পটিপাটিযা অনৰসেসতো কিলেসে খেপেত্বা অগ্গফলে পতিট্ঠহন্তি, তথাপি যথা সদ্ধাৰিমুত্ততো দিট্ঠিপ্পত্তস্স, পঞ্ঞাৰিমুত্ততো চ উভতোভাগৰিমুত্তস্স পুব্বভাগভাৰনাৰিসেসসিদ্ধো মগ্গভাৰনাৰিসেসো, এৰং অভিনীহারমহন্তত্তপুব্বযোগমহন্তত্তা হি সসন্তানে সাতিসযস্স গুণৰিসেসস্স নিপ্ফাদিতত্তা সীলাদীহি গুণেহি মহন্তা সাৰকাতি মহাসাৰকা। তেসুযেৰ পন যে বোধিপক্খিযধম্মেসু পামোক্খভাৰেন ধুরভূতানং সম্মাদিট্ঠিসঙ্কপ্পাদীনং সাতিসযং কিচ্চানুভাৰনিপ্ফত্তিযা কারণভূতায তজ্জাভিনীহারাভিনীহটায সক্কচ্চং নিরন্তরং চিরকালসম্ভাৰিতায সম্মাপটিপত্তিযা যথাক্কমং পঞ্ঞায সমাধিস্মিঞ্চ উক্কট্ঠপারমিপ্পত্তিযা সৰিসেসং সব্বগুণেহি অগ্গভাৰে ঠিতা, তে সারিপুত্তমোগ্গল্লানা। ইতরে অট্ঠসত্ততি থেরা সাৰকপারমিযা মত্থকে সব্বসাৰকানং অগ্গভাৰেন অট্ঠিতত্তা ‘‘মহাসাৰকা’’ইচ্চেৰ ৰুচ্চন্তি। পকতিসাৰকা পন অভিনীহারমহন্তত্তাভাৰতো পুব্বযোগমহন্তত্তাভাৰতো চ ‘‘সত্থুসাৰকা’’ইচ্চেৰ ৰুচ্চন্তি। তে পন অগ্গসাৰকা ৰিয মহাসাৰকা ৰিয চ ন পরিমিতা, অথ খো অনেকসতা অনেকসহস্সা।</p>
<p class="bodytext">ৰযতীতি <span class="bld">ৰযো,</span> আদিমজ্ঝপরিযোসানেসু কত্থচি অপরিকিলমন্তো অৰিত্থাযন্তো তে গন্থে সন্তানেতি পণেতীতি অত্থো। দ্বে পটিসেধা পকতিং গমেন্তীতি দস্সেতুং <span class="bld">‘‘অৰযো ন হোতী’’</span>তি ৰত্বা তত্থ অৰযং দস্সেতুং <span class="bld">‘‘অৰযো নাম…পে॰… ন সক্কোতী’’</span>তি ৰুত্তং।</p>
<p class="bodytext"><span class="bld">ইধা</span>তি ইমস্মিং সুত্তে। <span class="bld">এত</span>ন্তি ‘‘ৰিৰিচ্চেৰ কামেহী’’তিআদিৰচনং। ততিযৰিজ্জাধিগমায পটিপত্তিক্কমো <span class="bld">ৰিসুদ্ধিমগ্গে</span> (ৰিসুদ্ধি॰ ১.৭০) সাতিসযং ৰিত্থারিতো, তথা <a name="V2.0123"></a> ইধ অৰত্তুকামতায <span class="bld">ভযভেরৰসুত্তা</span>দীসু (ম॰ নি॰ ১.৩৪ আদযো) ৰিয সঙ্খেপতো চ ৰত্তুকামতায ‘‘দ্বিন্নং ৰিজ্জান’’মিচ্চেৰ ৰুত্তং।</p>
<p class="bodytext"><span class="bld">ৰিজ্জা</span>তি পুব্বেনিৰাসপ্পটিচ্ছাদকস্স মোহক্খন্ধস্স ৰিজ্জনট্ঠেনপি ৰিজ্জা। <span class="bld">মোহো পটিচ্ছাদকট্ঠেন তমোতি ৰুচ্চতি</span> তমো ৰিযাতি কত্বা। কাতব্বতো করণং, ওভাসোৰ করণং <span class="bld">ওভাসকরণং,</span> অত্তনো পচ্চযেহি ওভাসভাৰেন নিব্বত্তেতব্বট্ঠেনাতি অত্থো। <span class="bld">অযং অত্থো</span>তি <a name="M2.0134"></a> অযমেৰ অধিপ্পেতত্থো। <span class="bld">পসংসাৰচন</span>ন্তি তস্সেৰ অত্থস্স থোমনাৰচনং পটিপক্খৰিধমনপৰত্তিৰিসেসানং বোধনতো। <span class="bld">যোজনা</span>তি পসংসাৰসেন ৰুত্তপদানং অত্থদস্সনৰসেন ৰুত্তপদস্স চ যোজনা। <span class="bld">অৰিজ্জা ৰিহতা</span>তি এতেন ৰিজ্জনট্ঠেন ৰিজ্জাতি অযম্পি অত্থো দীপিতোতি দট্ঠব্বং। <span class="bld">যস্মা ৰিজ্জা উপ্পন্না</span>তি এতেন ৰিজ্জাপটিপক্খা অৰিজ্জা, পটিপক্খতা চস্সা পহাতব্বভাৰেন ৰিজ্জায চ পহাযকভাৰেনাতি দস্সেতি। <span class="bld">ইতরস্মিম্পি পদদ্বযে</span>তি ‘‘তমো ৰিহতো, আলোকো উপ্পন্নো’’তি পদদ্বযেপি। <span class="bld">এসেৰ নযো</span>তি যথাৰুত্তযোজনং অতিদিসতি। তত্থাযং যোজনা – এৰং অধিগতৰিজ্জস্স তমো ৰিহতো ৰিদ্ধস্তো। কস্মা? যস্মা আলোকো উপ্পন্নো ঞাণালোকো পাতুভূতোতি। <span class="bld">পেসিতত্তস্সা</span>তি যথাধিপ্পেতত্থসিদ্ধিপ্পত্তিং ৰিস্সট্ঠচিত্তস্স, পঠমৰিজ্জাধিগমায পেসিতচিত্তস্সাতি ৰুত্তং হোতি।</p>
<p class="bodytext"><span class="bld">ৰিপস্সনাপাদক</span>ন্তি ইমিনা তস্স ঝানচিত্তস্স নিব্বেধভাগিযতমাহ। ৰিপস্সনা তিৰিধা ৰিপস্সকপুগ্গলভেদেন। মহাবোধিসত্তানঞ্হি পচ্চেকবোধিসত্তানঞ্চ ৰিপস্সনা চিন্তামযঞাণসংৰড্ঢিতত্তা সযম্ভুঞাণভূতা, ইতরেসং সুতমযঞাণসংৰড্ঢিতত্তা পরোপদেসসম্ভূতা। সা ‘‘ঠপেত্বা নেৰসঞ্ঞানাসঞ্ঞাযতনং অৰসেসরূপারূপজ্ঝানানং অঞ্ঞতরতো ৰুট্ঠাযা’’তিআদিনা অনেকধা অরূপমুখৰসেন চতুধাতুৰৰত্থানে ৰুত্তানং তেসং তেসং ধাতুপরিগ্গহমুখানং অঞ্ঞতরমুখৰসেন চ অনেকধাৰ <span class="bld">ৰিসুদ্ধিমগ্গে</span> (ৰিসুদ্ধি॰ ১.৩০৬) নানানযতো ৰিভাৰিতা। মহাবোধিসত্তানং পন চতুৰীসতিকোটিসতসহস্সমুখেন পভেদগমনতো নানানযং সব্বঞ্ঞুতঞ্ঞাণসন্নিস্সযস্স অরিযমগ্গঞাণস্স অধিট্ঠানভূতং পুব্বভাগঞাণগব্ভং গণ্হাপেন্তং পরিপাকং গচ্ছন্তং পরমগম্ভীরং সণ্হসুখুমতরং অনঞ্ঞসাধারণং ৰিপস্সনাঞাণং হোতি, যং অট্ঠকথাসু ‘‘মহাৰজিরঞাণ’’ন্তি ৰুচ্চতি। যস্স চ পৰত্তিৰিভাগেন চতুৰীসতিকোটিসতসহস্সপ্পভেদস্স পাদকভাৰেন সমাপজ্জিযমানা চতুৰীসতিকোটিসতসহস্সসঙ্খা দেৰসিকং সত্থু ৰল়ঞ্জনকসমাপত্তিযো ৰুচ্চন্তি, স্বাযং বুদ্ধানং ৰিপস্সনাচারো পরমত্থমঞ্জূসাযং <span class="bld">ৰিসুদ্ধিমগ্গসংৰণ্ণনাযং</span> (ৰিসুদ্ধি॰ মহাটী॰ ১.১৪৪) দস্সিতো, অত্থিকেহি ততো গহেতব্বোতি। ইধ পন সাৰকানং ৰিপস্সনাচারং সন্ধায ‘‘ৰিপস্সনাপাদক’’ন্তি ৰুত্তং।</p>
<p class="bodytext">কামং <a name="M2.0135"></a> <a name="V2.0124"></a> হেট্ঠিমমগ্গঞাণানিপি আসৰানং খেপনঞাণানি এৰ, অনৰসেসতো পন তেসং খেপনং অগ্গমগ্গঞাণেনেৰাতি আহ <span class="bld">‘‘অরহত্তমগ্গঞাণত্থাযা’’</span>তি। <span class="bld">আসৰৰিনাসনতো</span>তি আসৰানং নিস্সেসং সমুচ্ছিন্দনতো। আসৰানং খযে ঞাণং আসৰক্খযঞাণন্তি দস্সেন্তো <span class="bld">‘‘তত্র চেতং ঞাণ’’</span>ন্তি ৰত্বা <span class="bld">‘‘খযে’’</span>তি আধারে ভুম্মং, ন ৰিসযেতি দস্সেন্তো <span class="bld">‘‘তত্থ পরিযাপন্নত্তা’’</span>তি আহ। <span class="bld">অভিনীহরতী</span>তি অভিমুখং নীহরতি, যথা মগ্গাভিসমযো হোতি, সৰনং তদভিমুখং পৰত্তেতি। <span class="bld">ইদং দুক্খ</span>ন্তি দুক্খস্স অরিযসচ্চস্স তদা ভিক্খুনা পচ্চক্খতো গহিতভাৰদস্সনং। <span class="bld">এত্তকং দুক্খ</span>ন্তি তস্স পরিচ্ছিজ্জ গহিতভাৰদস্সনং। <span class="bld">ন ইতো ভিয্যো</span>তি তস্স অনৰসেসতো গহিতভাৰদস্সনং। তেনাহ <span class="bld">‘‘সব্বম্পি দুক্খসচ্চ’’</span>ন্তিআদি। <span class="bld">সরসলক্খণপটিৰেধেনা</span>তি সভাৰসঙ্খাতস্স লক্খণস্স অসম্মোহতো পটিৰিজ্ঝনেন। অসম্মোহপটিৰেধোতি চ যথা তস্মিং ঞাণে পৰত্তে পচ্ছা দুক্খসচ্চস্স সরূপাদিপরিচ্ছেদে সম্মোহো ন হোতি, তথা পৰত্তি। তেনেৰাহ <span class="bld">‘‘যথাভূতং পজানাতী’’</span>তি। দুক্খং সমুদেতি এতস্মাতি <span class="bld">দুক্খসমুদযো। যং ঠানং পত্বা</span>তি যং নিব্বানং মগ্গস্স আরম্মণপচ্চযট্ঠেন কারণভূতং আগম্ম। <span class="bld">পত্বা</span>তি চ তদুভযৰতো পুগ্গলস্স পৰত্তিযাতি কত্বা ৰুত্তং। <span class="bld">পত্বা</span>তি ৰা পাপুণনহেতু। <span class="bld">অপ্পৰত্তি</span>ন্তি অপ্পৰত্তিনিমিত্তং। তে ৰা ন পৰত্তন্তি এত্থাতি অপ্পৰত্তি, নিব্বানং। <span class="bld">তস্সা</span>তি দুক্খনিরোধস্স। <span class="bld">সম্পাপক</span>ন্তি সচ্ছিকিরিযাৰসেন সম্মদেৰ পাপকং।</p>
<p class="bodytext"><span class="bld">কিলেসৰসেনা</span>তি আসৰসঙ্খাতকিলেসৰসেন। যস্মা আসৰানং দুক্খসচ্চপরিযাযো তপ্পরিযাপন্নত্তা সেসসচ্চানঞ্চ তংসমুদযাদিপরিযাযো অত্থি, তস্মা ৰুত্তং <span class="bld">‘‘পরিযাযতো’’</span>তি। দস্সেন্তো সচ্চানীতি যোজনা। আসৰানঞ্চেত্থ গহণং ‘‘আসৰানং খযঞাণাযা’’তি আরদ্ধত্তা। তথা হি ‘‘কামাসৰাপি চিত্তং ৰিমুচ্চতী’’তিআদিনা আসৰৰিমুত্তিসীসেনেৰ সব্বকিলেসৰিমুত্তি ৰুত্তা। ‘‘ইদং দুক্খন্তি যথাভূতং পজানাতী’’তিআদিনা মিস্সকমগ্গো ইধ কথিতোতি <span class="bld">‘‘সহ ৰিপস্সনায কোটিপ্পত্তং মগ্গং কথেসী’’</span>তি ৰুত্তং। <span class="bld">জানতো পস্সতো</span>তি ইমিনা পরিঞ্ঞাসচ্ছিকিরিযাভাৰনাভিসমযা ৰুত্তা। <span class="bld">ৰিমুচ্চতী</span>তি ইমিনা পহানাভিসমযো ৰুত্তোতি আহ <span class="bld">‘‘ইমিনা মগ্গক্খণং দস্সেতী’’</span>তি। <span class="bld">জানতো</span> <a name="M2.0136"></a> <span class="bld">পস্সতো</span>তি ৰা হেতুনিদ্দেসো। যং জাননহেতু কামাসৰাপি চিত্তং ৰিমুচ্চতীতি যোজনা। ধম্মানঞ্হি সমানকালিকানম্পি পচ্চযপচ্চযুপ্পন্নতা সহজাতকোটিযা লব্ভতি। ভৰাসৰগ্গহণেনেৰ এত্থ ভৰরাগস্স ৰিয ভৰদিট্ঠিযাপি সমৰরোধোতি দিট্ঠাসৰস্সপি সঙ্গহো দট্ঠব্বো।</p>
<p class="bodytext"><span class="bld">খীণা জাতীতিআদীহি</span> পদেহি। <span class="bld">তস্সা</span>তি পচ্চৰেক্খণঞাণস্স। <span class="bld">ভূমি</span>ন্তি পৰত্তিট্ঠানং। যেনাধিপ্পাযেন ‘‘কতমা পনস্সা’’তিআদিনা চোদনা কতা, তং ৰিৰরন্তো <span class="bld">‘‘ন তাৰস্সা’’</span>তিআদিমাহ <a name="V2.0125"></a>। তত্থ <span class="bld">ন তাৰস্স অতীতা জাতি খীণা</span> মগ্গভাৰনাযাতি অধিপ্পাযো। তত্থ কারণমাহ <span class="bld">‘‘পুব্বেৰ খীণত্তা’’</span>তি। ন অনাগতা অস্স জাতি খীণাতি যোজনা। <span class="bld">ন অনাগতা</span>তি চ অনাগতভাৰসামঞ্ঞং গহেত্বা লেসেন চোদেতি। তেনাহ <span class="bld">‘‘অনাগতে ৰাযামাভাৰতো’’</span>তি। অনাগতৰিসেসো পনেত্থ অধিপ্পেতো, তস্স খেপনে ৰাযামো লব্ভতেৰ। তেনাহ <span class="bld">‘‘যা পন মগ্গস্সা’’</span>তিআদি। <span class="bld">একচতুপঞ্চৰোকারভৰেসূ</span>তি ভৰত্তযগ্গহণং ৰুত্তনযেন অনৰসেসতো জাতিযা খীণভাৰদস্সনত্থং। <span class="bld">ত</span>ন্তি যথাৰুত্তং জাতিং। <span class="bld">সো</span>তি খীণাসৰো ভিক্খু।</p>
<p class="bodytext">ব্রহ্মচরিযৰাসো নাম ইধ মগ্গব্রহ্মচরিযস্স নিব্বত্তনমেৰাতি আহ <span class="bld">‘‘পরিৰুত্থ’’</span>ন্তি। সম্মাদিট্ঠিযা চতূসু সচ্চেসু পরিঞ্ঞাদিকিচ্চসাধনৰসেন পৰত্তমানায সম্মাসঙ্কপ্পাদীনম্পি দুক্খসচ্চে পরিঞ্ঞাভিসমযানুগুণা পৰত্তি, ইতরেসু চ সচ্চেসু নেসং পহানাভিসমযাদিৰসেন পৰত্তি পাকটা এৰ। তেন ৰুত্তং <span class="bld">‘‘চতূসু সচ্চেসু চতূহি মগ্গেহি পরিঞ্ঞাপহানসচ্ছিকিরিযাভাৰনাভিসমযৰসেনা’’</span>তি। <span class="bld">পুথুজ্জনকল্যাণকাদযো</span>তি <span class="bld">আদি</span>-সদ্দেন সত্তসেখং সঙ্গণ্হাতি।</p>
<p class="bodytext"><span class="bld">ইত্থত্তাযা</span>তি ইমে পকারা ইত্থং, তব্ভাৰো ইত্থত্তং, তদত্থন্তি ৰুত্তং হোতি। তে পন পকারা অরিযমগ্গব্যাপারভূতা পরিঞ্ঞাদযো ইধাধিপ্পেতাতি আহ <span class="bld">‘‘এৰংসোল়সৰিধকিচ্চভাৰাযা’’</span>তি। তে হি মগ্গং পচ্চৰেক্খতো মগ্গানুভাৰেন পাকটা হুত্বা উপট্ঠহন্তি, পরিঞ্ঞাদীসু চ পহানমেৰ পধানং তদত্থত্তা ইতরেসন্তি আহ <span class="bld">‘‘কিলেসক্খযায ৰা’’</span>তি। পহীনকিলেসপচ্চৰেক্খণৰসেন ৰা এতং ৰুত্তং। দুতিযৰিকপ্পে <span class="bld">ইত্থত্তাযা</span>তি নিস্সক্কে সম্পদানৰচনন্তি আহ <span class="bld">‘‘ইত্থভাৰতো’’</span>তি <a name="M2.0137"></a>। <span class="bld">অপর</span>ন্তি অনাগতং। ইমে পন চরিমকত্তভাৰসঙ্খাতা পঞ্চক্খন্ধা। <span class="bld">পরিঞ্ঞাতা তিট্ঠন্তী</span>তি এতেন তেসং অপ্পতিট্ঠতং দস্সেতি। অপরিঞ্ঞামূলকা হি পতিট্ঠা। যথাহ ‘‘কবল়ীকারে চে, ভিক্খৰে, আহারে অত্থি রাগো, অত্থি নন্দী, অত্থি তণ্হা, পতিট্ঠিতং তত্থ ৰিঞ্ঞাণং ৰিরুল়্হ’’ন্তিআদি (সং॰ নি॰ ২.৬৪; কথা॰ ২৯৬; মহানি॰ ৭)। তেনেৰাহ – <span class="bld">‘‘ছিন্নমূলকা রুক্খা ৰিযা’’</span>তিআদি।</p>
<p class="bodytext"><span class="bld">যস্সা</span>তি পুথুজ্জনস্স। তস্স হি সীলং কদাচি ৰড্ঢতি, কদাচি হাযতি। সেক্খাপি পন সীলেসু পরিপূরকারিনোৰ, অসেক্খেসু ৰত্তব্বমেৰ নত্থি। তেনাহ <span class="bld">‘‘খীণাসৰস্সা’’</span>তিআদি। <span class="bld">ৰসিপ্পত্ত</span>ন্তি ৰসীভাৰপ্পত্তং। <span class="bld">সুট্ঠু সমাহিত</span>ন্তি অগ্গফলসমাধিনা সম্মদেৰ সমাহিতং। <span class="bld">ধিতিসম্পন্ন</span>ন্তি অগ্গফলধিতিযা সমন্নাগতং। <span class="bld">মচ্চুং জহিত্বা ঠিত</span>ন্তি আযতিং পুনব্ভৰাভাৰতো ৰুত্তং। কথং পুনব্ভৰাভাৰোতি আহ <span class="bld">‘‘সব্বে পাপধম্মে পজহিত্বা ঠিত’’</span>ন্তি। সব্বস্সপি ঞেয্যধম্মস্স চতুসচ্চন্তোগধত্তা ৰুত্তং <span class="bld">‘‘বুদ্ধন্তি চতুসচ্চবুদ্ধ’’</span>ন্তি। <span class="bld">বুদ্ধসাৰকা</span>তি সাৰকবুদ্ধা নমস্সন্তি, <a name="V2.0126"></a> পগেৰ ইতরা পজা। ইতরা হি পজা সাৰকেপি নমস্সন্তি। ইতি এত্তকেন ঠানেন সম্মাসম্বুদ্ধস্স ৰসেন গাথানং অত্থং ৰত্বা ইদানি সাৰকস্সপি ৰসেন অত্থং যোজেত্বা দস্সেতুং <span class="bld">‘‘অথ ৰা’’</span>তিআদি ৰুত্তং। <span class="bld">সাৰকোপি গোতমো</span> মুখনিব্বত্তেন সম্পত্তেন সম্বন্ধেন, যতো সব্বেপি অরিযসাৰকা ভগৰতো ওরসপুত্তাতি ৰুচ্চন্তীতি।</p>
<p class="bodytext">নিৰুস্সতীতি <span class="bld">নিৰাসো,</span> নিৰুত্থো খন্ধসন্তানোতি আহ <span class="bld">‘‘নিৰুত্থক্খন্ধপরম্পর’’</span>ন্তি। <span class="bld">অৰেতি, অৰেদী</span>তি পাঠদ্বযেনপি পুব্বেনিৰাসঞাণস্স কিচ্চসিদ্ধিংযেৰ দস্সেতি। একত্তকাযএকত্তসঞ্ঞিভাৰসামঞ্ঞতো ৰেহপ্ফলাপি এত্থেৰ সঙ্গহং গচ্ছন্তীতি <span class="bld">‘‘ছ কামাৰচরে, নৰ ব্রহ্মলোকে’’</span>ইচ্চেৰ ৰুত্তং। ইতরে পন অপচুরভাৰতো ন ৰুত্তা। একচ্চানং অৰিসযভাৰতো চ অৰচনং দট্ঠব্বং। জাতি খীযতি এতেনাতি <span class="bld">জাতিক্খযো,</span> অরহত্তন্তি আহ <span class="bld">‘‘অরহত্তং পত্তো’’</span>তি। ‘‘অভিঞ্ঞাযা’’তি ৰত্তব্বে যকারলোপেন ‘‘অভিঞ্ঞা’’তি নিদ্দেসো কতোতি আহ <span class="bld">‘‘জানিত্বা’’</span>তি। <span class="bld">কিচ্চৰোসানেনা</span>তি চতূহি মগ্গেহি কত্তব্বস্স সোল়সৰিধস্স কিচ্চস্স পরিযোসানেন। <span class="bld">ৰোসিতো</span>তি পরিযোসিতো, নিট্ঠিতোতি অত্থো। <span class="bld">মোনেয্যেন সমন্নাগতো</span>তি কাযমোনেয্যাদীহি সমন্নাগতো। লপিতং <a name="M2.0138"></a> লপতীতি <span class="bld">লপিতলাপনো। অত্তপচ্চক্খতো ঞত্বা</span>তি ইমিনা তেসং ৰিজ্জানং পটিলদ্ধভাৰং দীপেতি।</p>
<p class="centered">তিকণ্ণসুত্তৰণ্ণনা নিট্ঠিতা।</p>
<p class="subhead">৯. জাণুস্সোণিসুত্তৰণ্ণনা</p>
<p class="bodytext"><a name="para60"></a><span class="paranum">৬০</span>. নৰমে <span class="bld">দেয্যধম্মস্সেতং নাম</span>ন্তি যাগং করোন্তেন দাতব্বদেয্যধম্মং সন্ধায ৰদতি তদঞ্ঞস্স পাল়িযং দেয্যধম্মগ্গহণেনেৰ গহিতত্তা। <span class="bld">মতকভত্ত</span>ন্তি মতকে উদ্দিস্স দাতব্বভত্তং, পিতুপিণ্ডন্তি ৰুত্তং হোতি। <span class="bld">ৰরপুরিসান</span>ন্তি ৰিসিট্ঠপুরিসানং, উত্তমপুরিসানন্তি অত্থো। <span class="bld">সব্বমেতং দান</span>ন্তি যথাৰুত্তভেদং যঞ্ঞসদ্ধাদিদানং।</p>
<p class="centered">জাণুস্সোণিসুত্তৰণ্ণনা নিট্ঠিতা।</p>
<p class="subhead">১০. সঙ্গারৰসুত্তৰণ্ণনা</p>
<p class="bodytext"><a name="para61"></a><span class="paranum">৬১</span>. দসমে জিণ্ণানং হত্থিসালাদীনং পটিসঙ্খরণং পুন পাকতিককরণং জিণ্ণপটিসঙ্খরণং <a name="V2.0127"></a>, তস্স কারকো <span class="bld">জিণ্ণপটিসঙ্খরণকারকো। বাহিরসমযে</span>তি সত্থুসাসনতো বাহিরে অঞ্ঞতিত্থিযসমযে। <span class="bld">সব্বচতুক্কেনা</span>তিআদীসু সব্বেসু দ্বিপদচতুপ্পদাদিভেদেসু পাণেসু একেকস্মিং চত্তারো চত্তারো পাণে ৰধিত্বা যজিতব্বং যঞ্ঞং সব্বচতুক্কং নাম। সেসেসুপি ইমিনা নযেন অত্থো ৰেদিতব্বো। <span class="bld">যস্স ৰা তস্স ৰা</span>তি নিস্সক্কে সামিৰচনন্তি আহ <span class="bld">‘‘যস্মা ৰা তস্মা ৰা’’</span>তি। <span class="bld">এৰমস্সায</span>ন্তি এত্থ <span class="bld">অস্সূ</span>তি নিপাতমত্তন্তি আহ <span class="bld">‘‘এৰং সন্তেপি অয’’</span>ন্তি।</p>
<p class="bodytext"><span class="bld">ৰড্ঢেন্তো</span>তি পট্ঠপেন্তো। মগ্গব্রহ্মচরিযস্স ওগধং মূলং পতিট্ঠাভূতং <span class="bld">ব্রহ্মচরিযোগধং</span>। তেনাহ <span class="bld">‘‘অরহত্তমগ্গসঙ্খাতস্সা’’</span>তিআদি। উক্কট্ঠনিদ্দেসেন চেত্থ অরহত্তমগ্গস্সেৰ গহণং কতন্তি দট্ঠব্বং। <span class="bld">উত্তমং পতিট্ঠাভূতং</span> আরম্মণূপনিস্সযভাৰেন।</p>
<p class="bodytext">অপ্পেহি ৰেয্যাৰচ্চকরাদীহি অত্থো এতিস্সাতি <span class="bld">অপ্পট্ঠা</span> ত্থ-কারস্স ট্ঠ-কারং কত্বা। তেনাহ <span class="bld">‘‘যত্থ বহূ’’</span>তিআদি। <span class="bld">যত্থা</span>তি যস্সং পটিপদাযং <a name="M2.0139"></a>। অপ্পো সমারম্ভো এতস্সাতি <span class="bld">অপ্পসমারম্ভো। পাসংসা</span>তি পসংসারহা। <span class="bld">এতং যেৰ কথাপেস্সামী</span>তি এতেনেৰ ব্রাহ্মণেন কথাপেস্সামি।</p>
<p class="bodytext"><span class="bld">সোপ্পেনা</span>তি নিদ্দায। <span class="bld">পমাদেনা</span>তি জাগরিযাদীসু অননুযুঞ্জনতো সতিৰিপ্পৰাসলক্খণেন পমাদেন। <span class="bld">পচ্চনীকপটিহরণৰসেনা</span>তি পটিপক্খাপনযনৰসেন। তথা হি ভগৰতো চ সাসনস্স চ পটিপক্খা তিত্থিযা, তেসং হরণতো পটিহারিযং। তে হি দিট্ঠিহরণৰসেন দিট্ঠিপ্পকাসনে অসমত্থভাৰেন চ ইদ্ধিআদেসনানুসাসনীহি হরিতা অপনীতা হোন্তীতি। ‘‘পটী’’তি ৰা অযং সদ্দো ‘‘পচ্ছা’’তি এতস্স অত্থং বোধেতি ‘‘তস্মিং পটিপৰিট্ঠস্মিং, অঞ্ঞো আগঞ্ছি ব্রাহ্মণো’’তিআদীসু (সু॰ নি॰ ৯৮৫; চূল়নি॰ ৰত্থুগাথা ৪) ৰিয, তস্মা সমাহিতে চিত্তে ৰিগতূপক্কিলেসে কতকিচ্চেন পচ্ছা হরিতব্বং পৰত্তেতব্বন্তি পটিহারিযং, অত্তনো ৰা উপক্কিলেসেসু চতুত্থজ্ঝানমগ্গেহি হরিতেসু পচ্ছাহরণং পটিহারিযং, ইদ্ধিআদেসনানুসাসনিযো চ ৰিগতূপক্কিলেসেন কতকিচ্চেন চ সত্তহিতত্থং পুন পৰত্তেতব্বা, হরিতেসু চ অত্তনো উপক্কিলেসেসু পরসত্তানং উপক্কিলেসহরণানি হোন্তীতি পটিহারিযানি ভৰন্তি, পটিহারিযমেৰ <span class="bld">পাটিহারিযং</span>। পটিহারিযে ৰা ইদ্ধিআদেসনানুসাসনিসমুদাযে ভৰং একেকং <span class="bld">পাটিহারিয</span>ন্তি ৰুচ্চতি। পটিহারিযং ৰা চতুত্থজ্ঝানং মগ্গো চ পটিপক্খহরণতো, তত্থ জাতং নিমিত্তভূতে, ততো ৰা আগতন্তি <span class="bld">পাটিহারিযং</span>।</p>
<p class="bodytext"><span class="bld">আগতনিমিত্তেনা</span>তি আগতাকারসল্লক্খণৰসেন। এস নযো সেসেসুপি। <span class="bld">একো রাজা</span>তি দক্খিণমধুরাধিপতি <a name="V2.0128"></a> একো পণ্ডুরাজা। <span class="bld">এৰম্পি তে মনো</span>তি ইমিনা আকারেন তৰ মনো পৰত্তোতি অত্থো। তেন পকারেন পৰত্তোতি আহ <span class="bld">‘‘সোমনস্সিতো ৰা’’</span>তিআদি। সামঞ্ঞজোতনা ৰিসেসে অৰতিট্ঠতীতি অধিপ্পাযেনেৰং ৰুত্তং। ‘‘এৰং তৰ মনো’’তি ইদঞ্চ মনসো সোমনস্সিততাদিমত্তদস্সনং, ন পন যেন সো সোমনস্সিতো ৰা দোমনস্সিতো ৰা, তংদস্সনং। সোমনস্সগ্গহণেন চেত্থ তদেকট্ঠা রাগাদযো সদ্ধাদযো চ দস্সিতা হোন্তি, দোমনস্সগ্গহণেন দোসাদযো। <span class="bld">দুতিয</span>ন্তি ‘‘ইত্থম্পি তে মনো’’তি পদং। <span class="bld">ইতিপী</span>তি এত্থ <span class="bld">ইতি</span>-সদ্দো নিদস্সনত্থো ‘‘অত্থীতি <a name="M2.0140"></a> খো, কচ্চান, অযমেকো অন্তো’’তিআদীসু (সং॰ নি॰ ২.১৫; ৩.৯০) ৰিয। তেনাহ <span class="bld">‘‘ইমঞ্চ ইমঞ্চ অত্থং চিন্তযমান’’</span>ন্তি। <span class="bld">পি</span>-সদ্দো ৰুত্তত্থসম্পিণ্ডনত্থো।</p>
<p class="bodytext"><span class="bld">কথেন্তানং সুত্বা</span>তি কথেন্তানং সদ্দং সুত্বা। <span class="bld">তস্স ৰসেনা</span>তি তস্স ৰিতক্কিতস্স ৰসেন। <span class="bld">অট্টকারকেনা</span>তি ৰিনিচ্ছযকারকেন।</p>
<p class="bodytext"><span class="bld">ন অরিযান</span>ন্তি অরিযানং মগ্গফলচিত্তং ন জানাতীতি অত্থো। তঞ্হি তেন অনধিগতত্তা চেতোপরিযঞাণেনপি ন সক্কা ৰিঞ্ঞাতুং, অঞ্ঞং পন চিত্তং জানাতিযেৰ। <span class="bld">হেট্ঠিমো উপরিমস্স চিত্তং ন জানাতী</span>তিআদীনিপি মগ্গফলচিত্তমেৰ সন্ধায ৰুত্তানীতি ৰেদিতব্বানি। সোতাপন্নাদযোপি হি অত্তনা অধিগতমেৰ মগ্গফলং পরেহি উপ্পাদিতং সম্মা চেতোপরিযঞাণেন জানিতুং সক্কোন্তি, ন অত্তনা অনধিগতং। সব্বেপি অরিযা অত্তনো ফলং সমাপজ্জন্তি অধিগতত্তাতি দস্সেন্তো <span class="bld">‘‘এতেসু চা’’</span>তিআদিমাহ। যদি অরিযা অত্তনা অধিগতফলং সমাপজ্জন্তি, উপরিমাপি হেট্ঠিমং ফলং সমাপজ্জন্তি অধিগতত্তা লোকিযসমাপত্তিযো ৰিযাতি কস্সচি আসঙ্কা সিযা, তন্নিৰত্তনত্থমাহ <span class="bld">‘‘উপরিমো হেট্ঠিমং ন সমাপজ্জতী’’</span>তি।</p>
<p class="bodytext"><span class="bld">উপরিমো</span>তি সকদাগামিআদিঅরিযপুগ্গলো। <span class="bld">হেট্ঠিম</span>ন্তি সোতাপত্তিফলাদিং। <span class="bld">ন সমাপজ্জতী</span>তি সতিপি অধিগতত্তে ন সমাপজ্জতি। কস্মাতি চে? কারণমাহ <span class="bld">‘‘তেসঞ্হী’’</span>তিআদি, তেসং সকদাগামিআদীনং হেট্ঠিমা হেট্ঠিমা ফলসমাপত্তি তেসু তেসুযেৰ হেট্ঠিমেসু অরিযপুগ্গলেসু পৰত্ততি, ন উপরিমেসূতি অত্থো। ইমিনা হেট্ঠিমং ফলচিত্তং উপরিমস্স ন উপ্পজ্জতীতি দস্সেতি। কস্মাতি চে? পুগ্গলন্তরভাৰূপগমনেন পটিপ্পস্সদ্ধত্তা। এতেন উপরিমো অরিযো হেট্ঠিমং ফলসমাপত্তিং সমাপজ্জতি অত্তনা অধিগতত্তা যথা তং লোকিযসমাপত্তিন্তি এৰং পৰত্তো হেতু ব্যভিচারিতোতি দট্ঠব্বং। ন হি লোকিযজ্ঝানেসু পুগ্গলন্তরভাৰূপগমনং নাম অত্থি ৰিসেসাভাৰতো, ইধ পন অসমুগ্ঘাটিতকম্মকিলেসনিরোধনেন পুথুজ্জনেহি <a name="V2.0129"></a> ৰিয সোতাপন্নস্স সোতাপন্নাদীহি সকদাগামিআদীনং পুগ্গলন্তরভাৰূপগমনং অত্থি। যতো হেট্ঠিমা হেট্ঠিমা ফলধম্মা উপরূপরিমগ্গধম্মেহি নিৰত্তিতা পটিপক্খেহি ৰিয অভিভূতা অপ্পৰত্তিধম্মতংযেৰ আপন্না। তেনেৰ ৰুত্তং <span class="bld">‘‘পটিপ্পস্সদ্ধত্তা’’</span>তি।</p>
<p class="bodytext">অপিচ <a name="M2.0141"></a> কুসলকিরিযপ্পৰত্তি নাম অঞ্ঞা, ৰিপাকপ্পৰত্তি চ অঞ্ঞাতি অনন্তরফলত্তা চ লোকুত্তরকুসলানং হেট্ঠিমতো উপরিমো ভৰন্তরগতো ৰিয হোতি। তংতংফলৰসেনেৰ হি অরিযানং সোতাপন্নাদিনামলাভো। তে সচে অঞ্ঞফলসমঙ্গিনোপি হোন্তি, সোতাপন্নাদিনামম্পি তেসং অৰৰত্থিতং সিযা। তস্স তস্স ৰা অরিযস্স তং তং ফলং সদিসন্তি কত্বা ন উপরিমস্স হেট্ঠিমফলসমঙ্গিতায লেসোপি সম্ভৰতি, কুতো তস্সা সমাপজ্জনন্তি দট্ঠব্বং। হেট্ঠিমা চ সোতাপন্নাদযো উপরিমং সকদাগামিফলাদিং ন সমাপজ্জন্তি অনধিগতত্তা। ন হি অনধিগতং সমাপত্তিং সমাপজ্জিতুং সক্কা, তস্মা সব্বেপি অরিযা অত্তনোযেৰ ফলং সমাপজ্জন্তীতি নিট্ঠমেত্থ গন্তব্বং।</p>
<p class="bodytext"><span class="bld">পৰত্তেন্তা</span>তি পৰত্তকা হুত্বা, পৰত্তনৰসেনাতি অত্থো। <span class="bld">এৰ</span>ন্তি যথানুসিট্ঠায অনুসাসনিযা ৰিধিৰসেন পটিসেধৰসেন চ পৰত্তিতাকারপরামসনং। সা চ সম্মাৰিতক্কা নাম মিচ্ছাৰিতক্কানঞ্চ পৰত্তিআকারদস্সনৰসেন পৰত্ততি। তত্থ আনিসংসস্স আদীনৰস্স চ ৰিভাৰনত্থং <span class="bld">অনিচ্চসঞ্ঞমেৰ,</span> ন নিচ্চসঞ্ঞন্তি অত্থো। পটিযোগিনিৰত্তনত্থঞ্হি <span class="bld">এৰ</span>-কারগ্গহণং। ইধাপি এৰসদ্দগ্গহণস্স অত্থো পযোজনঞ্চ ৰুত্তনযেনেৰ ৰেদিতব্বং। <span class="bld">ইদং</span>-গহণেপি এসেৰ নযো। <span class="bld">পঞ্চকামগুণরাগ</span>ন্তি নিদস্সনমত্তং দট্ঠব্বং তদঞ্ঞরাগস্স দোসাদীনঞ্চ পহানস্স ইচ্ছিতত্তা তপ্পহানস্স চ তদঞ্ঞরাগাদিখেপস্স উপাযভাৰতো। তথা ৰুত্তং দুট্ঠলোহিতৰিমোচনস্স পুব্বদুট্ঠমংসখেপনূপাযতা ৰিয। <span class="bld">লোকুত্তরধম্মমেৰা</span>তি অৰধারণং পটিক্খেপভাৰতো সাৰজ্জধম্মনিৰত্তনপরং দট্ঠব্বং, তস্স অধিগমূপাযানিসংসভূতানং তদঞ্ঞেসং অনৰজ্জধম্মানং নানন্তরিযভাৰতো।</p>
<p class="bodytext"><span class="bld">চিন্তামণিকৰিজ্জাসরিক্খকত</span>ন্তি ইমিনা ‘‘চিন্তামণী’’তি এৰং লদ্ধনামা লোকে একা ৰিজ্জা অত্থি, যায পরেসং চিত্তং ৰিজানন্তীতি দীপেতি। ‘‘তস্সা কির ৰিজ্জায সাধকো পুগ্গলো তাদিসে দেসকালে মন্তং পরিজপ্পিত্বা যস্স চিত্তং জানিতুকামো, তস্স দিট্ঠহত্থাদিৰিসেসসঞ্জাননমুখেন চিত্তাচারং অনুমিনন্তো কথেতী’’তি কেচি। অপরে ‘‘ৰাচং নিচ্ছরাপেত্বা তত্থ অক্খরসল্লক্খণৰসেনা’’তি ৰদন্তি।</p>
<p class="bodytext"><span class="bld">ইদঞ্চ</span> <a name="M2.0142"></a> <a name="V2.0130"></a> <span class="bld">পন সব্ব</span>ন্তি ‘‘ভৰং গোতমো অনেকৰিহিতং ইদ্ধিৰিধং পচ্চনুভোতী’’তিআদিনযপ্পৰত্তং সব্বম্পি।</p>
<p class="centered">সঙ্গারৰসুত্তৰণ্ণনা নিট্ঠিতা।</p>
<p class="centered">ব্রাহ্মণৰগ্গৰণ্ণনা নিট্ঠিতা।</p></div>
<p class="chapter">(৭) ২. মহাৰগ্গো</p>
<div class="chaptxt">
<p class="subhead">১. তিত্থাযতনসুত্তৰণ্ণনা</p>
<p class="bodytext"><a name="para62"></a><span class="paranum">৬২</span>. দুতিযস্স পঠমে <span class="bld">তিত্থং নাম দ্বাসট্ঠি দিট্ঠিযো</span> তব্বিনিমুত্তস্স কস্সচি দিট্ঠিৰিপ্ফন্দিতস্স অভাৰতো। এত্থ হি সত্তা তরন্তি উপ্পিলৰন্তি উম্মুজ্জনিমুজ্জং করোন্তি, তস্মা <span class="bld">‘‘তিত্থ’’</span>ন্তি ৰুচ্চতি। পারগমনসঙ্খাতঞ্হি তরণং দিট্ঠিগতিকানং নত্থি, তত্থেৰ অপরাপরং নিমুজ্জনুম্মুজ্জনৰসেন পিলৰনমেৰ তেসং তরণং নাম। <span class="bld">উপ্পাদকা</span>তি পূরণকস্সপাদযো। তিত্থে জাতা <span class="bld">তিত্থিযা,</span> যথাৰুত্তং ৰা দিট্ঠিগতসঙ্খাতং তিত্থং এতেসং অত্থীতি তিত্থিকা, তিত্থিকা এৰ <span class="bld">তিত্থিযা। মনোরমে</span>তি সাদুফলভরিততায অভযদিসতায চ মনোরমে। <span class="bld">ইমেসুযেৰ তীসু ঠানেসূ</span>তি যথাৰুত্তেসু তিত্থাযতনেসু।</p>
<p class="bodytext"><span class="bld">যো যথা জানাতি, তস্স তথা ৰুচ্চতী</span>তি ইমিনা পুগ্গলজ্ঝাসযৰসেন তথা ৰুত্তন্তি দস্সেতি। <span class="bld">পুগ্গল</span>-সদ্দো চ তিস্সন্নম্পি পকতীনং সাধারণো, তস্মা পুরিসগ্গহণেন ততো ৰিসেসনং যথা ‘‘অট্ঠ পুরিসপুগ্গলা’’তি। <span class="bld">পটিসংৰিদিতং করোতী</span>তি কেৰলং জাননৰসেন ৰিদিতং করোতি। <span class="bld">অনুভৰতি ৰা</span>তি ৰিপাকলক্খণপ্পত্তং অনুভৰতি। <span class="bld">পুব্বেকতহেতূ</span>তি অন্তোগধাৰধারণং পদন্তি আহ <span class="bld">‘‘পুব্বেকতকম্মপচ্চযেনেৰা’’</span>তি। <span class="bld">ইমিনা</span>তি ‘‘সব্বং তং পুব্বেকতহেতূ’’তি ইমিনা ৰচনেন। <span class="bld">কম্মৰেদন</span>ন্তি কুসলাকুসলকম্মসহজং ৰেদনং। <span class="bld">কিরিযৰেদন</span>ন্তি ‘‘নেৰ কুসলাকুসলা ন চ কম্মৰিপাকা’’তি এৰং ৰুত্তং কিরিযচিত্তসহজং ৰেদনং। ন কেৰলঞ্চ তে কম্মকিরিযৰেদনা এৰ পটিক্খিপন্তি, অথ খো সাসনে লোকে চ পাকটে ৰাতাবাধাদিরোগে চ পটিক্খিপন্তি এৰাতি দস্সেতুং <span class="bld">‘‘যে ৰা ইমে’’</span>তিআদিমাহ। তত্থ <span class="bld">পিত্তসমুট্ঠানা</span>তি পিত্তৰিকারাধিকসম্ভূতা <a name="V2.0131"></a>। অনন্তরদ্বযেপি এসেৰ নযো। <span class="bld">সন্নিপাতিকা</span>তি পিত্তাদীনং তিণ্ণম্পি <a name="M2.0143"></a> ৰিকারানং সন্নিপাততো জাতা। <span class="bld">উতুপরিণামজা</span>তি সীতাদিউতুনো ৰিপরিণামতো ৰিসমপরিৰুত্তিতো জাতা। <span class="bld">ৰিসমপরিহারজা</span>তি অসপ্পাযাহারযোগপটিসেৰনৰসেন কাযস্স ৰিসমং পরিহরণতো জাতা। <span class="bld">ওপক্কমিকা</span>তি উপক্কমতো নিব্বত্তা। <span class="bld">কম্মৰিপাকজা</span>তি কম্মস্স ৰিপাকভূতক্খন্ধতো জাতা। ৰিরোধিপচ্চযসমুট্ঠানা ধাতূনং ৰিকারাৰত্থা, তপ্পচ্চযা ৰা দুক্খা ৰেদনা আবাধনট্ঠেন <span class="bld">আবাধো,</span> সো এৰ রুজ্জনট্ঠেন <span class="bld">রোগো</span>। তত্থ ‘‘যো যাপ্যলক্খণো, সো রোগো, ইতরো আবাধো’’তি ৰদন্তি। সব্বেসঞ্চ নেসং তংতংধাতূনং ৰিসমং আসন্নকারণং, ন তথা ইতরানি। তত্থাপি চ পকোপাৰত্থা ধাতুযো আসন্নকারণং, ন তথা পরপচ্চযাৰত্থাতি দট্ঠব্বং। <span class="bld">অট্ঠমংযেৰ</span> কম্মৰিপাকজং আবাধং <span class="bld">সম্পটিচ্ছন্তি</span> ‘‘সব্বং তং পুব্বেকতহেতূ’’তি ৰিপল্লাসগ্গাহেন। <span class="bld">‘‘পুব্বে’’</span>তি পুরাতনস্সেৰ কম্মস্স গহিতত্তা উপপজ্জৰেদনীযম্পি তে পটিক্খিপন্তীতি ৰুত্তং <span class="bld">‘‘দ্বে পটিবাহিত্বা’’</span>তি। <span class="bld">সম্পটিচ্ছন্তী</span>তি অনুজানন্তি।</p>
<p class="bodytext"><span class="bld">অত্তনা কতমূলকেনা</span>তি সাহত্থিককম্মহেতু। <span class="bld">আণত্তিমূলকেনা</span>তি পরস্স আণাপনৰসেন কতকম্মহেতু। <span class="bld">ইমা</span>তি তিস্সো ৰেদনা। <span class="bld">সব্বে পটিবাহন্তী</span>তি সব্বে রোগে পটিসেধেন্তি সব্বেসম্পি তেসং একেন ইস্সরেনেৰ নিম্মিতত্তা তব্ভাৰীভাৰাসম্ভৰতো। এস নযো সেসেসুপি। <span class="bld">সব্বং পটিবাহন্তী</span>তি হেতুপচ্চযপটিসেধনতো সব্বং নিসেধেন্তি।</p>
<p class="bodytext"><span class="bld">মাতিকং নিক্খিপিত্বা</span>তি তিণ্ণম্পি ৰেদানং অসারভাৰদস্সনত্থং উদ্দেসং কত্বা। <span class="bld">ত</span>ন্তি তং মাতিকং। <span class="bld">ৰিভজিত্বা দস্সেতু</span>ন্তি দোসদস্সনৰসেনেৰ ৰিভাগতো দস্সেতুং। <span class="bld">লদ্ধিপতিট্ঠাপনত্থ</span>ন্তি অত্তনো লদ্ধিযা পটিজানাপনত্থং। <span class="bld">লদ্ধিতো লদ্ধিং সঙ্কমন্তী</span>তি মূললদ্ধিতো অঞ্ঞলদ্ধিং উপগচ্ছন্তি পটিজানন্তি। <span class="bld">পুব্বেকতহেতুযেৰ পটিসংৰেদেতী</span>তি কম্মৰেদনম্পি ৰিপাকৰেদনং কত্বা ৰদন্তি। দিট্ঠিগতিকা হি ব্যামূল়্হচিত্তা কম্মন্তরৰিপাকন্তরাদীনি আলোল়েন্তি, অসঙ্করতো সঞ্ঞাপেতুং ন সক্কোন্তি। যথা চ অকুসলকম্মে, এৰং কুসলকম্মেপীতি দস্সেতুং <span class="bld">‘‘এৰং পাণাতিপাতা’’</span>তিআদি ৰুত্তং। তত্থ <span class="bld">এৰ</span>ন্তি যথা পুব্বেকতহেতু এৰ পাণাতিপাতিনো নাম হোন্তি, ন ইদানি সযংকতকারণা, এৰং পাণাতিপাতা ৰিরমণম্পি পুব্বেকতহেতু এৰাতি ৰিচারিযমানো পুব্বেকতৰাদো অকিরিযৰাদো <span class="bld">এৰ</span> সম্পজ্জতি।</p>
<p class="bodytext"><span class="bld">কত্তুকম্যতাছন্দো</span> <a name="M2.0144"></a> ন তণ্হাছন্দো। <span class="bld">কত্তুকম্যতা</span>তি কাতুমিচ্ছা। <span class="bld">পচ্চত্তপুরিসকারো</span>তি তেন তেন পুরিসেন কত্তব্বকিচ্চং ন হোতি পুব্বেকতহেতু এৰ সিজ্ঝনতো। <span class="bld">উভযম্পি তং এস ন লব্ভতী</span>তি কত্তব্বকরণং সুচরিতপূরণং, অকত্তব্বঅকরণং দুচ্চরিতৰিরতীতি ইদং উভযম্পি এস <a name="V2.0132"></a> ন লভতি। <span class="bld">সমণাপি হি পুব্বেকতকারণাযেৰ হোন্তী</span>তি পুব্বেকতকারণাযেৰ সমণাপি হোন্তি, ন ইদানি সংৰরসমাদানাদিনা। <span class="bld">অস্সমণাপি পুব্বেকতকারণাযেৰা</span>তি পুব্বেকতকারণাযেৰ অস্সমণাপি হোন্তি, ন সংৰরভেদেন।</p>
<p class="bodytext">যথা পুব্বেকতৰাদে ছন্দৰাযামানং অসম্ভৰতো পচ্চত্তপুরিসকারানং অভাৰো, এৰং ইস্সরনিম্মানৰাদেপি ইস্সরেনেৰ সব্বস্স নিম্মিতভাৰানুজাননতোতি ৰুত্তং <span class="bld">‘‘পুব্বেকতৰাদে ৰুত্তনযেনেৰ ৰেদিতব্বো’’</span>তি। এস নযো অহেতুকৰাদেপীতি আহ <span class="bld">‘‘তথা অহেতুকৰাদেপী’’</span>তি।</p>
<p class="bodytext"><span class="bld">ইমেস</span>ন্তিআদিনা ইমেসং তিত্থাযতনানং তুচ্ছাসারতায থুসকোট্টনেন কুণ্ডকমত্তস্সপি অলাভো ৰিয পরমত্থলেসস্সপি অভাৰো, তথা খজ্জোপনকোভাসতো তেজসো ফুলিঙ্গমত্তস্সপি অভাৰো ৰিয অন্ধৰেণিকস্সপি মগ্গস্স অপ্পটিলাভো ৰিয সদ্দমত্তং নিস্সায মিচ্ছাভাগেন ৰিপল্লত্থতায <span class="bld">দদ্দরজাতকে</span> (জা॰ ১.২.৪৩-৪৩) সসকসদিসতা চ ৰিভাৰিতা হোতি। <span class="bld">সারভাৰ</span>ন্তি সীলসারাদিসম্পত্তিযা সারসব্ভাৰং। <span class="bld">নিয্যানিকভাৰ</span>ন্তি একন্তেনেৰ ৰট্টতো নিয্যানাৰহভাৰং। <span class="bld">অনিগ্গহিতো</span>তি ন নিগ্গহেতব্বো। তেনাহ <span class="bld">‘‘নিগ্গহেতুং অসক্কুণেয্যো’’</span>তি। <span class="bld">অসংকিলিট্ঠো</span>তি সংকিলেসৰিরহিতো। তেনাহ <span class="bld">‘‘নিক্কিলেসো’’</span>তিআদি। <span class="bld">অনুপৰজ্জো</span>তি ধম্মতো ন উপৰদিতব্বো। <span class="bld">অপ্পটিকুট্ঠো</span> নাম অপ্পটিসেধনং ৰা সিযা অনক্কোসনং ৰাতি তদুভযং দস্সেন্তো <span class="bld">‘‘অপ্পটিবাহিতো অনুপক্কুট্ঠো’’</span>তি আহ।</p>
<p class="bodytext"><span class="bld">তস্স ধম্মস্সা</span>তি ‘‘অযং খো পন, ভিক্খৰে’’তিআদিনা উদ্ধটস্স ধম্মস্স। <span class="bld">পঞ্হং পুচ্ছিত্বা</span>তি কথেতুকম্যতাৰসেন পঞ্হং পুচ্ছিত্বা। <span class="bld">যথাপটিপাটিযা</span>তি মাতিকায যথানিক্খিত্তপ্পটিপাটিযা। <span class="bld">ধাতুযো</span>তি সভাৰধারণট্ঠেন ধাতুযো। তা পন যস্মা তণ্হাদিট্ঠিকপ্পনাপরিকপ্পিতঅত্তসুভসুখসস্সতাদিপকতিআদিধুৰাদিজীৰাদিকাযাদিকা ৰিয <a name="M2.0145"></a> ন ইচ্ছাসভাৰা দিট্ঠিআদিরহিতেহি ৰিমুচ্চমানউদুম্বরপুপ্ফাদিলোকৰোহারৰত্থূনি ৰিয চ ৰাচাৰত্থুমত্তা, অথ খো সচ্চপরমত্থভূতাতি আহ <span class="bld">‘‘সভাৰা’’</span>তি, সচ্চসভাৰাতি অত্থো। অত্তনো সভাৰং ধারেন্তীতি হি ধাতুযো। <span class="bld">নিজ্জীৰনিস্সত্তভাৰপ্পকাসকো</span>তি বাহিরপরিকপ্পিতজীৰাভাৰপ্পকাসকো লোকিযমহাজনসংকপ্পিতসত্তাভাৰপ্পকাসকো চ। <span class="bld">আকরট্ঠেনা</span>তি উপ্পজ্জনট্ঠানভাৰেন। উপ্পত্তিট্ঠানম্পি হি আকরো আযতনন্তি ৰুচ্চতি যথা ‘‘কম্বোজো অস্সানং আযতন’’ন্তি। <span class="bld">মনোপৰিচারা</span>তি তং তং আরম্মণং উপেচ্চ মনসো ৰিৰিধচরণাকারো। কেহি কত্থাতি আহ <span class="bld">‘‘ৰিতক্কৰিচারপাদেহী’’</span>তিআদি। <span class="bld">অট্ঠারসসু ঠানেসূ</span>তি ছ সোমনস্সট্ঠানিযানি <a name="V2.0133"></a>, ছ দোমনস্সট্ঠানিযানি, ছ উপেক্খাট্ঠানিযানীতি এৰং অট্ঠারসসু ঠানেসু।</p>
<p class="bodytext"><span class="bld">পতিট্ঠাধাতূ</span>তি সেসভূতত্তযস্স চেৰ সব্বূপাদারূপানঞ্চ পতিট্ঠাসভাৰা ধাতু। ইমিনা নযেন <span class="bld">আবন্ধনধাতূ</span>তিআদীসুপি অত্থো ৰেদিতব্বো। অপিচ কক্খল়ভাৰসিদ্ধো সহজাতধম্মানং আধারভাৰো <span class="bld">পতিট্ঠা</span>ভাৰো। দ্রৰভাৰসিদ্ধং সম্পিণ্ডনং <span class="bld">আবন্ধনং</span>। উণ্হভাৰসিদ্ধং মুদুতাপক্কতাৰহং <span class="bld">পরিপাচনং</span>। থদ্ধভাৰাৰহং উদ্ধুমাতনং <span class="bld">ৰিত্থম্ভনং</span>। রূপৰিৰিত্তো রূপপরিযন্তো আকাসোতি যেসং সো পরিচ্ছেদো, তেহি সো অসম্ফুট্ঠোৰাতি ৰুত্তং <span class="bld">‘‘আকাসধাতূতি অসম্ফুট্ঠধাতূ’’</span>তি। সঞ্জাননৰিধুরা আরম্মণূপলদ্ধি <span class="bld">ৰিজাননধাতু। ৰিত্থারতোপি কথেতুং ৰট্টতি</span> সঙ্খেপন্তোগধত্তা ৰিত্থারস্স। <span class="bld">সঙ্খেপতো কথেতুং ন ৰট্টতি</span> কথেতব্বস্স অত্থস্স অনৰসেসপরিযাদানাভাৰতো। তেনাহ <span class="bld">‘‘ৰিত্থারতোৰ ৰট্টতী’’</span>তি। <span class="bld">উভযথা</span>তি সঙ্খেপতো ৰিত্থারতো চ।</p>
<p class="bodytext">অনিপ্ফন্নাপি আকাসধাতু ভূতানি উপাদায গহেতব্বতামত্তেন <span class="bld">‘‘উপাদারূপ’’</span>ন্তেৰ ৰুচ্চতি। <span class="bld">দিট্ঠানেৰাতি সল্লক্খেতব্বানি</span> উপাদারূপভাৰসামঞ্ঞতো। <span class="bld">তেন সহজাতা ৰেদনা ৰেদনাক্খন্ধো</span> সমুদাযে পৰত্তৰোহারস্স অৰযৰেপি দিস্সনতো যথা ‘‘ৰত্থেকদেসে দড্ঢে ৰত্থং দড্ঢ’’ন্তি। <span class="bld">‘‘ফস্সো চ চেতনা চ সঙ্খারক্খন্ধো’’</span>তি ৰুত্তং মহাভূমকত্তা তেসং তপ্পধানত্তা চ সঙ্খারক্খন্ধস্স। <span class="bld">অরূপক্খন্ধা নামং</span> আরম্মণাভিমুখং নমনতো নামাধীনগ্গহণতো চ। <span class="bld">রূপক্খন্ধো রূপং</span> পরিব্যত্তং রুপ্পনট্ঠেন। <span class="bld">পচ্চয</span>ন্তি নিস্সযভূতং পচ্চযং। ৰিভাগেন <span class="bld">দ্বাচত্তালীস। একাসীতি</span> <a name="M2.0146"></a> <span class="bld">চিত্তানি</span> ‘‘সম্মসনচারোয’’ন্তি কত্বা। <span class="bld">অনুক্কমেন পটিপজ্জমানো</span>তি এৰং কঙ্খাৰিতরণৰিসুদ্ধিযং ঠিতো উপরিমেন তিস্সন্নং ৰিসুদ্ধীনং সম্পাদনৰসেন ৰিসুদ্ধিভাৰনং উস্সুক্কাপেন্তো।</p>
<p class="bodytext"><span class="bld">ফস্সাযতন</span>ন্তি ফস্সস্স উপ্পত্তিট্ঠানং। <span class="bld">সুৰণ্ণাদীন</span>ন্তি সুৰণ্ণমণিৰজিরাদীনং। আকিণ্ণং ৰিয হুত্বা উপ্পজ্জন্তি এত্থাতি <span class="bld">আকরো</span>। যথা চক্খু ৰিপাকফস্সস্স ৰিসেসপচ্চযো, ন তথা ইতরেসন্তি কত্বা ৰুত্তং <span class="bld">‘‘দ্বে চক্খুৰিঞ্ঞাণানী’’</span>তিআদি। এস নযো সেসৰারেসুপি। দ্বত্তিংসায ৰিপাকফস্সেসু দ্বিপঞ্চৰিঞ্ঞাণসহগতফস্সে ঠপেত্বা সেসা <span class="bld">দ্বাৰীসতি ৰিপাকফস্সা</span> ৰেদিতব্বা। <span class="bld">দিট্ঠমেৰ হোতি</span> তেন সমানযোগক্খমত্তা। <span class="bld">‘‘সঙ্খেপতো তাৰা’’</span>তি সঙ্খেপকথং আরভিত্বাপি ৰিত্থারকথাপেত্থ ৰুত্তনযত্তা সুৰিঞ্ঞেয্যাৰাতি ৰুত্তং <span class="bld">‘‘হেট্ঠা…পে॰… ৰেদিতব্ব’’</span>ন্তি।</p>
<p class="bodytext">সোমনস্সস্স <a name="V2.0134"></a> উপ্পত্তিট্ঠানভূতং <span class="bld">সোমনস্সট্ঠানিযং</span>। তেনাহ <span class="bld">‘‘সোমনস্সস্স কারণভূত’’</span>ন্তি। <span class="bld">উপৰিচরতী</span>তি উপেচ্চ পৰত্ততি। সভাৰতো সঙ্কপ্পতো চ সোমনস্সাদিউপ্পত্তিহেতুকা সোমনস্সট্ঠানিযাদিতাতি আহ <span class="bld">‘‘ইট্ঠং ৰা হোতূ’’</span>তিআদি। <span class="bld">চতুত্থং দিট্ঠমেৰ হোতি</span> তদৰিনাভাৰতো।</p>
<p class="bodytext"><span class="bld">অরিযসচ্চানী</span>তি পুরিমপদে উত্তরপদলোপেনাযং নিদ্দেসোতি আহ <span class="bld">‘‘অরিযভাৰকরানী’’</span>তিআদি। <span class="bld">ৰিসুদ্ধিমগ্গে</span> (ৰিসুদ্ধি॰ ২.৫৩১) <span class="bld">পকাসিতং,</span> তস্মা ন ইধ পকাসেতব্বন্তি অধিপ্পাযো। <span class="bld">সুখাৰবোধনত্থ</span>ন্তি দেসিযমানায ৰট্টকথায সুখেন অৰবোধনত্থং। তেনাহ <span class="bld">‘‘যস্স হী’’</span>তিআদি। <span class="bld">দ্বাদসপদ</span>ন্তি অৰিজ্জাদীহি পদেহি দ্বাদসপদং। <span class="bld">পচ্চযৰট্ট</span>ন্তি পচ্চযপ্পবন্ধং। <span class="bld">কথেতুকামো হোতি</span> পচ্চযাকারমুখেন সচ্চানি দস্সেতুকামতায। <span class="bld">গব্ভাৰক্কন্তিৰট্ট</span>ন্তি গব্ভোক্কন্তিমুখেন ৰিপাকৰট্টং দস্সেতি ‘‘গব্ভস্সাৰক্কন্তি হোতী’’তিআদিনা। তস্মা পনেত্থ গব্ভাৰক্কন্তিৰসেনেৰ ৰট্টং দস্সিতন্তি আহ <span class="bld">‘‘গব্ভাৰক্কন্তিৰট্টস্মিং হী’’</span>তিআদি। <span class="bld">গব্ভাৰক্কন্তিৰট্টস্মি</span>ন্তি মাতুকুচ্ছিম্হি নিব্বত্তনৰসেন পৰত্তধম্মপ্পবন্ধে। <span class="bld">দস্সিতে</span>তি দেসনাৰসেন দস্সিতে। পুরিমা দ্বে যোনিযো ইতরাহি ওল়ারিকতায <a name="M2.0147"></a> পরিব্যত্ততরাতি ৰুত্তং <span class="bld">‘‘গব্ভাৰক্কন্তি…পে॰… অৰবোধেতুম্পী’’</span>তি।</p>
<p class="bodytext"><span class="bld">পচ্চযমত্ত</span>ন্তি ছন্নং ধাতূনং সাধারণং পচ্চযভাৰমত্তং, ন তেহি ভাগসো নিপ্ফাদিযমানং পচ্চযৰিসেসং ‘‘কুতো পনেতং ছন্নং ধাতূন’’ন্তি অৰিভাগেন ৰুত্তত্তা। তেনাহ <span class="bld">‘‘ইদং ৰুত্তং হোতী’’</span>তিআদি। <span class="bld">ন মাতু ন পিতু</span> তাসং ধাতূনং ইমস্স সত্তস্স বাহিরভাৰতো। <span class="bld">গব্ভস্সা</span>তি এত্থ গব্ভতি অত্তভাৰভাৰেন ৰত্ততীতি গব্ভো, কললাদিঅৰত্থো ধম্মপ্পবন্ধো। তন্নিস্সিতত্তা পন সত্তসন্তানো গব্ভোতি ৰুত্তো যথা মঞ্চনিস্সিতা ‘‘মঞ্চা উক্কুট্ঠিং করোন্তী’’তি। তন্নিস্সযভাৰতো মাতুকুচ্ছি গব্ভোতি ৰুচ্চতি ‘‘গব্ভে ৰসতি মাণৰো’’তিআদীসু (জা॰ ১.১৫.৩৬৩)। গব্ভো ৰিযাতি ৰা গব্ভো। যথা হি নিৰাসট্ঠানতায সত্তানং ওৰরকো ‘‘গব্ভো’’তি ৰুচ্চতি, এৰং গব্ভসেয্যকানং সত্তানং যাৰ অভিজাতি নিৰাসট্ঠানতায মাতুকুচ্ছি ‘‘গব্ভো’’তি ৰুচ্চতি। ইধ পন পঠমং ৰুত্তঅত্থেনেৰ গব্ভোতি ৰেদিতব্বো। তেনাহ <span class="bld">‘‘গব্ভো চ নামা’’</span>তিআদি।</p>
<p class="bodytext">নিরতিঅত্থেন নিরযো চ সো যথাৰুত্তেন অত্থেন গব্ভো চাতি <span class="bld">নিরযগব্ভো</span>। এস নযো সেসপদেসুপি। অযং পন ৰিসেসো – দেৰমনুজাদযো ৰিয উদ্ধং দীঘা অহুত্বা তিরিযং অঞ্চিতা দীঘাতি তিরচ্ছানা। তে এৰ খন্ধকোট্ঠাসভাৰেন যোনি চ সো ৰুত্তনযেন গব্ভো চাতি <a name="V2.0135"></a> <span class="bld">তিরচ্ছানযোনিগব্ভো</span>। পকট্ঠতো সুখতো অপেতং অপগমো পেতভাৰো, তং পত্তানং ৰিসযোতি <span class="bld">পেত্তিৰিসযো,</span> পেতযোনি। মনস্স উস্সন্নতায সূরভাৰাদিগুণেহি উপচিতমানসতায উক্কট্ঠগুণচিত্ততায <span class="bld">মনুস্সা</span>। দিব্বন্তি কামগুণাদীহি কীল়ন্তি লল়ন্তি জোতন্তীতি <span class="bld">দেৰা। গব্ভ</span>সদ্দো ৰুত্তনযো এৰ। <span class="bld">নানপ্পকারো</span>তি যথাৰুত্তেন তদনন্তরভেদেন চ নানপ্পকারকো। <span class="bld">মনুস্সগব্ভো অধিপ্পেতো</span> সুপাকটতায পচ্চক্খভাৰতো। <span class="bld">ওক্কন্তি</span> মাতুকুচ্ছিং ওক্কমিত্বা ৰিয উপ্পতিত্বাতি কত্বা। নিব্বত্তনং <span class="bld">নিব্বত্তি। পাতুভাৰো</span> উপ্পত্তিপ্পকাসকো চ।</p>
<p class="bodytext">সন্নিপাতো নাম অৰেকল্লজাতিহীনৰেকল্লেতি দস্সেতুং <span class="bld">‘‘ইধ মাতাপিতরো’’</span>তিআদি ৰুত্তং। <span class="bld">ইধা</span>তি ইমস্মিং সত্তলোকে। <span class="bld">সন্নিপতিতা</span>তি <a name="M2.0148"></a> সমোধানভাৰতো সন্নিপতিতা সমাগতা সংসিলিট্ঠা। <span class="bld">উতুনী</span>তি উতুমতী সঞ্জাতপুপ্ফা। ইদঞ্চ উতুসমযং সন্ধায ৰুত্তং, ন লোকসমঞ্ঞাকরজস্স লগ্গনদিৰসমত্তং। মাতুগামস্স হি যস্মিং গব্ভাসহসঞ্ঞিতে ওকাসে দারকো নিব্বত্ততি, তত্থ মহতী লোহিতপীল়কা সণ্ঠহিত্বা অগ্গহিতপুব্বা এৰ ভিজ্জিত্বা পগ্ঘরতি, ৰত্থু সুদ্ধং হোতি পগ্ঘরিতলোহিতত্তা অনামযত্তা চ। ৰিসুদ্ধে ৰত্থুম্হি মাতাপিতূসু একৰারং সন্নিপতিতেসু যাৰ সত্ত দিৰসানি খেত্তমেৰ হোতি। সুদ্ধং ৰত্থু নহানতো পরম্পি কতিপযানি দিৰসানি গব্ভসণ্ঠহনতায খেত্তমেৰ হোতি পরিত্তস্স লোহিতলেসস্স ৰিজ্জমানত্তা। তস্মিং সমযে হত্থগ্গাহৰেণিগ্গাহাদিনা অঙ্গপরামসনেনপি দারকো নিব্বত্ততিযেৰ। ইত্থিসন্তানেপি হি সত্তপি ধাতূ লব্ভন্তেৰ। তথা হি <span class="bld">পারিকায নাভিপরামসনেন</span> সামস্স বোধিসত্তস্স, <span class="bld">দিট্ঠমঙ্গলিকায নাভিপরামসনেন</span> (জা॰ অট্ঠ॰ ৪.১৫.মাতঙ্গজাতকৰণ্ণনা; ম॰ নি॰ অট্ঠ॰ ২.৬৫) মণ্ডব্যস্স নিব্বত্তি অহোসি। গন্ধনতো উপ্পন্নগতিযা নিমিত্তূপট্ঠানেন সূচনতো দীপনতো গন্ধোতি লদ্ধনামেন ভৰগামিকম্মুনা অব্বতি পৰত্ততীতি <span class="bld">গন্ধব্বো,</span> তত্থ উপ্পজ্জমানকসত্তো। <span class="bld">পচ্চুপট্ঠিতো হোতী</span>তি ন মাতাপিতূনং সন্নিপাতং ওলোকযমানো সমীপে ঠিতো পচ্চুপট্ঠিতো নাম হোতি, কম্মযন্তযন্তিতো পন একো সত্তো তস্মিং ওকাসে নিব্বত্তনকো হোতীতি অযমেত্থ অধিপ্পাযো। তদা হি তত্রূপগসত্তো তত্রূপপত্তিআৰহন্তকম্মসঙ্খাতেন পেল্লকযন্তেন তথত্থায পেল্লিতো উপনীতো ৰিয হোতি।</p>
<p class="bodytext"><span class="bld">ৰিঞ্ঞাণপচ্চযা নামরূপ</span>ন্তি এত্থ ৰিঞ্ঞাণস্স পচ্চযভাৰেন গহিতত্তা <span class="bld">‘‘তযো অরূপিনো খন্ধা’’</span>তি ৰুত্তং। ইধ পন ৰিঞ্ঞাণং পচ্চযভাৰেন অগ্গহেত্বা গব্ভোক্কন্তিযা এৰ পচ্চযভাৰেন গহিতত্তা <span class="bld">‘‘ৰিঞ্ঞাণক্খন্ধম্পি পক্খিপিত্বা’’</span>তি ৰুত্তং। ইধ পন মনুস্সগব্ভস্স ওক্কন্তিযা অধিপ্পেতত্তা <span class="bld">‘‘গব্ভসেয্যকানং পটিসন্ধিক্খণে’’</span>তি ৰুত্তং।</p>
<p class="bodytext">তণ্হায <a name="V2.0136"></a> সমুদযসচ্চভাৰেন গহিতত্তা <span class="bld">‘‘ঠপেত্বা তণ্হ’’</span>ন্তি ৰুত্তং। <span class="bld">তস্সেৰ পভাৰিকা</span>তি তস্সেৰ যথাৰুত্তস্স দুক্খসচ্চস্স উপ্পাদিকা। <span class="bld">দুক্খনিরোধো</span>তি <a name="M2.0149"></a> এত্থ দুক্খগ্গহণেন তণ্হাপি গহিতাতি আহ <span class="bld">‘‘তেসং দ্বিন্নম্পি…পে॰… দুক্খনিরোধো’’</span>তি। অৰিসেসেন হি তেভূমকৰট্টং ইধ দুক্খন্তি অধিপ্পেতং। অথ ৰা দুক্খস্স অনুপ্পত্তিনিরোধো তব্ভাৰিকায তণ্হায অনুপ্পত্তিনিরোধেন ৰিনা ন হোতীতি ৰুত্তং <span class="bld">‘‘তেসং দ্বিন্নম্পি…পে॰… দুক্খনিরোধো’’</span>তি। <span class="bld">অনুপ্পত্তিনিরোধো</span>তি চ অনুপ্পত্তিনিরোধনিমিত্তং নিব্বানং দস্সেতি।</p>
<p class="bodytext"><span class="bld">‘‘তত্থ ৰুত্তনযেনেৰ ৰেদিতব্ব’’</span>ন্তি ৰত্বা উভযত্থ পাল়িযা পৰত্তিআকারভেদং দস্সেতুং <span class="bld">‘‘অযং পন ৰিসেসো’’</span>তি আহ। <span class="bld">তত্থা</span>তি ৰিসদ্ধিমগ্গে। <span class="bld">ইধা</span>তি ইমস্মিং সুত্তে। <span class="bld">অৰিজ্জায ত্বেৰা</span>তি অৰিজ্জায তু এৰ। <span class="bld">অসেসৰিরাগনিরোধা</span>তি এত্থ অচ্চন্তমেৰ সঙ্খারে ৰিরজ্জতি এতেনাতি ৰিরাগো, মগ্গো, তস্মা ৰিরাগসঙ্খাতেন মগ্গেন অসেসনিরোধা অসেসেত্বা নিরোধা সমুচ্ছিন্দনাতি এৰমেত্থ অত্থো দট্ঠব্বো।</p>
<p class="bodytext"><span class="bld">সকলস্সা</span>তি অনৰসেসস্স। <span class="bld">কেৰলস্সা</span>তি ৰা সুদ্ধস্স, পরপরিকপ্পিতসত্তজীৰাদিৰিরহিতস্সাতি অত্থো। <span class="bld">খীণাকারোপি ৰুচ্চতি</span> ‘‘নিরুজ্ঝনং নিরোধো’’তি ইমিনা অত্থেন। <span class="bld">অরহত্তম্পি নিরোধোতি ৰুচ্চতি</span> নিরোধন্তে উপ্পন্নত্তা। <span class="bld">নিব্বানম্পি নিরোধোতি ৰুচ্চতি</span> অৰিজ্জাদীনং নিরোধস্স নিমিত্তভাৰতো অৰিজ্জাদযো নিরুজ্ঝন্তি এত্থাতি নিরোধোতি কত্বা। <span class="bld">খীণাকারদস্সনৰসেনা</span>তি অৰিজ্জাদীনং অনুপ্পত্তিনিরোধেন নিরুজ্ঝনাকারদস্সনৰসেন। <span class="bld">নিব্বানমেৰ সন্ধায,</span> ন পন অরহত্তন্তি অধিপ্পাযো। সভাৰধম্মানং নিগ্গহো নাম যথাৰুত্তধম্মপরিচ্ছেদতো ঊনাধিকভাৰপ্পকাসনেন অত্তসভাৰৰিভাৰনেনেৰ হোতীতি আহ <span class="bld">‘‘নিগ্গণ্হন্তো হী’’</span>তিআদি।</p>
<p class="centered">তিত্থাযতনসুত্তৰণ্ণনা নিট্ঠিতা।</p>
<p class="subhead">২. ভযসুত্তৰণ্ণনা</p>
<p class="bodytext"><a name="para63"></a><span class="paranum">৬৩</span>. দুতিযে <span class="bld">পরিত্তাতুং সমত্থভাৰেনা</span>তি উপ্পন্নভযতো রক্খিতুং সমত্থভাৰেন। নত্থি এত্থ মাতাপুত্তং অঞ্ঞমঞ্ঞং তাযিতুং সমত্থন্তি অমাতাপুত্তানি, তানিযেৰ <span class="bld">অমাতাপুত্তিকানি</span>। তেনাহ <span class="bld">‘‘নত্থি এত্থা’’</span>তিআদি। <span class="bld">য</span>ন্তি ভুম্মত্থে উপযোগৰচনন্তি আহ <span class="bld">‘‘যস্মিং সমযে’’</span>তি। <span class="bld">মাতাপি পুত্তং পস্সিতুং ন লভতি,</span> পরিত্তাতুং ন সমত্থন্তি অধিপ্পাযো <a name="M2.0150"></a>। <span class="bld">পুত্তোপি মাতর</span>ন্তি এত্থাপি এসেৰ নযো। চিত্তুত্রাসোযেৰ ভযং <span class="bld">চিত্তুত্রাসভযং</span>। ইমিনা ওত্তপ্পভযাদিং নিৰত্তেতি। অটৰিগ্গহণেন অটৰিৰাসিনো <a name="V2.0137"></a> ৰুত্তা ‘‘সব্বো গামো আগতো’’তিআদীসু ৰিযাতি আহ <span class="bld">‘‘অটৰীতি চেত্থ অটৰিৰাসিনো চোরা ৰেদিতব্বা’’</span>তি। <span class="bld">এতে</span>তি অটৰিৰাসিনো চোরা। <span class="bld">এতং ৰুত্ত</span>ন্তি ‘‘অটৰিসঙ্কোপো’’তি ইদং ৰুত্তং। ঠানগমনাদিইরিযাপথচক্কসমঙ্গিনো ইরিযাপথচক্কসমারুল়্হা নাম হোন্তীতি আহ <span class="bld">‘‘ইরিযাপথচক্কম্পি ৰট্টতী’’</span>তি। ইরিযাপথোযেৰ পৰত্তনট্ঠেন চক্কন্তি <span class="bld">ইরিযাপথচক্কং</span>।</p>
<p class="bodytext"><span class="bld">পরিযাযন্তী</span>তি পরিতো তেন তেন দিসাভাগেন গচ্ছন্তি। তেনাহ <span class="bld">‘‘ইতো চিতো চ গচ্ছন্তী’’</span>তি। মাতুপেমেন গন্তুং অৰিসহিত্বা অত্তনো সন্তিকং <span class="bld">আগচ্ছন্তং</span>। অত্তসিনেহস্স বলৰভাৰতো মাতরম্পি অনপেক্খিত্বা ‘‘অত্তানংযেৰ রক্খিস্সামী’’তি <span class="bld">গচ্ছন্তং। একস্মিং ঠানে নিলীন</span>ন্তি ৰুত্তনযেনেৰ গন্ত্বা একস্মিং খেমে পদেসে নিসিন্নং। <span class="bld">কুল্লে ৰা</span>তিআদীসু কূলং পরতীরং ৰহতি পাপেতীহি <span class="bld">কুল্লো,</span> তরণত্থায ৰেল়ুনল়াদীহি কলাপং কত্বা বদ্ধো। পত্থরিত্বা বদ্ধো পন <span class="bld">উল়ুম্পো,</span> চাটিআদি <span class="bld">মত্তিকাভাজনং। ৰুয্হমান</span>ন্তি উদকোঘেন অধোসোতং নীযমানং।</p>
<p class="bodytext">যথাৰুত্তানি তীণি ভযানি সমাতাপুত্তিকানিযেৰ অস্সুতৰতো পুথুজ্জনস্স ৰসেন অমাতাপুত্তিকানি দস্সিতানীতি আহ <span class="bld">‘‘এৰং পরিযাযতো অমাতাপুত্তিকানি ভযানি দস্সেত্বা’’</span>তি।</p>
<p class="centered">ভযসুত্তৰণ্ণনা নিট্ঠিতা।</p>
<p class="subhead">৩. ৰেনাগপুরসুত্তৰণ্ণনা</p>
<p class="bodytext"><a name="para64"></a><span class="paranum">৬৪</span>. ততিযে <span class="bld">এৰংনামকে জনপদে</span>তি যত্থ নামগ্গহণেন কোসলসদ্দস্স রুল়্হীসদ্দতং দস্সেতি। তথা হি কোসলা নাম জানপদিনো রাজকুমারা, তেসং নিৰাসো একোপি জনপদো রুল়্হীসদ্দেন ‘‘কোসলা’’তি ৰুচ্চতি। অক্খরচিন্তকা হি ঈদিসেসু ঠানেসু যুত্তে ৰিয সলিঙ্গৰচনানি (পাণিনি ১.২.৫১) ইচ্ছন্তি। অযমেত্থ রুল়্হী যথা অঞ্ঞত্থাপি ‘‘কুরূসু ৰিহরতি, অঙ্গেসু ৰিহরতী’’তি চ। তব্বিসেসনে পন জনপদসদ্দে জাতিসদ্দে একৰচনমেৰ <a name="M2.0151"></a> যথা ‘‘কোসলেসু জনপদে’’তি। <span class="bld">চারিক</span>ন্তি চরণং। চরণং ৰা চারো, সো এৰ <span class="bld">চারিকা</span>। তযিদং মগ্গগমনং ইধাধিপ্পেতং, ন চুণ্ণিকগমনমত্তন্তি আহ <span class="bld">‘‘অদ্ধানগমনং গচ্ছন্তো’’</span>তি। তং ৰিভাগেন দস্সেতুং <span class="bld">‘‘চারিকা চ নামেসা’’</span>তিআদি ৰুত্তং। তত্থ <span class="bld">দূরেপী</span>তি দূরেপি নাতিদূরেপি। <span class="bld">সহসা গমন</span>ন্তি সীঘগমনং। <span class="bld">মহাকস্সপপচ্চুগ্গমনাদীসূ</span>তি <span class="bld">আদি</span>-সদ্দেন আল়ৰকাদীনং অত্থায গমনং সঙ্গণ্হাতি। ভগৰা হি মহাকস্সপত্থেরং পচ্চুগ্গচ্ছন্তো মুহুত্তেন তিগাৰুতমগ্গমগমাসি। আল়ৰকস্সত্থায <a name="V2.0138"></a> তিংসযোজনং, তথা অঙ্গুলিমালস্স, পুক্কুসাতিস্স পন পঞ্চচত্তালীসযোজনং, মহাকপ্পিনস্স ৰীসযোজনসতং, ধনিযস্সত্থায সত্ত যোজনসতানি, ধম্মসেনাপতিনো সদ্ধিৰিহারিকস্স ৰনৰাসিস্স তিস্সসামণেরস্স তিগাৰুতাধিকং ৰীসযোজনসতং অগমাসি। <span class="bld">ইমং সন্ধাযা</span>তি ইমং অতুরিতচারিকং সন্ধায।</p>
<p class="bodytext"><span class="bld">উপলভিংসূ</span>তি এত্থ সৰনৰসেন উপলভিংসূতি ইমমত্থং দস্সেন্তো <span class="bld">‘‘সোতদ্বার…পে॰… জানিংসূ’’</span>তি আহ। সব্বম্পি ৰাক্যং অৰধারণফলত্তা অন্তোগধাৰধারণন্তি আহ <span class="bld">‘‘পদপূরণমত্তে ৰা নিপাতো’’</span>তি। <span class="bld">অৰধারণত্থেনা</span>তি পন ইমিনা ইট্ঠত্থতোৰধারণত্থং খো-সদ্দগ্গহণন্তি দস্সেতি। <span class="bld">অস্সোসী</span>তি পদং খো-সদ্দে গহিতে তেন ফুল্লিতমণ্ডিতৰিভূসিতং ৰিয হোন্তং পূরিতং নাম হোতি, তেন চ পুরিমপচ্ছিমপদানি সংসিলিট্ঠানি নাম হোন্তি, ন তস্মিং অগ্গহিতেতি আহ <span class="bld">‘‘পদপূরণেন ব্যঞ্জনসিলিট্ঠতামত্তমেৰা’’</span>তি। <span class="bld">মত্ত</span>সদ্দো ৰিসেসনিৰত্তিঅত্থো। তেনস্স অনত্থন্তরদীপনতা দস্সিতা হোতি, <span class="bld">এৰ</span>সদ্দেন পন ব্যঞ্জনসিলিট্ঠতায একন্তিকতা।</p>
<p class="bodytext"><span class="bld">সমিতপাপত্তা</span>তি অচ্চন্তং অনৰসেসতো সৰাসনং সমিতপাপত্তা। এৰঞ্হি বাহিরকৰীতরাগসেক্খাসেক্খপাপসমনতো ভগৰতো পাপসমনং ৰিসেসিতং হোতি। তেনস্স যথাভূতগুণাধিগতমেতং নামং যদিদং সমণোতি দীপেতি। অনেকত্থত্তা নিপাতানং ইধ অনুস্সৰত্থো অধিপ্পেতোতি আহ <span class="bld">‘‘খলূতি অনুস্সৰত্থে নিপাতো’’</span>তি। <span class="bld">আলপনমত্ত</span>ন্তি পিযালাপৰচনমত্তং। পিযসমুদাহারা হেতে ‘‘ভো’’তি ৰা ‘‘আৰুসো’’তি ৰা ‘‘দেৰানং পিযা’’তি ৰা। <span class="bld">গোত্তৰসেনা</span>তি এত্থ গং তাযতীতি গোত্তং। গোতমোতি হি পৰত্তমানং ৰচনং বুদ্ধিঞ্চ তাযতি একংসিকৰিসযতায রক্খতীতি গোত্তং। যথা হি বুদ্ধি আরম্মণভূতেন অত্থেন <a name="M2.0152"></a> ৰিনা ন ৰত্ততি, তথা অভিধানং অভিধেয্যভূতেন, তস্মা সো গোত্তসঙ্খাতো অত্থো তানি তাযতি রক্খতীতি ৰুচ্চতি। কো পন সোতি? অঞ্ঞকুলপরম্পরাসাধারণং তস্স কুলস্স আদিপুরিসসমুদাগতং তংকুলপরিযাপন্নসাধারণং সামঞ্ঞরূপন্তি দট্ঠব্বং। এত্থ চ <span class="bld">সমণো</span>তি ইমিনা পরিক্খকজনেহি ভগৰতো বহুমতভাৰো দস্সিতো সমিতপাপতাকিত্তনতো। <span class="bld">গোতমো</span>তি ইমিনা লোকিযজনেহি উচ্চাকুলসম্ভূততা দীপিতা তেন উদিতোদিতৰিপুলখত্তিযকুলৰিভাৰনতো। সব্বখত্তিযানঞ্হি আদিভূতমহাসম্মতমহারাজতো পট্ঠায অসম্ভিন্নং উল়ারতমং সক্যরাজকুলং।</p>
<p class="bodytext"><span class="bld">কেনচি পারিজুঞ্ঞেনা</span>তি ঞাতিপারিজুঞ্ঞভোগপারিজুঞ্ঞাদিনা কেনচিপি পারিজুঞ্ঞেন পরিহানিযা <span class="bld">অনভিভূতো</span> অনজ্ঝোত্থটো। তথা হি তস্স কুলস্স ন কিঞ্চি পারিজুঞ্ঞং লোকনাথস্স অভিজাতিযং, অথ খো ৰড্ঢিযেৰ। অভিনিক্খমনে চ ততোপি সমিদ্ধতমভাৰো লোকে <a name="V2.0139"></a> পাকটো পঞ্ঞাতোতি। <span class="bld">সক্যকুলা পব্বজিতো</span>তি ইদং ৰচনং ভগৰতো সদ্ধাপব্বজিতভাৰদীপনং ৰুত্তং মহন্তং ঞাতিপরিৰট্টং মহন্তঞ্চ ভোগক্খন্ধং পহায পব্বজিতভাৰসিদ্ধিতো।</p>
<p class="bodytext"><span class="bld">ইত্থম্ভূতাখ্যানত্থে</span>তি ইত্থং এৰংপকারো ভূতো জাতোতি এৰং কথনত্থে। <span class="bld">উপযোগৰচন</span>ন্তি ‘‘অব্ভুগ্গতো’’তি এত্থ অভি-সদ্দো ইত্থম্ভূতাখ্যানত্থজোতকো, তেন যোগতো ‘‘তং খো পন ভৰন্ত’’ন্তি ইদং সামিঅত্থে উপযোগৰচনং। তেনাহ <span class="bld">‘‘তস্স খো পন ভোতো গোতমস্সাতি অত্থো’’</span>তি। <span class="bld">কল্যাণগুণসমন্নাগতো</span>তি কল্যাণেহি গুণেহি যুত্তো, তন্নিস্সিতো তব্বিসযতাযাতি অধিপ্পাযো। <span class="bld">সেট্ঠো</span>তি এত্থাপি এসেৰ নযো। কিত্তেতব্বতো কিত্তি, সা এৰ সদ্দনীযতো সদ্দোতি আহ <span class="bld">‘‘কিত্তিসদ্দোতি কিত্তিযেৰা’’</span>তি। অভিত্থৰনৰসেন পৰত্তো সদ্দো <span class="bld">থুতিঘোসো। সদেৰকং লোকং অজ্ঝোত্থরিত্বা উগ্গতো</span>তি অনঞ্ঞসাধারণে গুণে আরব্ভ পৰত্তত্তা সদেৰকং লোকং অজ্ঝোত্থরিত্বা অভিভৰিত্বা উগ্গতো।</p>
<p class="bodytext"><span class="bld">সো ভগৰা</span>তি যো সো সমতিংস পারমিযো পূরেত্বা সব্বকিলেসে ভঞ্জিত্বা অনুত্তরং সম্মাসম্বোধিং অভিসম্বুদ্ধো দেৰানং অতিদেৰো <a name="M2.0153"></a> সক্কানং অতিসক্কো ব্রহ্মানং অতিব্রহ্মা লোকনাথো ভাগ্যৰন্ততাদীহি কারণেহি সদেৰকে লোকে ‘‘ভগৰা’’তি পত্থটকিত্তিসদ্দো, সো ভগৰা। ‘‘ভগৰা’’তি চ ইদং সত্থু নামকিত্তনং। তেনাহ আযস্মা ধম্মসেনাপতি ‘‘ভগৰাতি নেতং নামং মাতরা কত’’ন্তিআদি (মহানি॰ ৮৪)। পরতো পন <span class="bld">ভগৰা</span>তি গুণকিত্তনং। যথা কম্মট্ঠানিকেন ‘‘অরহ’’ন্তিআদীসু নৰসু ঠানেসু পচ্চেকং <span class="bld">ইতি</span>-সদ্দং যোজেত্বা বুদ্ধগুণা অনুস্সরিযন্তি, এৰং বুদ্ধগুণসংকিত্তনেনপীতি দস্সেন্তো <span class="bld">‘‘ইতিপি অরহং ইতিপি সম্মাসম্বুদ্ধো…পে॰… ইতিপি ভগৰা’’</span>তি আহ। ‘‘ইতিপেতং ভূতং ইতিপেতং তচ্ছ’’ন্তিআদীসু (দী॰ নি॰ ১.৬) ৰিয ইধ <span class="bld">ইতি</span>সদ্দো আসন্নপচ্চক্খকরণত্থো, <span class="bld">পি</span>-সদ্দো সম্পিণ্ডনত্থো, তেন চ তেসং গুণানং বহুভাৰো দীপিতো, তানি চ সংকিত্তেন্তেন ৰিঞ্ঞুনা চিত্তস্স সম্মুখীভূতানেৰ কত্বা সংকিত্তেতব্বানীতি দস্সেন্তো <span class="bld">‘‘ইমিনা চ ইমিনা চ কারণেনাতি ৰুত্তং হোতী’’</span>তি আহ। এৰং নিরূপেত্বা কিত্তেন্তো যো কিত্তেতি, তস্স ভগৰতি অতিৰিয অভিপ্পসাদো হোতি।</p>
<p class="bodytext"><span class="bld">আরকত্তা</span>তি সুৰিদূরত্তা। <span class="bld">অরীন</span>ন্তি কিলেসারীনং। <span class="bld">অরান</span>ন্তি সংসারচক্কস্স অরানং। <span class="bld">হতত্তা</span>তি ৰিদ্ধংসিতত্তা। <span class="bld">পচ্চযাদীন</span>ন্তি চীৰরাদিপচ্চযানঞ্চেৰ পূজাৰিসেসানঞ্চ। <span class="bld">ততো</span>তি ৰিসুদ্ধিমগ্গতো (ৰিসুদ্ধি॰ ১.১২৫-১২৭)। যথা চ ৰিসুদ্ধিমগ্গতো, এৰং তংসংৰণ্ণনাতোপি নেসং ৰিত্থারো গহেতব্বো।</p>
<p class="bodytext"><span class="bld">ইমং</span> <a name="V2.0140"></a> <span class="bld">লোক</span>ন্তি নযিদং মহাজনস্স সম্মুখমত্তং সন্ধায ৰুত্তং, অথ খো অনৰসেসং পরিযাদাযাতি দস্সেতুং <span class="bld">‘‘সদেৰক’’</span>ন্তিআদি ৰুত্তং। তেনাহ <span class="bld">‘‘ইদানি ৰত্তব্বং নিদস্সেতী’’</span>তি। <span class="bld">পজাতত্তা</span>তি যথাসকং কম্মকিলেসেহি নিব্বত্তত্তা। <span class="bld">পঞ্চকামাৰচরদেৰগ্গহণং</span> পারিসেসনযেন ইতরেসং পদন্তরেন গহিতত্তা। <span class="bld">সদেৰক</span>ন্তি চ অৰযৰেন ৰিগ্গহো সমুদাযো সমাসত্থো। <span class="bld">ছট্ঠকামাৰচরদেৰগ্গহণং</span> পচ্চাসত্তিনযেন। তত্থ হি সো জাতো তন্নিৰাসী চ। <span class="bld">সব্রহ্মকৰচনেন ব্রহ্মকাযিকাদিব্রহ্মগ্গহণ</span>ন্তি এত্থাপি এসেৰ নযো। <span class="bld">পচ্চত্থিকসমণব্রাহ্মণগ্গহণ</span>ন্তি নিদস্সনমত্তমেতং অপচ্চত্থিকানং সমিতবাহিতপাপানঞ্চ সমণব্রাহ্মণানং সমণব্রাহ্মণৰচনেন গহিতত্তা। কামং ‘‘সদেৰক’’ন্তিআদিৰিসেসনানং ৰসেন সত্তৰিসযো লোকসদ্দোতি ৰিঞ্ঞাযতি তুল্যযোগৰিসযত্তা <a name="M2.0154"></a> তেসং, ‘‘সলোমকো সপক্খকো’’তিআদীসু পন অতুল্যযোগেপি অযং সমাসো লব্ভতীতি ব্যভিচারদস্সনতো পজাগহণন্তি আহ <span class="bld">‘‘পজাৰচনেন সত্তলোকগ্গহণ’’</span>ন্তি।</p>
<p class="bodytext">অরূপিনো সত্তা অত্তনো আনেঞ্জৰিহারেন ৰিহরন্তা দিব্বন্তীতি দেৰাতি ইমং নিব্বচনং লভন্তীতি আহ <span class="bld">‘‘সদেৰকগ্গহণেন অরূপাৰচরলোকো গহিতো’’</span>তি। তেনাহ ‘‘আকাসানঞ্চাযতনূপগানং দেৰানং সহব্যত’’ন্তি (অ॰ নি॰ ৩.১১৭)। <span class="bld">সমারকগ্গহণেন ছকামাৰচরদেৰলোকো গহিতো</span> তস্স সৰিসেসং মারস্স ৰসে ৰত্তনতো। <span class="bld">সব্রহ্মকগ্গহণেন রূপীব্রহ্মলোকো গহিতো</span> অরূপীব্রহ্মলোকস্স গহিতত্তা। <span class="bld">চতুপরিসৰসেনা</span>তি খত্তিযাদিচতুপরিসৰসেন। ইতরা পন চতস্সো পরিসা সমারকাদিগ্গহণেন গহিতা এৰাতি। <span class="bld">অৰসেসসত্তলোকো</span> নাগগরুল়াদিভেদো। <span class="bld">তীহাকারেহী</span>তি দেৰমারব্রহ্মসহিততাসঙ্খাতেহি তীহি পকারেহি। <span class="bld">তীসু পদেসূ</span>তি ‘‘সদেৰক’’ন্তিআদীসু তীসু পদেসু। <span class="bld">তেন তেনাকারেনা</span>তি সদেৰকত্তাদিনা তেন তেন পকারেন। <span class="bld">তেধাতুকমেৰ পরিযাদিন্ন</span>ন্তি পোরাণা আহূতি যোজনা।</p>
<p class="bodytext"><span class="bld">অভিঞ্ঞা</span>তি যকারলোপেনাযং নিদ্দেসো, অভিজানিত্বাতি অযমেত্থ অত্থোতি আহ <span class="bld">‘‘অভিঞ্ঞায অধিকেন ঞাণেন ঞত্বা’’</span>তি। <span class="bld">অনুমানাদিপটিক্খেপো</span>তি অনুমানঅত্থাপত্তিআদিপ্পটিক্খেপো একপ্পমাণত্তা। সব্বত্থ অপ্পটিহতঞাণচারতায হি সব্বপচ্চক্খা বুদ্ধা ভগৰন্তো।</p>
<p class="bodytext"><span class="bld">অনুত্তরং ৰিৰেকসুখ</span>ন্তি ফলসমাপত্তিসুখং। তেন ৰিমিস্সাপি কদাচি ভগৰতো ধম্মদেসনা হোতীতি <span class="bld">‘‘হিত্বাপী’’</span>তি <span class="bld">পি</span>-সদ্দগ্গহণং। ভগৰা হি ধম্মং দেসেন্তো যস্মিং খণে পরিসা সাধুকারং ৰা দেতি, যথাসুতং ৰা ধম্মং পচ্চৰেক্খতি, তং খণং পুব্বভাগেন পরিচ্ছিন্দিত্বা ফলসমাপত্তিং সমাপজ্জতি, যথাপরিচ্ছেদঞ্চ সমাপত্তিতো ৰুট্ঠায ঠিতট্ঠানতো পট্ঠায <a name="V2.0141"></a> ধম্মং দেসেতি। <span class="bld">অপ্পং ৰা বহুং ৰা দেসেন্তো</span>তি উগ্ঘটিতঞ্ঞুস্স ৰসেন অপ্পং ৰা, ৰিপঞ্চিতঞ্ঞুস্স নেয্যস্স ৰা ৰসেন বহুং ৰা দেসেন্তো। ধম্মস্স কল্যাণতা চ নিয্যানিকতা চ সব্বসো অনৰজ্জভাৰেনেৰাতি আহ <span class="bld">‘‘অনৰজ্জমেৰ কত্বা’’</span>তি।</p>
<p class="bodytext">দেসকাযত্তেন <a name="M2.0155"></a> আণাদিৰিধিনা অতিসজ্জনং পবোধনং দেসনাতি সা পরিযত্তিধম্মৰসেন ৰেদিতব্বাতি আহ <span class="bld">‘‘দেসনায তাৰ চাতুপ্পদিকগাথাযপী’’</span>তিআদি। নিদাননিগমানিপি সত্থু দেসনায অনুৰিধানতো তদন্তোগধানি এৰাতি আহ <span class="bld">‘‘নিদানং আদি, ইদমৰোচাতি পরিযোসান’’</span>ন্তি।</p>
<p class="bodytext">সাসিতব্বপুগ্গলগতেন যথাপরাধাদিসাসিতব্বভাৰেন অনুসাসনং তদঙ্গৰিনযাদিৰসেন ৰিনযনং সাসনন্তি তং পটিপত্তিধম্মৰসেন ৰেদিতব্বন্তি আহ <span class="bld">‘‘সীলসমাধিৰিপস্সনা’’</span>তিআদি। <span class="bld">কুসলান</span>ন্তি অনৰজ্জধম্মানং সীলসমথৰিপস্সনানং সীলদিট্ঠীনঞ্চ আদিভাৰো তংমূলিকত্তা উত্তরিমনুস্সধম্মানং। অরিযমগ্গস্স অন্তদ্বযৰিগমেন মজ্ঝিমাপটিপদাভাৰো ৰিয সম্মাপটিপত্তিযা আরব্ভ নিব্বত্তীনং ৰেমজ্ঝতাপি মজ্ঝভাৰোতি ৰুত্তং <span class="bld">‘‘অত্থি, ভিক্খৰে…পে॰… মজ্ঝিমং নামা’’</span>তি। <span class="bld">ফলং পরিযোসানং নাম</span> সউপাদিসেসতাৰসেন। <span class="bld">নিব্বানং পরিযোসানং নাম</span> অনুপাদিসেসতাৰসেন। ইদানি তেসং দ্বিন্নম্পি সাসনস্স পরিযোসানতং আগমেন দস্সেতুং <span class="bld">‘‘তস্মাতিহ ত্ব’’</span>ন্তিআদি ৰুত্তং। ‘‘সাত্থং সব্যঞ্জন’’ন্তিআদিৰচনতো ধম্মদেসনায আদিমজ্ঝপরিযোসানং অধিপ্পেতন্তি আহ <span class="bld">‘‘ইধ…পে॰… অধিপ্পেত’’</span>ন্তি। তস্মিং তস্মিং অত্থে কথাৰধিসদ্দপ্পবন্ধো গাথাৰসেন সুত্তৰসেন চ ৰৰত্থিতো পরিযত্তিধম্মো, সো ইধ দেসনাতি ৰুত্তো, তস্স পন অত্থো ৰিসেসতো সীলাদি এৰাতি আহ <span class="bld">‘‘ভগৰা হি ধম্মং দেসেন্তো…পে॰… দস্সেতী’’</span>তি। তত্থ <span class="bld">সীলং দস্সেত্বা</span>তি সীলগ্গহণেন সসম্ভারং সীলং গহিতং, তথা মগ্গগ্গহণেন সসম্ভারো মগ্গোতি তদুভযৰসেন অনৰসেসতো পরিযত্তিঅত্থং পরিযাদায তিট্ঠতি। <span class="bld">তেনা</span>তি সীলাদিদস্সনেন। অত্থৰসেন হি ইধ দেসনায আদিকল্যাণাদিভাৰো অধিপ্পেতো। <span class="bld">কথিকসণ্ঠিতী</span>তি কথিকস্স সণ্ঠানং কথনৰসেন সমৰট্ঠানং।</p>
<p class="bodytext"><span class="bld">ন সো সাত্থং দেসেতি</span> নিয্যানত্থৰিরহতো তস্সা দেসনায। <span class="bld">একব্যঞ্জনাদিযুত্তা ৰা</span>তি সিথিলাদিভেদেসু ব্যঞ্জনেসু একপ্পকারেনেৰ দ্বিপ্পকারেনেৰ ৰা ব্যঞ্জনেন যুত্তা দমিল়ভাসা ৰিয। ৰিৰটকরণতায ওট্ঠে অফুসাপেত্বা উচ্চারেতব্বতো <span class="bld">সব্বনিরোট্ঠব্যঞ্জনা ৰা</span> কিরাতভাসা ৰিয। সব্বস্সেৰ ৰিস্সজ্জনীযযুত্ততায <span class="bld">সব্বৰিস্সট্ঠব্যঞ্জনা</span> <a name="M2.0156"></a> <span class="bld">ৰা</span> যৰনভাসা ৰিয। সব্বস্সেৰ সানুসারতায <a name="V2.0142"></a> <span class="bld">সব্বনিগ্গহিতব্যঞ্জনা ৰা</span> পারসিকাদিমিলক্খভাসা ৰিয। সব্বাপেসা ব্যঞ্জনেকদেসৰসেনেৰ পৰত্তিযা অপরিপুণ্ণব্যঞ্জনাতি কত্বা <span class="bld">‘‘অব্যঞ্জনা’’</span>তি ৰুত্তা।</p>
<p class="bodytext">ঠানকরণানি সিথিলানি কত্বা উচ্চারেতব্বং অক্খরং পঞ্চসু ৰগ্গেসু পঠমততিযন্তি এৰমাদি <span class="bld">সিথিলং</span>। তানি অসিথিলানি কত্বা উচ্চারেতব্বং অক্খরং ৰগ্গেসু দুতিযচতুত্থন্তি এৰমাদি <span class="bld">ধনিতং</span>। দ্বিমত্তকালং <span class="bld">দীঘং</span>। একমত্তকালং <span class="bld">রস্সং</span>। তদেৰ লহুকং <span class="bld">লহুকমেৰ</span>। সংযোগপরং দীঘঞ্চ <span class="bld">গরুকং</span>। ঠানকরণানি নিগ্গহেত্বা উচ্চারেতব্বং <span class="bld">নিগ্গহিতং</span>। পরেন সম্বন্ধং কত্বা উচ্চারেতব্বং <span class="bld">সম্বন্ধং</span>। তথা ন সম্বন্ধং <span class="bld">ৰৰত্থিতং</span>। ঠানকরণানি ৰিস্সট্ঠানি কত্বা উচ্চারেতব্বং <span class="bld">ৰিমুত্তং। দসধা ব্যঞ্জনবুদ্ধিযা পভেদো</span>তি এৰং সিথিলাদিৰসেন ব্যঞ্জনবুদ্ধিযা অক্খরুপ্পাদকচিত্তস্স দসপ্পকারেন পভেদো। সব্বানি হি অক্খরানি চিত্তসমুট্ঠানানি যথাধিপ্পেতত্থব্যঞ্জনতো ব্যঞ্জনানি চ।</p>
<p class="bodytext"><span class="bld">অমক্খেত্বা</span>তি অমিলেচ্ছেত্বা, অৰিনাসেত্বা, অহাপেত্বাতি অত্থো। ভগৰা যমত্থং ঞাপেতুং একগাথং একৰাক্যম্পি দেসেতি, তমত্থং তায দেসনায পরিমণ্ডলপদব্যঞ্জনায এৰ দেসেতীতি আহ <span class="bld">‘‘পরিপুণ্ণব্যঞ্জনমেৰ কত্বা ধম্মং দেসেতী’’</span>তি। ইধ <span class="bld">কেৰল</span>সদ্দো অনৰসেসৰাচকো, ন অৰোমিস্সতাদিৰাচকোতি আহ <span class="bld">‘‘সকলাধিৰচন’’</span>ন্তি। <span class="bld">পরিপুণ্ণ</span>ন্তি সব্বসো পুণ্ণং। তং পন কিঞ্চি ঊনং ৰা অধিকং ৰা ন হোতীতি <span class="bld">‘‘অনূনাধিকৰচন’’</span>ন্তি ৰুত্তং। তত্থ যদত্থং দেসিতং, তস্স সাধকত্তা অনূনতা ৰেদিতব্বা, তব্বিধুরস্স পন অসাধকত্তা অনধিকতা। <span class="bld">সকল</span>ন্তি সব্বভাগৰন্তং। <span class="bld">পরিপুণ্ণমেৰা</span>তি সব্বসো পরিপুণ্ণমেৰ। তেনাহ <span class="bld">‘‘একদেসনাপি অপরিপুণ্ণা নত্থী’’</span>তি। <span class="bld">অপরিসুদ্ধা দেসনা নাম হোতি</span> তণ্হাসংকিলেসত্তা। লোকামিসং চীৰরাদযো পচ্চযা, তত্থ অগধিতচিত্ততায <span class="bld">লোকামিসনিরপেক্খো। হিতফরণেনা</span>তি হিতূপসংহরণেন। <span class="bld">মেত্তাভাৰনায মুদুহদযো</span>তি মেত্তাভাৰনায করুণায ৰা মুদুহদযো। <span class="bld">উল্লুম্পনসভাৰসণ্ঠিতেনা</span>তি সকলসংকিলেসতো ৰট্টদুক্খতো চ উদ্ধরণাকারাৰট্ঠিতেন চিত্তেন, করুণাধিপ্পাযেনাতি অত্থো। <span class="bld">তস্মা</span>তি যস্মা <a name="M2.0157"></a> সিক্খত্তযসঙ্গহং সকলং সাসনং ইধ ব্রহ্মচরিযন্তি অধিপ্পেতং, তস্মা। <span class="bld">ব্রহ্মচরিয</span>ন্তি ইমিনা সমানাধিকরণানি সব্বপদানি যোজেত্বা অত্থং দস্সেন্তো <span class="bld">‘‘সো ধম্মং দেসেতি…পে॰… পকাসেতীতি এৰমেত্থ অত্থো দট্ঠব্বো’’</span>তি আহ।</p>
<p class="bodytext"><span class="bld">সুন্দর</span>ন্তি ভদ্দকং। ভদ্দকতা চ পস্সন্তস্স হিতসুখাৰহভাৰেন ৰেদিতব্বাতি আহ <span class="bld">‘‘অত্থাৰহং সুখাৰহ’’</span>ন্তি। তত্থ <span class="bld">অত্থাৰহ</span>ন্তি দিট্ঠধম্মিকসম্পরাযিকপরমত্থসংহিতহিতাৰহং। <span class="bld">সুখাৰহ</span>ন্তি যথাৰুত্ততিৰিধসুখাৰহং। <span class="bld">তথানুরূপান</span>ন্তি তাদিসানং। যাদিসেহি পন গুণেহি ভগৰা <a name="V2.0143"></a> সমন্নাগতো, তেহি চতুপ্পমাণিকস্স লোকস্স সব্বথাপি অচ্চন্তপ্পসাদনীযো তেসং যথাভূতসভাৰত্তাতি দস্সেন্তো <span class="bld">‘‘যথারূপো’’</span>তিআদিমাহ। তত্থ <span class="bld">যথাভূত…পে॰… অরহত</span>ন্তি ইমিনা ধম্মপ্পমাণলূখপ্পমাণানং সত্তানং ভগৰতো পসাদাৰহতা দস্সিতা, ইতরেন ইতরেসং। <span class="bld">দস্সনমত্তম্পি সাধু হোতী</span>তি এত্থ কোসিযৰত্থু কথেতব্বং। <span class="bld">উভতোপক্খিকা</span>তি মিচ্ছাদিট্ঠিসম্মাদিট্ঠিৰসেন উভযপক্খিকা। <span class="bld">কেরাটিকা</span>তি সঠা।</p>
<p class="bodytext">অনেকত্থত্তা নিপাতানং <span class="bld">যাৰঞ্চিদ</span>ন্তি নিপাতসমুদাযো অধিমত্তপ্পমাণপরিচ্ছেদং দীপেতীতি আহ <span class="bld">‘‘অধিমত্তপ্পমাণপরিচ্ছেদৰচনমেত’’</span>ন্তি। <span class="bld">অধিমত্তৰিপ্পসন্নানী</span>তি অধিকপ্পমাণেন ৰিপ্পসন্নানি। <span class="bld">ৰিপ্পসন্নানী</span>তি চ পকতিআকারং অতিক্কমিত্বা ৰিপ্পসন্নানীতি অত্থো। ননু চ চক্খাদীনং ইন্দ্রিযানং মনোৰিঞ্ঞেয্যত্তা কথং তেন তেসং ৰিপ্পসন্নতা ৰিঞ্ঞাযতীতি আহ <span class="bld">‘‘তস্স হী’’</span>তিআদি। <span class="bld">তস্সা</span>তি ব্রাহ্মণস্স। <span class="bld">তেস</span>ন্তি চক্খাদীনং পঞ্চন্নং ইন্দ্রিযানং। এৰম্পি মনিন্দ্রিযেন পতিট্ঠিতোকাসস্স অদিট্ঠত্তা কথং মনিন্দ্রিযস্স ৰিপ্পসন্নতা তেন ৰিঞ্ঞাযতীতি আহ <span class="bld">‘‘যস্মা পনা’’</span>তিআদি। নযগ্গাহপঞ্ঞা হেসা তস্স ব্রাহ্মণস্স। <span class="bld">মনে ৰিপ্পসন্নেযেৰ হোতি</span> পসন্নচিত্তসমুট্ঠিতরূপসম্পদাহি এৰ চক্খাদীনং পতিট্ঠিতোকাসস্স পসন্নতাসম্ভৰতো।</p>
<p class="bodytext">জম্বোনদসুৰণ্ণং রত্তৰণ্ণমেৰ হোতীতি আহ <span class="bld">‘‘সুরত্তৰণ্ণস্সা’’</span>তি। <span class="bld">জম্বোনদসুৰণ্ণস্স ঘটিকা</span>তি জম্বোনদসুৰণ্ণপিণ্ডং। ইমিনা <span class="bld">নেক্খ</span>ন্তি নেক্খপ্পমাণজম্বোনদসুৰণ্ণেন কতং অকতভণ্ডং ৰুত্তন্তি দস্সেতি। <span class="bld">নেক্খ</span>ন্তি ৰা অতিরেকপঞ্চসুৰণ্ণেন কতপিলন্ধনং কতভণ্ডং ৰুত্তং। তঞ্হি ঘট্টনমজ্জনক্খমং হোতীতি। <span class="bld">সুৰণ্ণ</span>ন্তি চ পঞ্চধরণস্স <a name="M2.0158"></a> সমঞ্ঞা, তস্মা পঞ্চৰীসতিধরণহিরঞ্ঞৰিচিতং আভরণং ইধ নেক্খন্তি অধিপ্পেতং। <span class="bld">জম্বোনদ</span>ন্তি মহাজম্বুসাখায পৰত্তনদিযং নিব্বত্তং। তং কির রতনং রত্তং। সুৰণ্ণাকারে মহাজম্বুফলরসে ৰা পথৰিযং পৰিট্ঠে সুৰণ্ণঙ্কুরা উট্ঠহন্তি, তেন সুৰণ্ণেন কতপিলন্ধনন্তিপি অত্থো। <span class="bld">সুপরিকম্মকত</span>ন্তি সুট্ঠু কতপরিকম্মং। <span class="bld">সম্পহট্ঠ</span>ন্তি সম্মা পহট্ঠং ঘট্টনাদিৰসেন সুকতপরিকম্মং। তেনাহ <span class="bld">‘‘সুৰণ্ণকার…পে॰… সুপরিমজ্জিতন্তি অত্থো’’</span>তি।</p>
<p class="bodytext"><span class="bld">ৰাল়রূপানী</span>তি আহরিমানি ৰাল়রূপানি। ‘‘অকপ্পিযরূপাকুলো অকপ্পিযমঞ্চো পল্লঙ্কোতি সারসমাসে। <span class="bld">রতনচিত্র</span>ন্তি ভিত্তিচ্ছেদাদিৰসেন রতনচিত্রং। রুক্খতূললতাতূলপোটকিতূলানং ৰসেন <span class="bld">তিণ্ণং তূলানং</span>। উদ্দলোমিযং <span class="bld">কেচী</span>তি সারসমাসাচরিযা উত্তরৰিহারিনো চ। তথা একন্তলোমিযং। <span class="bld">কোসেয্যকট্টিস্সময</span>ন্তি কোসেয্যকসটমযং। <span class="bld">অজিনচম্মেহী</span>তি <a name="V2.0144"></a> অজিনমিগচম্মেহি। তানি কির চম্মানি সুখুমতরানি। তস্মা দুপট্টতিপট্টানি কত্বা সিব্বন্তি। তেন ৰুত্তং <span class="bld">‘‘অজিনপ্পৰেণী’’</span>তিআদি।</p>
<p class="bodytext"><span class="bld">নিকামলাভী</span>তি যথিচ্ছিতলাভী। তেনাহ <span class="bld">‘‘ইচ্ছিতিচ্ছিতলাভী’’</span>তি। <span class="bld">ৰিপুললাভী</span>তি উল়ারলাভী। কসিরন্তি হি পরিত্তং ৰুচ্চতি, তপ্পটিক্খেপেন <span class="bld">অকসিরং</span> উল়ারং। তেনাহ <span class="bld">‘‘মহন্তলাভী’’</span>তিআদি।</p>
<p class="bodytext"><span class="bld">লদ্ধা চ ন কপ্পন্তী</span>তি সামঞ্ঞেন পটিসিদ্ধত্তা সব্বথা ন কপ্পতীতি কস্সচি আসঙ্কা সিযা, তন্নিৰত্তনত্থং <span class="bld">‘‘কিঞ্চি কিঞ্চি কপ্পতী’’</span>তিআদিমাহ। তত্থ <span class="bld">সুদ্ধকোসেয্য</span>ন্তি রতনপরিসিব্বনরহিতং। এত্থ চ ‘‘সুদ্ধকোসেয্যং পন ৰট্টতী’’তি <span class="bld">ৰিনযে</span> (মহাৰ॰ অট্ঠ॰ ২৫৪) ৰুত্তত্তা ইধাপি এত্তকমেৰ ৰুত্তং। <span class="bld">দীঘনিকাযট্ঠকথাযং</span> (দী॰ নি॰ অট্ঠ॰ ১.১৫) <span class="bld">পন</span> ‘‘ঠপেত্বা তূলিকং সব্বানেৰ গোনকাদীনি রতনপরিসিব্বিতানি ন ৰট্টন্তী’’তি ৰুত্তং। তত্থ ‘‘ঠপেত্বা তূলিক’’ন্তি এতেন রতনসিব্বনরহিতাপী তূলিকা ন ৰট্টতীতি দীপেতি। <span class="bld">ৰচনতো</span>তি এতেন <span class="bld">ৰিনযে</span> (চূল়ৰ॰ ২৯৭) ৰুত্তভাৰং দস্সেতি। <span class="bld">একেন ৰিধানেনা</span>তি যথাৰুত্তমেৰ ৰিধানং সন্ধায ৰদতি। যদি এৰং কস্মা ভগৰতা ‘‘লদ্ধা চ ন কপ্পন্তী’’তি সামঞ্ঞেন পটিসেধো কতোতি আহ <span class="bld">‘‘অকপ্পিযং পন উপাদাযা’’</span>তিআদি।</p>
<p class="bodytext"><span class="bld">পল্লঙ্ক</span>ন্তি এত্থ <span class="bld">পরি</span>-সদ্দো সমন্ততোতি এতস্মিং অত্থে ৰত্ততি, তস্মা ৰামূরুং দক্খিণূরুঞ্চ সমং ঠপেত্বা উভো পাদে অঞ্ঞমঞ্ঞসম্বন্ধে কত্বা <a name="M2.0159"></a> নিসজ্জা পল্লঙ্কন্তি আহ <span class="bld">‘‘সমন্ততো ঊরুবদ্ধাসন’’</span>ন্তি। ঊরূনং বন্ধনৰসেন নিসজ্জা। <span class="bld">পল্লঙ্কং আভুজিত্বা</span>তি চ যথা পল্লঙ্কৰসেন নিসজ্জা হোতি, এৰং উভো পাদে আভুজে সমিঞ্জিতে কত্বাতি অত্থো। তং পন উভিন্নং পাদানং তথা সম্বন্ধতাকরণন্তি আহ <span class="bld">‘‘বন্ধিত্বা’’</span>তি। <span class="bld">উজুং কাযং পণিধাযা</span>তি উপরিমং সরীরং উজুকং ঠপেত্বা অট্ঠারস পিট্ঠিকণ্টকে কোটিযা কোটিং পটিপাদেত্বা। এৰঞ্হি নিসিন্নস্স চম্মমংসন্হারূনি ন পণমন্তি। অথস্স যা তেসং পণমনপচ্চযা খণে খণে ৰেদনা উপ্পজ্জেয্যুং, তা ন উপ্পজ্জন্তি। তাসু অনুপ্পজ্জমানাসু চিত্তং একগ্গং হোতি, কম্মট্ঠানং ন পরিপততি, ৰুদ্ধিং ফাতিং গচ্ছতি। তেনাহ <span class="bld">‘‘অট্ঠারস পিট্ঠিকণ্টকে’’</span>তিআদি। <span class="bld">উজুং কাযং ঠপেত্বা</span>তি উপরিমং কাযং উজুকং ঠপেত্বা, অযমেৰ ৰা পাঠো। হেট্ঠিমকাযস্স হি অনুজুকট্ঠপনং নিসজ্জাৰচনেনেৰ বোধিতন্তি। <span class="bld">উজুং কায</span>ন্তি এত্থ <span class="bld">কায</span>-সদ্দো উপরিমকাযৰিসযো।</p>
<p class="bodytext"><span class="bld">পরিমুখ</span>ন্তি <a name="V2.0145"></a> এত্থ <span class="bld">পরি</span>-সদ্দো অভিসদ্দেন সমানত্থোতি আহ <span class="bld">‘‘কম্মট্ঠানাভিমুখ’’</span>ন্তি, বহিদ্ধা পুথুত্তারম্মণতো নিৰারেত্বা কম্মট্ঠানংযেৰ পুরক্খত্বাতি অত্থো। এত্থ যথা ‘‘ৰনন্তঞ্ঞেৰ পৰিসামী’’তিআদিনা ভাৰনানুরূপং সেনাসনং দস্সিতং, এৰং ‘‘নিসীদামী’’তি ইমিনা অলীনানুদ্ধচ্চপক্খিযো সন্তো ইরিযাপথো দস্সিতো, ‘‘পল্লঙ্কং আভুজিত্বা’’তি ইমিনা নিসজ্জায দল়্হভাৰো, ‘‘পরিমুখং সতিং উপট্ঠপেত্বা’’তি ইমিনা আরম্মণপরিগ্গহূপাযো। <span class="bld">পরিগ্গহিতনিয্যান</span>ন্তি সব্বথা গহিতাসম্মোসং পরিচ্চত্তসম্মোসং সতিং কত্বা, পরমসতিনেপক্কং উপট্ঠপেত্বাতি অত্থো। <span class="bld">পরীতি পরিগ্গহট্ঠো</span> ‘‘পরিণাযিকা’’তিআদীসু (ধ॰ স॰ ১৬.২০) ৰিয। <span class="bld">মুখন্তি নিয্যানট্ঠো</span> ‘‘সুঞ্ঞতৰিমোক্খ’’ন্তিআদীসু (পটি॰ ম॰ ১.২০৯-২১০) ৰিয। পটিপক্খতো নিগ্গমনট্ঠো হি নিয্যানট্ঠো।</p>
<p class="bodytext">চত্তারি রূপাৰচরজ্ঝানানি দিব্বভাৰাৰহত্তা দিব্বৰিহারা নাম হোন্তীতি তদাসন্নপ্পৰত্তচঙ্কমোপি তদুপচারতো দিব্বো নাম হোতীতি আহ <span class="bld">‘‘চত্তারি হি রূপজ্ঝানানী’’</span>তিআদি। <span class="bld">সমাপজ্জিত্বা চঙ্কমন্তস্সা</span>তি ইদঞ্চ চঙ্কমন্তস্স অন্তরন্তরা সমাপত্তিং সমাপজ্জিত্বা উট্ঠাযুট্ঠায চঙ্কমনং সন্ধায ৰুত্তং। ন হি সমাপত্তিং সমাপজ্জিত্বা অৰুট্ঠিতেন সক্কা চঙ্কমিতুং। <span class="bld">সমাপত্তিতো ৰুট্ঠায চঙ্কমন্তস্সপি চঙ্কমোতি</span> ইদং পন সমাপত্তিতো ৰুট্ঠহিত্বা অন্তরন্তরা সমাপজ্জিত্বা চঙ্কমন্তস্স ৰসেন ৰুত্তং। <span class="bld">দ্বীসু</span> <span class="bld">ৰিহারেসূ</span>তি <a name="M2.0160"></a> ব্রহ্মৰিহারে, অরিযৰিহারে চ। মেত্তাঝানাদযো হিতূপসংহারাদিৰসেন পৰত্তিযা ব্রহ্মভূতা সেট্ঠভূতা ৰিহারাতি <span class="bld">ব্রহ্মৰিহারা</span>। অনঞ্ঞসাধারণত্তা পন অরিযানং ৰিহারাতি <span class="bld">অরিযৰিহারা,</span> চতস্সোপি ফলসমাপত্তিযো। ইধ পন অরহত্তফলসমাপত্তিযেৰ আগতা।</p>
<p class="bodytext"><span class="bld">পচ্চৰেক্খণায ফলসমাপত্তি কথিতা</span> সমাপত্তিং সমাপজ্জিত্বা ৰুট্ঠিতস্স পচ্চৰেক্খণাসম্ভৰতো। <span class="bld">চঙ্কমাদযো</span>তি ফলসমাপত্তিং সমাপন্নস্সপি সমাপত্তিতো ৰুট্ঠিতস্সপি চঙ্কমট্ঠাননিসজ্জাদযো। <span class="bld">অরিযচঙ্কমাদযো হোন্তি</span> ন পন পচ্চৰেক্খন্তস্সাতি অধিপ্পাযো।</p>
<p class="centered">ৰেনাগপুরসুত্তৰণ্ণনা নিট্ঠিতা।</p>
<p class="subhead">৪. সরভসুত্তৰণ্ণনা</p>
<p class="bodytext"><a name="para65"></a><span class="paranum">৬৫</span>. চতুত্থে গিজ্ঝা এত্থ সন্তীতি গিজ্ঝং, কূটং। তং এতস্সাতি গিজ্ঝকূটো। গিজ্ঝো ৰিযাতি ৰা গিজ্ঝং, কূটং। তং এতস্সাতি গিজ্ঝকূটো, পব্বতো। তস্মিং <span class="bld">গিজ্ঝকূটে</span>। তেনাহ <span class="bld">‘‘গিজ্ঝা</span> <a name="V2.0146"></a> <span class="bld">ৰা’’</span>তিআদি। <span class="bld">অচিরপক্কন্তো</span>তি এত্থ ন দেসন্তরপক্কমনং অধিপ্পেতং, অথ খো সাসনপক্কমনন্তি দস্সেন্তো <span class="bld">‘‘ইমস্মিং সাসনে পব্বজিত্বা’’</span>তিআদিমাহ, তেনেৰ হি ‘‘ইমস্সা ধম্মৰিনযা’’তি ৰুত্তং। লব্ভতীতি লাভো, চতুন্নং পচ্চযানমেতং অধিৰচনং। সক্কচ্চং কাতব্বো দাতব্বোতি সক্কারো। পচ্চযা এৰ হি পণীতপণীতা সুন্দরসুন্দরা অভিসঙ্খরিত্বা কতা সক্কারাতি ৰুচ্চন্তি। সক্কারোতি ৰা সুন্দরকারো, পরেহি অত্তনো গারৰকিরিযা পুপ্ফাদীহি ৰা পূজা। লাভো চ সক্কারো চ লাভসক্কারা, তে নট্ঠা পহীনা এতেসন্তি <span class="bld">নট্ঠলাভসক্কারা</span>।</p>
<p class="bodytext"><span class="bld">মহালাভসক্কারো উপ্পজ্জী</span>তি তদা কির ভগৰতো মহালাভসক্কারো উপ্পজ্জি যথা তং চত্তারো অসঙ্খেয্যে পূরিতদানপারমিসঞ্চযস্স। সব্বদিসাসু হি যমকমহামেঘো ৰুট্ঠহিত্বা মহোঘো ৰিয সব্বপারমিযো ‘‘একস্মিং অত্তভাৰে ৰিপাকং দস্সামা’’তি সম্পিণ্ডিতা ৰিয লাভসক্কারমহোঘং নিব্বত্তযিংসু। ততো ততো অন্নপানযানৰত্থমালাগন্ধৰিলেপনাদিহত্থা খত্তিযব্রাহ্মণাদযো আগন্ত্বা ‘‘কহং বুদ্ধো <a name="M2.0161"></a>, কহং ভগৰা, কহং দেৰদেৰো নরাসভো পুরিসসীহো’’তি ভগৰন্তং পরিযেসন্তি, সকটসতেহিপি পচ্চযে আহরিত্বা ওকাসং অলভমানা সমন্তা গাৰুতপ্পমাণম্পি সকটধুরেন সকটধুরং আহচ্চ তিট্ঠন্তি চেৰ অনুবন্ধন্তি চ অন্ধকৰিন্দব্রাহ্মণো ৰিয। যথা চ ভগৰতো, এৰং ভিক্খুসঙ্ঘস্সপি। ৰুত্তম্পি চেতং –</p>
<p class="indent">‘‘তেন খো পন সমযেন ভগৰা সক্কতো হোতি গরুকতো মানিতো পূজিতো অপচিতো লাভী চীৰরপিণ্ডপাতসেনাসনগিলানপচ্চযভেসজ্জপরিক্খারানং, ভিক্খুসঙ্ঘোপি সক্কতো হোতি…পে॰… পরিক্খারান’’ন্তি (উদা॰ ৩৮)।</p>
<p class="bodytext">তথা –</p>
<p class="indent">‘‘যাৰতা খো পন, চুন্দ, এতরহি সঙ্ঘো ৰা গণো ৰা লোকে উপ্পন্নো, নাহং, চুন্দ, অঞ্ঞং একং সঙ্ঘম্পি সমনুপস্সামি এৰংলাভগ্গযসগ্গপ্পত্তং যথরিৰাযং, চুন্দ, ভিক্খুসঙ্ঘো’’তি (দী॰ নি॰ ৩.১৭৬)।</p>
<p class="bodytext">স্বাযং ভগৰতো চ সঙ্ঘস্স চ উপ্পন্নো লাভসক্কারো একতো হুত্বা দ্বিন্নং মহানদীনং উদকং ৰিয অপ্পমেয্যো অহোসি, ভগৰতো পন ভিক্খুসঙ্ঘস্স চ উপ্পন্নো লাভসক্কারো ধম্মস্সপি <a name="V2.0147"></a> উপ্পন্নোযেৰ। ধম্মধরানঞ্হি কতো সক্কারো ধম্মস্স কতো নাম হোতি। তেন ৰুত্তং <span class="bld">‘‘তিণ্ণং রতনানং মহালাভসক্কারো উপ্পজ্জী’’</span>তি।</p>
<p class="bodytext">ৰুত্তমত্থং পাল়িযা নিদস্সেন্তো <span class="bld">‘‘যথাহা’’</span>তিআদিমাহ। তত্থ <span class="bld">সক্কতো</span>তি সক্কারপ্পত্তো। যস্স হি চত্তারো পচ্চযে সক্কত্বা সুঅভিসঙ্খতে পণীতপণীতে উপনেতি, সো সক্কতো। <span class="bld">গরুকতো</span>তি গরুভাৰহেতূনং উত্তমগুণানং মত্থকপ্পত্তিযা অনঞ্ঞসাধারণেন গরুকারেন সব্বদেৰমনুস্সেহি পাসাণচ্ছত্তং ৰিয গরুকতো। যস্মিঞ্হি গরুভাৰং পচ্চুপট্ঠপেত্বা পচ্চযে দেন্তি, সো গরুকতো। <span class="bld">মানিতো</span>তি সম্মাপটিপত্তিযা মানিতো মনেন পিযাযিতো। তায হি ৰিঞ্ঞূনং মনাপতা। <span class="bld">পূজিতো</span>তি মাননাদিপূজায চেৰ চতুপচ্চযপূজায চ পূজিতো। যস্স হি সব্বমেতং পূজনঞ্চ করোন্তি, সো পূজিতো। <span class="bld">অপচিতো</span>তি নীচৰুত্তিকরণেন অপচিতো। সত্থারঞ্হি দিস্বা মনুস্সা হত্থিক্খন্ধাদীহি ওতরন্তি, মগ্গং দেন্তি, অংসকূটতো সাটকং অপনেন্তি। আসনতো <a name="M2.0162"></a> ৰুট্ঠহন্তি, ৰন্দন্তীতি এৰং সো তেহি অপচিতো নাম হোতি।</p>
<p class="bodytext"><span class="bld">অৰণ্ণং পত্থরিত্বা</span>তি অৰণ্ণং তত্থ তত্থ সংকিত্তনৰসেন পত্থরিত্বা। <span class="bld">আৰট্টনিমায</span>ন্তি আৰট্টেত্বা গহণমাযং। আৰট্টেতি পুরিমাকারতো নিৰত্তেতি অত্তনো ৰসে ৰত্তেতি এতাযাতি আৰট্টনী, মাযা, তং আৰট্টনিমাযং <span class="bld">ওসারেত্বা</span> পরিজপ্পেত্বাতি অত্থো। <span class="bld">কোটিতো পট্ঠাযা</span>তি অন্তিমকোটিতো পট্ঠায। থদ্ধকাযেন ফরুসৰাচায তিণ্ণং রতনানং অৰণ্ণকথনং অনত্থাৰহত্তা ৰিসসিঞ্চনসদিসা হোতীতি আহ <span class="bld">‘‘ৰিসং সিঞ্চিত্বা’’</span>তি। <span class="bld">অঞ্ঞাতো</span>তি আঞাতো। তেনাহ <span class="bld">‘‘ঞাতো’’</span>তিআদি।</p>
<p class="bodytext"><span class="bld">কাযঙ্গ</span>ন্তি কাযমেৰ অঙ্গং, কাযস্স ৰা অঙ্গং, সীসাদি। <span class="bld">ৰাচঙ্গ</span>ন্তি ‘‘হোতু, সাধূ’’তি এৰমাদিৰাচায অৰযৰং। <span class="bld">এককেনা</span>তি অসহাযেন। <span class="bld">ইমস্স পনত্থস্সা</span>তি ‘‘চরিযং চরণকালে’’তিআদিনা ৰুত্তস্স। <span class="bld">যতো যতো গরু ধুর</span>ন্তি যস্মিং যস্মিং ঠানে ধুরং গরু ভারিকং হোতি, অঞ্ঞে বলিবদ্দা উক্খিপিতুং ন সক্কোন্তি। <span class="bld">যতো গম্ভীরৰত্তনী</span>তি ৰত্তন্তি এত্থাতি ৰত্তনী, দুম্মগ্গস্সেতং নামং, যস্মিং ঠানে উদকচিক্খল্লমহন্ততায ৰা ৰিসমচ্ছিন্নতটভাৰেন ৰা মগ্গো গম্ভীরো হোতীতি অত্থো। <span class="bld">তদাস্সু কণ্হং যুঞ্জেন্তী</span>তি <span class="bld">অস্সূ</span>তি নিপাতমত্তং, তদা কণ্হং যুঞ্জেন্তীতি অত্থো। যদা ধুরঞ্চ গরু হোতি মগ্গো চ গম্ভীরো, তদা অঞ্ঞে বলিবদ্দে অপনেত্বা কণ্হমেৰ যুঞ্জেন্তীতি ৰুত্তং হোতি। <span class="bld">স্বাস্সু তং ৰহতে ধুর</span>ন্তি এত্থপি <span class="bld">অস্সূ</span>তি নিপাতমত্তমেৰ, সো তং ধুরং ৰহতীতি অত্থো।</p>
<p class="bodytext"><span class="bld">গেহৰেতন</span>ন্তি <a name="V2.0148"></a> গেহে নিৰুট্ঠভাৰহেতু দাতব্বং। <span class="bld">কাল়কো নাম নামেনা</span>তি অঞ্জনৰণ্ণো কিরেস, তেনস্স ‘‘কাল়কো’’তি নামং অকংসু। <span class="bld">কাল়কং উপসঙ্কমিত্বা আহা</span>তি কাল়কো কির একদিৰসং চিন্তেসি ‘‘ময্হং মাতা দুগ্গতা মং পুত্তট্ঠানে ঠপেত্বা দুক্খেন পোসেতি, যংনূনাহং ভতিং কত্বা ইমং দুগ্গতভাৰতো মোচেয্য’’ন্তি। সো ততো পট্ঠায ভতিং উপধারেন্তো ৰিচরতি। অথ তস্মিং দিৰসে গামগোরূপেহি সদ্ধিং তত্থ সমীপে চরতি। সত্থৰাহপুত্তোপি গোসুত্তৰিত্তকো, সো ‘‘অত্থি নু খো এতেসং গুন্নং অন্তরে সকটানি উত্তারেতুং সমত্থো<a name="M2.0163"></a> উসভাজানীযো’’তি উপধারযমানো বোধিসত্তং দিস্বা ‘‘অযং আজানীযো সক্খিস্সতি ময্হং সকটানি উত্তারেতু’’ন্তি অঞ্ঞাসি। তেন তং উপসঙ্কমিত্বা এৰমাহ। <span class="bld">সো অঞ্ঞেসং…পে॰… গেহমেৰ অগমাসী</span>তি তদা কির গামদারকা ‘‘কিং নামেতং কাল়কস্স গলে’’তি তস্স সন্তিকং আগচ্ছন্তি। সো তে অনুবন্ধিত্বা দূরতোৰ পলাপেন্তো মাতু সন্তিকং গতো। তং সন্ধাযেতং ৰুত্তং।</p>
<p class="bodytext"><span class="bld">সাযন্হসময</span>ন্তি সাযন্হকালে। ভুম্মত্থে এতং উপযোগৰচনং। ন হেত্থ অচ্চন্তসংযোগো সম্ভৰতি। <span class="bld">পটিসল্লানা ৰুট্ঠিতো</span>তি এত্থ তেহি তেহি সদ্ধিৰিহারিকঅন্তেৰাসিকউপাসকউপাসিকাদিসত্তেহি চেৰ রূপারম্মণাদিসঙ্খারেহি চ পটিনিৰত্তেত্বা অপসক্কিত্বা নিলীযনং ৰিৰেচনং কাযচিত্তেহি ততো ৰিৰিত্ততায পটিসল্লানং কাযৰিৰেকো, চিত্তৰিৰেকো চ। যো ততো দুৰিধৰিৰেকতো ৰুট্ঠিতো ভৰঙ্গপ্পত্তিযা সব্রহ্মচারীহি সমাগমেন চ অপেতো। সো পটিসল্লানা ৰুট্ঠিতো নাম হোতি। অযং পন যস্মা পটিসল্লানানং উত্তমতো ফলসমাপত্তিতো ৰুট্ঠাসি, তস্মা <span class="bld">‘‘ফলসমাপত্তিতো’’</span>তি ৰুত্তং। <span class="bld">কাযসক্খিনো ভৰিস্সামা</span>তি নামকাযেন দেসনাসম্পটিচ্ছনৰসেন সক্খিভূতা ভৰিস্সাম। ননু চ ‘‘পঞ্ঞত্তে আসনে নিসীদী’’তি ইদং কস্মা ৰুত্তং। তিত্থিযা হি ভগৰতো পটিপক্খা, তে কস্মা তস্স আসনং পঞ্ঞাপেন্তীতি আহ <span class="bld">‘‘তথাগতো হী’’</span>তিআদি।</p>
<p class="bodytext"><span class="bld">ৰিগ্গাহিককথ</span>ন্তি ৰিগ্গাহসংৰত্তনিকং সারম্ভকথং। <span class="bld">আযাচেয্যাসী</span>তি ৰচীভেদং কত্বা যাচেয্যাসি। <span class="bld">পত্থেয্যাসী</span>তি মনসা আসীসেয্যাসি। <span class="bld">পিহেয্যাসী</span>তি তস্সেৰ ৰেৰচনং। <span class="bld">নিত্তেজতং আপন্নো</span>তি তেজহানিযা নিত্তেজভাৰং আপন্নো, নিত্তেজভূতোতি অত্থো। ততো এৰ ভিক্খুআদযোপি সম্মুখা ওলোকেতুং অসমত্থতায <span class="bld">পত্তক্খন্ধো,</span> পতিতক্খন্ধোতি অত্থো। তেনাহ <span class="bld">‘‘ওনতগীৰো’’</span>তি। <span class="bld">দস্সিতধম্মেসূ</span>তি ৰুত্তধম্মেসু। ৰচনমত্তমেৰ হি তেসং, ন পন দস্সনং তাদিসস্সেৰ ধম্মস্স অভাৰতো। ভগৰতো এৰ ৰা ‘‘ইমে ধম্মা অনভিসম্বুদ্ধা’’তি পরস্স ৰচনৰসেন <span class="bld">দস্সিতধম্মেসু। পটিচরিস্সতী</span>তি পটিচ্ছাদনৰসে চরিস্সতি পৰত্তিস্সতি, পটিচ্ছাদনত্থো <a name="V2.0149"></a> এৰ ৰা <span class="bld">চরতি</span>-সদ্দো অনেকত্থত্তা ধাতূনন্তি আহ <span class="bld">‘‘পটিচ্ছাদেস্সতী’’</span>তি। <span class="bld">অঞ্ঞেন</span> <a name="M2.0164"></a> <span class="bld">ৰা অঞ্ঞ</span>ন্তি পন পটিচ্ছাদনাকারদস্সনন্তি আহ <span class="bld">‘‘অঞ্ঞেন ৰা ৰচনেনা’’</span>তিআদি।</p>
<p class="bodytext">তত্থ <span class="bld">অঞ্ঞং ৰচন</span>ন্তি যং সমনুযুঞ্জন্তেন ভগৰতা পরস্স দোসৰিভাৰনং ৰচনং ৰুত্তং, তং ততো অঞ্ঞেনেৰ ৰচনেন পটিচ্ছাদেতি। ‘‘আপত্তিং আপন্নোসী’’তি চোদকেন ৰুত্তৰচনং ৰিয ‘‘কো আপন্নো, কিং আপন্নো, কিস্মিং আপন্নো, কং ভণথ, কিং ভণথা’’তিআদিৰচনেন অঞ্ঞং আগন্তুককথং আহরন্তো ‘‘ত্বং ইত্থন্নামং আপত্তিং আপন্নোসী’’তি পুট্ঠো ‘‘পাটলিপুত্তং গতোম্হী’’তি ৰত্বা পুন ‘‘ন তৰ পাটলিপুত্তগমনং পুচ্ছাম, আপত্তিং পুচ্ছামা’’তি ৰুত্তে ততো রাজগহং গতোম্হি। রাজগহং ৰা যাহি ব্রাহ্মণগেহং ৰা, আপত্তিং আপন্নোসীতি। ‘‘তত্থ মে সূকরমংসং লদ্ধ’’ন্তিআদীনি ৰদন্তো ৰিয সমনুযুঞ্জকেন ৰুত্তৰচনতো অঞ্ঞং আগন্তুককথং আহরন্তো অপনামেস্সতি, ৰিক্খেপং গমযিস্সতি। অপ্পতীতা হোন্তি তেন অতুট্ঠা অসোমনস্সিকাতি <span class="bld">অপচ্চযো,</span> দোমনস্সেতং অধিৰচনং। নেৰ অত্তনো, ন পরেসং হিতং অভিরাধযতীতি <span class="bld">অনভিরদ্ধি,</span> দোমনস্সমেৰ। তেনেৰাহ <span class="bld">‘‘অপচ্চযেন দোমনস্সং ৰুত্ত’’</span>ন্তি।</p>
<p class="bodytext"><span class="bld">যস্স খো পন তে অত্থায ধম্মো দেসিতো</span>তি এত্থ <span class="bld">ধম্ম</span>-সদ্দেন চতুসচ্চধম্মো ৰুত্তোতি আহ <span class="bld">‘‘যস্স মগ্গস্স ৰা ফলস্স ৰা অত্থাযা’’</span>তি। চতুসচ্চধম্মো হি মগ্গফলাধিগমত্থায দেসীযতি। <span class="bld">ন নিগ্গচ্ছতী</span>তি ন পৰত্তেতি। <span class="bld">ন</span>ন্তি নং ধম্মং। ইদানি ‘‘যস্স খো পন তে অত্থায ধম্মো দেসিতো’’তি এত্থ ধম্ম-সদ্দেন পটিপত্তিধম্মো দস্সিতো, ন পন চতুসচ্চধম্মোতি অধিপ্পাযেন অত্থৰিকপ্পং দস্সেন্তো <span class="bld">‘‘অথ ৰা’’</span>তিআদিমাহ। <span class="bld">পঞ্চ ধম্মা</span>তি গম্ভীরঞাণচরিযভূতানং খন্ধাদীনং উগ্গহসৰনধারণপরিচযযোনিসোমনসিকারে সন্ধাযাহ। <span class="bld">তক্করস্স সম্মা দুক্খক্খযাযা</span>তি এত্থ <span class="bld">সম্মা</span>সদ্দো উভযত্থাপি যোজেতব্বো ‘‘সম্মা তক্করস্স সম্মা দুক্খক্খযাযা’’তি। যো হি সম্মা ধম্মং পটিপজ্জতি, তস্সেৰ সম্মা দুক্খক্খযো হোতীতি। যো পন ৰুত্তনযেন তক্করো, তস্স নিয্যানং অত্থতো ধম্মস্সেৰ নিয্যানন্তি তপ্পটিক্খেপেন <span class="bld">‘‘সো ধম্মো…পে॰… ন নিয্যাতি ন নিগ্গচ্ছতী’’</span>তি আহ।</p>
<p class="bodytext">যদি তিরচ্ছানসীহস্স নাদো সব্বতিরচ্ছানএকচ্চমনুস্সামনুস্সনাদতো সেট্ঠত্তা সেট্ঠনাদো, কিমঙ্গং পন তথাগতসীহস্স নাদোতি <a name="M2.0165"></a> আহ <span class="bld">‘‘সীহনাদন্তি সেট্ঠনাদ’’</span>ন্তি। যদি ৰা তিরচ্ছানসীহনাদস্স সেট্ঠনাদতা নিব্ভযতায অপ্পটিসত্তুতায ইচ্ছিতা, তথাগতসীহনাদস্সেৰ অযমত্থো সাতিসযোতি আহ <span class="bld">‘‘অভীতনাদং অপ্পটিনাদ’’</span>ন্তি। ‘‘অট্ঠানমেতং অনৰকাসো’’তিআদিনা (ম॰ নি॰ ৩.১২৯; অ॰ নি॰ ১.২৬৮-২৭১) হি যো অত্থো ৰুত্তো, তস্স ভূততায <a name="V2.0150"></a> অযং নাদো <span class="bld">সেট্ঠনাদো</span> নাম হোতি উত্তমনাদো। ভূতত্থো হি উত্তমত্থোতি। ইমমত্থং পন ৰদন্তস্স ভগৰতো অঞ্ঞতো ভযং ৰা আসঙ্কা ৰা নত্থীতি <span class="bld">অভীতনাদো</span> নাম হোতি। অভূতঞ্হি ৰদতো কুতোচি ভযং ৰা আসঙ্কা ৰা সিযা, এৰং পন ৰদন্তং ভগৰন্তং কোচি উট্ঠহিত্বা পটিবাহিতুং সমত্থো নাম নত্থীতি অযং নাদো <span class="bld">অপ্পটিনাদো</span> নাম হোতি।</p>
<p class="bodytext">সমন্ততো নিগ্গণ্হনৰসেন তোদনং ৰিজ্ঝনং <span class="bld">সন্নিতোদকং,</span> সম্মা ৰা নিতুদন্তি পীল়েন্তি এতেনাতি <span class="bld">সন্নিতোদকং</span>। <span class="bld">ৰাচাযা</span>তি চ পচ্চত্তে করণৰচনং। তেনাহ <span class="bld">‘‘ৰচনপতোদেনা’’</span>তি। <span class="bld">সঞ্জম্ভরিমকংসূ</span>তি সমন্ততো সম্ভরিতং অকংসু, সব্বে পরিব্বাজকা ৰাচাতোদনেহি তুদিংসূতি অত্থো। তেনাহ <span class="bld">‘‘সম্ভরিতং…পে॰… ৰিজ্ঝিংসূ’’</span>তি। <span class="bld">সিঙ্গালকংযেৰা</span>তি সিঙ্গালমেৰ, ‘‘সেগালকংযেৰা’’তিপি পাঠো। <span class="bld">তস্সেৰা</span>তি সিঙ্গালরৰস্সেৰ। অথ ৰা <span class="bld">ভেরণ্ডকংযেৰা</span>তি ভেদণ্ডসকুণিসদিসংযেৰাতি অত্থো। ভেদণ্ডং নাম একো পক্খী দ্বিমুখো, তস্স কির সদ্দো অতিৰিয ৰিরূপো অমনাপো। তেনাহ <span class="bld">‘‘অপিচ ভিন্নস্সরং অমনাপসদ্দং নদতী’’</span>তি। সেসমেত্থ উত্তানমেৰ।</p>
<p class="centered">সরভসুত্তৰণ্ণনা নিট্ঠিতা।</p>
<p class="subhead">৫. কেসমুত্তিসুত্তৰণ্ণনা</p>
<p class="bodytext"><a name="para66"></a><span class="paranum">৬৬</span>. পঞ্চমে কেসমুত্তং নিৰাসো এতেসন্তি <span class="bld">কেসমুত্তিযা</span>তি আহ <span class="bld">‘‘কেসমুত্তনিগমৰাসিনো’’</span>তি। <span class="bld">অট্ঠৰিধপানকানী</span>তি অম্বপানাদিঅট্ঠৰিধানি পানানি।</p>
<p class="bodytext">‘‘মা অনুস্সৰেনা’’তিআদীসু পন একো দহরকালতো পট্ঠায এৰং অনুস্সৰো অত্থি, এৰং চিরকালকতায অনুস্সুতিযা লব্ভমানং কথমিদং <a name="M2.0166"></a> অঞ্ঞথা সিযা, তস্মা ভূতমেতন্তি অনুস্সৰেন গণ্হাতি, তথা গহণং পটিক্খিপন্তো <span class="bld">‘‘মা অনুস্সৰেনা’’</span>তি আহ। অনু অনু সৰনং <span class="bld">অনুস্সৰো</span>। অপরো ‘‘অম্হাকং পিতুপিতামহাদিৰুদ্ধানং উপদেসপরম্পরায ইদমাভতং, এৰং পরম্পরাভতকথং নাম ন অঞ্ঞথা সিযা, তস্মা ভূতমেত’’ন্তি গণ্হাতি, তং পটিক্খিপন্তো <span class="bld">‘‘মা পরম্পরাযা’’</span>তি আহ। একো কেনচি কিস্মিঞ্চি ৰুত্তমত্তে ‘‘এৰং কির এত’’ন্তি গণ্হাতি, তং নিসেধেন্তো <span class="bld">‘‘মা ইতিকিরাযা’’</span>তি আহ। পিটকং গন্থো সম্পদীযতি এতস্সাতি পিটকসম্পদানং, গন্থস্স উগ্গণ্হনকো। তেন পিটকউগ্গণ্হনকভাৰেন একচ্চো তাদিসং গন্থং পগুণং কত্বা তেন তং সমেন্তং সমেতি, তস্মা ‘‘ভূতমেত’’ন্তি গণ্হাতি, তং সন্ধাযেস পটিক্খেপো <span class="bld">‘‘মা পিটকসম্পদানেনা’’</span>তি, অত্তনো উগ্গহগন্থসম্পত্তিযা মা গণ্হিত্থাতি ৰুত্তং হোতি। <span class="bld">সমেত</span>ন্তি সংগতং।</p>
<p class="bodytext">কোচি <a name="V2.0151"></a> কঞ্চি ৰিতক্কেন্তো ‘‘এৰমেৰ তেন ভৰিতব্ব’’ন্তি কেৰলং অত্তনো সঙ্কপ্পৰসেন ‘‘ভূতমিদ’’ন্তি গণ্হাতি, তং সন্ধাযেতং ৰুত্তং <span class="bld">‘‘মা তক্কহেতূ’’</span>তি। অঞ্ঞো ‘‘ইমায যুত্তিযা ভূতমিদ’’ন্তি কেৰলং অনুমানতো নযগ্গাহেন গণ্হাতি, তং পটিক্খিপন্তো <span class="bld">‘‘মা নযহেতূ’’</span>তি আহ। কস্সচি ‘‘এৰমেতং সিযা’’তি পরিকপ্পেন্তস্স একং কারণং উপট্ঠাতি, সো ‘‘অত্থেত’’ন্তি অত্তনো পরিকপ্পিতাকারেন গণ্হাতি, তং পটিসেধেন্তো <span class="bld">‘‘মা আকারপরিৰিতক্কেনা’’</span>তি আহ। অপরস্স চিন্তযতো যথাপরিকপ্পিতং কঞ্চি অত্থং ‘‘এৰমেতং ন অঞ্ঞথা’’তি অভিনিৰিসন্তস্স একা দিট্ঠি উপ্পজ্জতি। যা যস্স তং কারণং নিজ্ঝাযন্তস্স পচ্চক্খং ৰিয নিরূপেত্বা চিন্তেন্তস্স খমতি। সো ‘‘অত্থেত’’ন্তি দিট্ঠিনিজ্ঝানক্খন্তিযা গণ্হাতি, তং সন্ধাযাহ <span class="bld">‘‘মা দিট্ঠিনিজ্ঝানক্খন্তিযা’’</span>তি।</p>
<p class="bodytext"><span class="bld">অকুসলৰেরস্সা</span>তি পাণাতিপাতাদিপঞ্চৰিধং ৰেরং সন্ধায ৰদতি। কোধো নাম চেতসো দুক্খন্তি আহ <span class="bld">‘‘কোধচিত্তস্স অভাৰেনা’’</span>তি। <span class="bld">কিলেসস্সা</span>তি চিত্তং ৰিবাধেন্তস্স উপতাপেন্তস্স উদ্ধচ্চকুক্কুচ্চাদিকিলেসস্স। সেসমেত্থ উত্তানমেৰ।</p>
<p class="centered">কেসমুত্তিসুত্তৰণ্ণনা নিট্ঠিতা।</p>
<p class="subhead">৬. সাল়্হসুত্তৰণ্ণনা</p>
<p class="bodytext"><a name="para67"></a><span class="paranum">৬৭</span>. ছট্ঠে <a name="M2.0167"></a> পাতো অসিতব্বভোজনং পাতরাসং, ভুত্তং পাতরাসং এতেসন্তি <span class="bld">ভুত্তপাতরাসা</span>। <span class="bld">দাসা</span> নাম অন্তোজাতা ৰা ধনক্কীতা ৰা করমরানীতা ৰা সযং ৰা দাসব্যং উপগতা। ভত্তৰেতনভতা <span class="bld">কম্মকারা</span> নাম।</p>
<p class="bodytext"><span class="bld">নিচ্ছাতো</span>তি এত্থ ছাতং ৰুচ্চতি তণ্হা জিঘচ্ছাহেতুতায, সা অস্স নত্থীতি নিচ্ছাতো। তেনাহ <span class="bld">‘‘নিত্তণ্হো’’</span>তি। <span class="bld">অব্ভন্তরে সন্তাপকরানং কিলেসান</span>ন্তি অত্তনো সন্তানে দরথপরিল়াহজননেন সন্তাপনকিলেসানং। অন্তোতাপনকিলেসানং অভাৰা সীতো সীতলো ভূতো জাতোতি <span class="bld">সীতিভূতো</span>। তেনাহ <span class="bld">‘‘সীতলীভূতো’’</span>তি। মগ্গফলনিব্বানসুখানি ৰা পটিসংৰেদেতীতি <span class="bld">সুখপ্পটিসংৰেদী</span>। সেসং সুৰিঞ্ঞেয্যমেৰ।</p>
<p class="centered">সাল়্হসুত্তৰণ্ণনা নিট্ঠিতা।</p>
<p class="subhead">৭. কথাৰত্থুসুত্তৰণ্ণনা</p>
<p class="bodytext"><a name="para68"></a><span class="paranum">৬৮</span>. সত্তমে <a name="V2.0152"></a> <span class="bld">কথাৰত্থূনী</span>তি কথায পৰত্তিট্ঠানানি। যস্মা তেহি ৰিনা কথা ন পৰত্ততি, তস্মা <span class="bld">‘‘কথাকারণানী’’</span>তি ৰুত্তং। অততি সততি সততং গচ্ছতি পৰত্ততীতি <span class="bld">অদ্ধা,</span> কালোতি আহ <span class="bld">‘‘অতীতমদ্ধানং নাম কালোপি ৰত্ততী’’</span>তি। ধম্মপ্পৰত্তিমত্ততায হি পরমত্থতো অৰিজ্জমানোপি কালো তস্সেৰ ধম্মস্স পৰত্তিঅৰত্থাৰিসেসং উপাদায তেনেৰ ৰোহারেন অতীতোতিআদিনা ৰোহরীযতি, অতীতাদিভেদো চ নামাযং নিপ্পরিযাযতো ধম্মানংযেৰ হোতি, ন কালস্সাতি আহ <span class="bld">‘‘খন্ধাপি ৰত্তন্তী’’</span>তি। যথাৰুত্তমত্থং ইতরেসু দ্বীসু অতিদিসতি <span class="bld">‘‘অনাগতপচ্চুপ্পন্নেসুপি এসেৰ নযো’’</span>তি। <span class="bld">অতীতমদ্ধান</span>ন্তিআদীসু চ দ্বে পরিযাযা সুত্তন্তপরিযাযো, অভিধম্মপরিযাযো চ। সুত্তন্তপরিযাযেন পটিসন্ধিতো পুব্বে অতীতো অদ্ধা নাম, চুতিতো পচ্ছা অনাগতো অদ্ধা নাম, সহ চুতিপটিসন্ধীতি তদন্তরং পচ্চুপ্পন্নো অদ্ধা নাম। অভিধম্মপরিযাযেন তীসু খণেসু উপ্পাদতো পুব্বে অতীতো অদ্ধা নাম, উপ্পাদতো উদ্ধং অনাগতো অদ্ধা <a name="M2.0168"></a> নাম, খণত্তযং পচ্চুপ্পন্নো অদ্ধা নাম। তত্থাযং সুত্তন্তদেসনাতি সুত্তন্তপরিযাযেনেৰ অতীতাদিৰিসযং কথং দস্সেন্তো <span class="bld">‘‘অতীতে কস্সপো নামা’’</span>তিআদিমাহ।</p>
<p class="bodytext">একংসেনেৰ ব্যাকাতব্বো ৰিস্সজ্জেতব্বোতি <span class="bld">একংসব্যাকরণীযো</span>। ‘‘চক্খু অনিচ্চ’’ন্তি পঞ্হে উত্তরপদাৰধারণং সন্ধায <span class="bld">‘‘একংসেনেৰ ব্যাকাতব্ব’’</span>ন্তি ৰুত্তং নিচ্চতায লেসস্সপি তত্থ অভাৰতো, পুরিমপদাৰধারণে পন ৰিভজ্জব্যাকরণীযতায। তেনাহ <span class="bld">‘‘অনিচ্চং নাম চক্খূতি পুট্ঠেন পনা’’</span>তিআদি। চক্খুসোতে ৰিসেসত্থসামঞ্ঞত্থানং অসাধারণভাৰতো দ্বিন্নং তেসং সদিসচোদনা পটিচ্ছন্নমুখেনেৰ ব্যাকরণীযা পটিক্খেপৰসেন অনুঞ্ঞাতৰসেন চ ৰিস্সজ্জিতব্বতোতি আহ <span class="bld">‘‘যথা চক্খু, তথা সোতং…পে॰… অযং পটিপুচ্ছাব্যাকরণীযো পঞ্হো’’</span>তি। <span class="bld">তং জীৰং তং সরীর</span>ন্তি জীৰসরীরানং অনঞ্ঞতাপঞ্হে যস্স যেন অনঞ্ঞতা চোদিতা, সো এৰ পরমত্থতো নুপলব্ভতীতি চ ঝানত্তযস্স মেত্তেয্যতাকিত্তনসদিসোতি অব্যাকাতব্বতায <span class="bld">ঠপনীযো</span> ৰুত্তো। এৰরূপো হি পঞ্হো তিধা অৰিস্সজ্জনীযত্তা ব্যাকরণং অকত্বা ঠপেতব্বো।</p>
<p class="bodytext">তিট্ঠতি এত্থ ফলং তদাযত্তৰুত্তিতাযাতি <span class="bld">ঠানং,</span> কারণন্তি আহ <span class="bld">‘‘কারণাকারণে’’</span>তি। <span class="bld">যুত্তেন কারণেনা</span>তি অনুরূপেন কারণেন। <span class="bld">পহোতী</span>তি নিগ্গণ্হিতুং সমত্থো হোতি। <span class="bld">সস্সতৰাদিভাৰমেৰ দীপেতী</span>তি অত্তনা গহিতে উচ্ছেদৰাদে দোসং দিস্বা অত্তনোপি সস্সতৰাদিভাৰমেৰ <a name="V2.0153"></a> দীপেতি। <span class="bld">পুগ্গলৰাদিম্হী</span>তি ইমিনা ৰচ্ছকুত্তিযৰাদিং দস্সেতি। পঞ্হং পুচ্ছন্তেহি পটিপজ্জিতব্বা পটিপদা পঞ্হপুচ্ছনকানং ৰত্তং।</p>
<p class="bodytext"><span class="bld">পটিচরতী</span>তি পটিচ্ছাদনৰসেন চরতি পৰত্ততি। পটিচ্ছাদনত্থো এৰ ৰা চরতিসদ্দো অনেকত্থত্তা ধাতূনন্তি আহ <span class="bld">‘‘পটিচ্ছাদেতী’’</span>তি। <span class="bld">অঞ্ঞেনঞ্ঞ</span>ন্তি পন পটিচ্ছাদনাকারদস্সনন্তি আহ <span class="bld">‘‘অঞ্ঞেন ৰচনেনা’’</span>তিআদি। তত্থ <span class="bld">অঞ্ঞেন ৰচনেনা</span>তি যং চোদকেন চুদিতকস্স দোসৰিভাৰনং ৰচনং ৰুত্তং, তং ততো অঞ্ঞেন ৰচনেন পটিচ্ছাদেতি। যো হি ‘‘আপত্তিং আপন্নোসী’’তি ৰুত্তে ‘‘কো আপন্নো, কিং আপন্নো, কিস্মিং আপন্নো, কং ভণথ, কিং ভণথা’’তি ৰদতি। ‘‘এৰরূপং কিঞ্চি তযা দিট্ঠ’’ন্তি ৰুত্তে ‘‘ন সুণামী’’তি সোতং ৰা উপনেতি, অযং অঞ্ঞেনঞ্ঞং পটিচরতি নাম। ‘‘কো আপন্নো’’তিআদিনা হি চোদনং অৰিস্সজ্জেত্বাৰ ৰিক্খেপাপজ্জনং অঞ্ঞেনঞ্ঞং <a name="M2.0169"></a> পটিচরণং, বহিদ্ধা কথাপনামনং ৰিস্সজ্জেত্বাতি অযমেতেসং ৰিসেসো। তেনেৰাহ <span class="bld">‘‘আগন্তুককথং ওতারেন্তো’’</span>তিআদি। তত্থ <span class="bld">অপনামেতী</span>তি ৰিক্খেপেতি। <span class="bld">তত্রা</span>তি তস্মিং বহিদ্ধাকথায অপনামনে।</p>
<p class="bodytext">উপনিসীদতি ফলং এত্থাতি কারণং উপনিসা, উপেচ্চ নিস্সযতীতি ৰা উপনিসা, সহ উপনিসাযাতি <span class="bld">সউপনিসো</span>তি আহ <span class="bld">‘‘সউপনিস্সযো সপচ্চযো’’</span>তি।</p>
<p class="bodytext"><span class="bld">ওহিতসোতো</span>তি অনঞ্ঞৰিহিতত্তা ধম্মস্সৰনায অপনামিতসোতো। ততো এৰ তদত্থং <span class="bld">ঠপিতসোতো</span>। <span class="bld">কুসলধম্ম</span>ন্তি অরিযমগ্গো অধিপ্পেতোতি আহ <span class="bld">‘‘অরিযমগ্গ’’</span>ন্তি।</p>
<p class="centered">কথাৰত্থুসুত্তৰণ্ণনা নিট্ঠিতা।</p>
<p class="subhead">৮. অঞ্ঞতিত্থিযসুত্তৰণ্ণনা</p>
<p class="bodytext"><a name="para69"></a><span class="paranum">৬৯</span>. অট্ঠমে ভগৰা মূলং কারণং এতেসং যাথাৰতো অধিগমাযাতি <span class="bld">ভগৰংমূলকা</span>। তেনাহ ‘‘ভগৰন্তঞ্হি নিস্সায মযং ইমে ধম্মে আজানাম পটিৰিজ্ঝামা’’তি। <span class="bld">অম্হাকং ধম্মা</span>তি তেহি অত্তনা অধিগন্তব্বতায ৰুত্তং। সেৰিতব্বাসেৰিতব্বানঞ্হি যাথাৰতো অধিগমঞ্ঞাণানি অধিগচ্ছনকসম্বন্ধীনি, তানি চ সম্মাসম্বুদ্ধমূলকানি অনঞ্ঞৰিসযত্তা। তেনাহ <span class="bld">‘‘পুব্বে কস্সপসম্মাসম্বুদ্ধেনা’’</span>তিআদি। <span class="bld">ইমে ধম্মা</span>তি ইমে ঞাণধম্মা। <span class="bld">আজানামা</span>তি অভিমুখং পচ্চক্খতো জানাম। <span class="bld">পটিৰিজ্ঝামা</span>তি তস্সেৰ ৰেৰচনং, অধিগচ্ছামাতি অত্থো। ভগৰা নেতা এতেসন্তি <a name="V2.0154"></a> <span class="bld">ভগৰংনেত্তিকা। নেতা</span>তি সেৰিতব্বধম্মে ৰেনেয্যসন্তানং পাপেতা। <span class="bld">ৰিনেতা</span>তি অসেৰিতব্বধম্মে ৰেনেয্যসন্তানতো অপনেতা। তদঙ্গৰিনযাদিৰসেন ৰা <span class="bld">ৰিনেতা</span>। অথ ৰা যথা অলমরিযঞাণদস্সনৰিসেসো হোতি, এৰং ৰিসেসতো <span class="bld">নেতা। অনুনেতা</span>তি ‘‘ইমে ধম্মা সেৰিতব্বা, ইমে ন সেৰিতব্বা’’তি উভযসম্পাপনাপনযনত্থং পঞ্ঞাপেতা। তেনাহ <span class="bld">‘‘যথাসভাৰতো’’</span>তিআদি।</p>
<p class="bodytext">পটিসরন্তি <a name="M2.0170"></a> এত্থাতি পটিসরণং, ভগৰা পটিসরণং এতেসন্তি <span class="bld">ভগৰংপটিসরণা</span>। আপাথং উপগচ্ছন্তা হি ভগৰা পটিসরণং সমোসরণট্ঠানং। তেনাহ <span class="bld">‘‘চতুভূমকধম্মা’’</span>তিআদি। পটিসরতি সভাৰসম্পটিৰেধৰসেন পচ্চেকং উপগচ্ছতীতি ৰা পটিসরণং, ভগৰা পটিসরণং এতেসন্তি <span class="bld">ভগৰংপটিসরণা</span>। পটিসরতি পটিৰিজ্ঝতীতি ৰা পটিসরণং, তস্মা পটিৰিজ্ঝনৰসেন ভগৰা পটিসরণং এতেসন্তি <span class="bld">ভগৰংপটিসরণা</span>। তেনাহ <span class="bld">‘‘অপিচা’’</span>তিআদি। <span class="bld">পটিৰেধৰসেনা</span>তি পটিৰিজ্ঝিতব্বতাৰসেন। অসতিপি মুখে অত্থতো এৰং ৰদন্তো ৰিয হোতীতি আহ <span class="bld">‘‘ফস্সো আগচ্ছতি অহং ভগৰা কিন্নামো’’</span>তি। ফস্সো ঞাণস্স আপাথং আগচ্ছন্তোযেৰ হি অত্তনো ‘‘অহং কিন্নামো’’তি নামং পুচ্ছন্তো ৰিয, ভগৰা চস্স নামং করোন্তো ৰিয হোতি।</p>
<p class="bodytext"><span class="bld">পটিভাতূ</span>তি এত্থ পটিসদ্দাপেক্খায ‘‘ভগৰন্ত’’ন্তি উপযোগৰচনং, অত্থো পন সামিৰচনৰসেনেৰ ৰেদিতব্বোতি দস্সেন্তো আহ <span class="bld">‘‘ভগৰতো’’</span>তি। <span class="bld">পটিভাতূ</span>তি চ ভাগো হোতু। ভগৰতো হি এস ভাগো, যদিদং ধম্মস্স দেসনা, অম্হাকং পন ভাগো সৰনন্তি অধিপ্পাযো। এৰঞ্হি সদ্দলক্খণেন সমেতি। কেচি পন <span class="bld">পটিভাতূ</span>তি পদস্স দিস্সতূতি অত্থং ৰদন্তি, ঞাণেন দিস্সতু, দেসীযতূতি ৰা অত্থো। <span class="bld">উপট্ঠাতূ</span>তি ঞাণস্স পচ্চুপতিট্ঠতু। পাল়িযং <span class="bld">কো অধিপ্পযাসো</span>তি এত্থ কো অধিকপ্পযোগোতি অত্থো।</p>
<p class="bodytext"><span class="bld">লোকৰজ্জৰসেনা</span>তি লোকিযজনেহি পকতিযা গরহিতব্বৰজ্জৰসেন। <span class="bld">ৰিপাকৰজ্জৰসেনা</span>তি ৰিপাকস্স অপাযসংৰত্তনিকৰজ্জৰসেন। <span class="bld">কথ</span>ন্তিআদিনা উভযৰজ্জৰসেনপি অপ্পসাৰজ্জতায ৰিসযং দস্সেতি। সেসমেত্থ সুৰিঞ্ঞেয্যমেৰ।</p>
<p class="centered">অঞ্ঞতিত্থিযসুত্তৰণ্ণনা নিট্ঠিতা।</p>
<p class="subhead">৯. অকুসলমূলসুত্তৰণ্ণনা</p>
<p class="bodytext"><a name="para70"></a><span class="paranum">৭০</span>. নৰমে লুব্ভতীতি <span class="bld">লোভো</span>। দুস্সতীতি <span class="bld">দোসো</span>। মুয্হতীতি <span class="bld">মোহো</span>। লোভাদীনি পনেতানি <a name="V2.0155"></a> অসহজাতানং পাণাতিপাতাদীনং কেসঞ্চি অকুসলানং উপনিস্সযপচ্চযট্ঠেন, সহজাতানং অদিন্নাদানাদীনং কেসঞ্চি <a name="M2.0171"></a> সম্পযুত্তা হুত্বা উপ্পাদকট্ঠেন, সযঞ্চ অকুসলানীতি সাৰজ্জদুক্খৰিপাকট্ঠেনাতি আহ <span class="bld">‘‘অকুসলানং মূলানি, অকুসলানি চ তানি মূলানী’’</span>তি। ৰুত্তম্পি চেতং ‘‘রত্তো খো, আৰুসো, রাগেন অভিভূতো পরিযাদিন্নচিত্তো পাণম্পি হনতী’’তিআদি। <span class="bld">যদপী</span>তি লিঙ্গৰিপল্লাসেন ৰুত্তন্তি আহ <span class="bld">‘‘যোপি, ভিক্খৰে, লোভো’’</span>তি। <span class="bld">তদপী</span>তি এত্থাপি এসেৰ নযোতি আহ <span class="bld">‘‘সোপি অকুসলমূল’’</span>ন্তি। ৰিনাপি লিঙ্গৰিপল্লাসেন অত্থযোজনং দস্সেন্তো <span class="bld">‘‘অকুসলমূলং ৰা’’</span>তিআদিমাহ। <span class="bld">সব্বত্থা</span>তি ‘‘যদপি, ভিক্খৰে, দোসো, তদপি অকুসলমূল’’ন্তিআদীসু। <span class="bld">অভিসঙ্খরোতী</span>তি এত্থ <span class="bld">আযূহতী</span>তি অত্থং ৰত্বা তঞ্চ আযূহনং পচ্চযসমৰাযসিদ্ধিতো সম্পিণ্ডনং রাসিকরণং ৰিয হোতীতি আহ <span class="bld">‘‘সম্পিণ্ডেতি রাসিং করোতী’’</span>তি।</p>
<p class="bodytext">পাল়িযং ‘‘ৰধেনা’’তিআদীসু <span class="bld">ৰধেনা</span>তি মারণেন ৰা পোথনেন ৰা। <span class="bld">ৰধ</span>সদ্দো হি হিংসনত্থো ৰিহেঠনত্থো চ হোতি। <span class="bld">বন্ধনেনা</span>তি অদ্দুবন্ধনাদিনা। <span class="bld">জানিযা</span>তি ধনজানিযা, ‘‘সতং গণ্হথ, সহস্সং গণ্হথা’’তি এৰং পৰত্তিতদণ্ডেনাতি অত্থো। <span class="bld">গরহাযা</span>তি পঞ্চসিখমুণ্ডককরণং, গোমযসিঞ্চনং, গীৰায কুরণ্ডকবন্ধনন্তি এৰমাদীনি কত্বা গরহপাপনেন। তত্থ <span class="bld">পঞ্চসিখমুণ্ডককরণং</span> নাম কাকপক্খকরণং। <span class="bld">গোমযসিঞ্চনং</span> সীসেন কণোদকাৰসেচনং। <span class="bld">কুরণ্ডকবন্ধনং</span> গদ্দুলবন্ধনং।</p>
<p class="bodytext"><span class="bld">কালস্মিং ন ৰদতী</span>তি যুত্তকালে ন ৰদতি, ৰত্তব্বকালস্স পুব্বে ৰা পচ্ছা ৰা অযুত্তকালে ৰত্তা হোতি। <span class="bld">অভূতৰাদী</span>তি যং নত্থি, তস্স ৰত্তা। তেনাহ <span class="bld">‘‘ভূতং ন ৰদতী’’</span>তি। <span class="bld">অত্থং ন ৰদতী</span>তি কারণং ন ৰদতি, অকারণনিস্সিতং নিপ্ফলং ৰত্তা হোতি। <span class="bld">ধম্মং ন ৰদতী</span>তি সভাৰং ন ৰদতি, অসভাৰং ৰত্তা অযথাৰাদীতি অত্থো। <span class="bld">ৰিনযং ন ৰদতী</span>তি সংৰরৰিনযং ন ৰদতি, ন সংৰরৰিনযপ্পটিসংযুত্তস্স ৰত্তা হোতি, অত্তনো সুণন্তস্স চ ন সংৰরৰিনযাৰহস্স ৰত্তাতি অত্থো।</p>
<p class="bodytext"><span class="bld">অতচ্ছ</span>ন্তি অভূতত্থং। তেনাহ <span class="bld">‘‘ইতরং তস্সেৰ ৰেৰচন’’</span>ন্তি। অথ ৰা <span class="bld">অভূত</span>ন্তি অসন্তং অৰিজ্জমানং। <span class="bld">অতচ্ছ</span>ন্তি অতথাকারং।</p>
<p class="bodytext">পুঞ্ঞকম্মতো এতি উপ্পজ্জতীতি অযো, ৰড্ঢি। তপ্পটিক্খেপেন <span class="bld">অনযো,</span> অৰড্ঢীতি আহ <span class="bld">‘‘অনযং আপজ্জতীতি অৰড্ঢিং আপজ্জতী’’</span>তি। <span class="bld">মালুৰাসিপাটিকা</span> নাম দীঘসণ্ঠানং মালুৰাপক্কং <a name="V2.0156"></a>, মালুৰাফলপোট্ঠলিকাতি অত্থো <a name="M2.0172"></a>। <span class="bld">ফলিতাযা</span>তি আতপেন সুস্সিত্বা ভিন্নায। <span class="bld">ৰটরুক্খাদীনং মূলে</span>তি ৰটরুক্খাদীনং সমীপে। <span class="bld">সকভাৰেন সণ্ঠাতুং ন সক্কোন্তী</span>তি কস্মা ন সক্কোন্তি? ভৰনৰিনাসভযা। রুক্খমূলে পতিতমালুৰাবীজতো হি লতা উপ্পজ্জিত্বা রুক্খং অভিরুহতি। সা মহাপত্তা চেৰ বহুপত্তা চ মহাকোলিরপত্তসণ্ঠানেহি ততো চ মহন্ততরেহি সাখাৰিটপন্তরেহি পত্তেহি সমন্নাগতা। অথ নং রুক্খং মূলতো পট্ঠায ৰিনন্ধমানা সব্বৰিটপানি সঞ্ছাদেত্বা মহন্তং ভারং জনেত্বা তিট্ঠতি, সা ৰাতে ৰাযন্তে দেৰে ৰা ৰস্সন্তে ওঘনহেট্ঠাগতা ওলম্বনহেতুভূতং ঘনভাৰং জনেত্বা তস্স রুক্খস্স সব্বসাখং ভিজ্জতি, ভূমিযং নিপাতেতি। ততো তস্মিং রুক্খে পতিট্ঠিতৰিমানং ভিজ্জতি ৰিনস্সতি। ইতি তা দেৰতাযো ভৰনৰিনাসভযা সকভাৰেন সণ্ঠাতুং ন সক্কোন্তি। এত্থ চ যং সাখট্ঠকৰিমানং হোতি, তং সাখাসু ভিজ্জমানাসু তত্থ তত্থেৰ ভিজ্জিত্বা সব্বসাখাসু ভিন্নাসু সব্বং ভিজ্জতি, রুক্খট্ঠকৰিমানং পন যাৰ রুক্খস্স মূলমত্তম্পি তিট্ঠতি, তাৰ ন নস্সতীতি ৰেদিতব্বং। <span class="bld">তত্থ তত্থ পলুজ্জিত্বা</span>তি তত্থ তত্থ ভিজ্জিত্বা। সেসমেত্থ সুৰিঞ্ঞেয্যমেৰ।</p>
<p class="centered">অকুসলমূলসুত্তৰণ্ণনা নিট্ঠিতা।</p>
<p class="subhead">১০. উপোসথসুত্তৰণ্ণনা</p>
<p class="bodytext"><a name="para71"></a><span class="paranum">৭১</span>. দসমে <span class="bld">তদহূ</span>তি এত্থ তস্মিং অহনীতি অত্থোতি আহ <span class="bld">‘‘তস্মিং অহু উপোসথে’’</span>তি। উপৰসন্তি এত্থাতি <span class="bld">উপোসথো,</span> উপোসথদিৰসো। <span class="bld">উপৰসন্তী</span>তি চ সীলেন ৰা অনসনেন ৰা খীরসাযনাদিৰিধিনা ৰা উপেতা হুত্বা ৰসন্তীতি অত্থো। উপোসথদিৰসে হি সাসনিকা সীলেন, বাহিরকা সব্বসো আহারস্স অভুঞ্জনেন খীরসাযনমধুসাযনাদিৰিধিনা ৰা উপেতা হুত্বা ৰিহরন্তি। সো পনেস উপোসথদিৰসো অট্ঠমিচাতুদ্দসিপন্নরসিভেদেন তিৰিধো, তস্মা সেসদ্বযনিৰারণত্থং <span class="bld">‘‘পন্নরসিকউপোসথদিৰসে’’</span>তি ৰুত্তং। <span class="bld">ৰৰস্সগ্গত্থে</span>তি ৰচসাযত্থে। <span class="bld">দিৰ</span>সদ্দো দিৰাসদ্দো ৰিয দিৰসপরিযাযো, তস্স ৰিসেসনভাৰেন ৰুচ্চমানো দিৰাসদ্দো সৰিসেসেন দীপেতীতি আহ <span class="bld">‘‘দিৰসস্স দিৰা</span> <a name="M2.0173"></a>, <span class="bld">মজ্ঝন্হিকে কালেতি অত্থো’’</span>তি। <span class="bld">পটিচ্ছাপেত্বা</span>তি সম্পটিচ্ছনং কারেত্বা। <span class="bld">ৰিপাকফলেনা</span>তি সদিসফলেন। <span class="bld">ন মহপ্ফলো</span> হোতি মনোদুচ্চরিতদুস্সীল্যেন উপক্কিলিট্ঠভাৰতো। <span class="bld">ৰিপাকানিসংসেনা</span>তি উদ্রযফলেন। <span class="bld">ৰিপাকোভাসেনা</span>তি পটিপক্খৰিগমজনিতেন সভাৰসঙ্খাতেন ৰিপাকোভাসেন। <span class="bld">ন মহাওভাসো</span> অপরিসুদ্ধভাৰতো। <span class="bld">ৰিপাকৰিপ্ফারস্সা</span>তি ৰিপাকৰেপুল্লস্স।</p>
<p class="bodytext"><span class="bld">নাহং</span> <a name="V2.0157"></a> <span class="bld">ক্বচনী</span>তিআদিৰচনস্স মিচ্ছাভিনিৰেসৰসেন পৰত্তত্তা ‘‘ইদং তস্স মুসাৰাদস্মিং ৰদামী’’তি পাল়িযং ৰুত্তং, চতুকোটিকসুঞ্ঞতাদস্সনৰসেন পৰত্তং পন অরিযদস্সনমেৰাতি ন তত্থ মুসাৰাদো। ৰুত্তঞ্হেতং –</p>
<p class="indent">‘‘পুন চপরং, ভিক্খৰে, অরিযসাৰকো ইতি পটিসঞ্চিক্খতি ‘নাহং ক্বচনি, কস্সচি কিঞ্চনতস্মিং, ন চ মম ক্বচনি, কিস্মিঞ্চি কিঞ্চনতত্থী’’’তিআদি (ম॰ নি॰ ৩.৭০)।</p>
<p class="bodytext">এত্থ হি চতুকোটিকসুঞ্ঞতা কথিতা। কথং? অরিযো (ৰিসুদ্ধি॰ ২.৭৬০; ম॰ নি॰ অট্ঠ॰ ৩.৭০) হি <span class="bld">নাহং ক্বচনী</span>তি ক্বচি অত্তানং ন পস্সতি, <span class="bld">কস্সচি কিঞ্চনতস্মি</span>ন্তি অত্তনো অত্তানং কস্সচি পরস্স কিঞ্চনভাৰে উপনেতব্বং ন পস্সতি, ভাতিট্ঠানে ভাতরং, সহাযট্ঠানে সহাযং, পরিক্খারট্ঠানে পরিক্খারং মঞ্ঞিত্বা উপনেতব্বং ন পস্সতীতি অত্থো। <span class="bld">ন চ মম ক্বচনী</span>তি এত্থ <span class="bld">মম</span>-সদ্দং তাৰ ঠপেত্বা ক্বচনি পরস্স চ অত্তানং ক্বচি ন পস্সতীতি অযমত্থো। ইদানি মম-সদ্দং আহরিত্বা <span class="bld">‘‘মম কিস্মিঞ্চি কিঞ্চনতত্থী’’</span>তি সো পরস্স অত্তানং ‘‘মম কিস্মিঞ্চি কিঞ্চনভাৰেন অত্থী’’তি ন পস্সতি, অত্তনো ভাতিকট্ঠানে ভাতরং, সহাযট্ঠানে সহাযং, পরিক্খারট্ঠানে পরিক্খারন্তি কিস্মিঞ্চি ঠানে পরস্স অত্তানং ইমিনা কিঞ্চনভাৰেন উপনেতব্বং ন পস্সতীতি অত্থো। এৰমযং যস্মা নেৰ কত্থচি অত্তানং পস্সতি, ন তং পরস্স কিঞ্চনভাৰে উপনেতব্বং পস্সতি। ন কত্থচি পরস্স অত্তানং পস্সতি, ন পরস্স অত্তানং অত্তনো কিঞ্চনভাৰে উপনেতব্বং পস্সতি, তস্মা অযং সুঞ্ঞতা চতুকোটিকাতি ৰেদিতব্বা।</p>
<p class="bodytext">যস্মা পন মিচ্ছাদিট্ঠিকানং যাথাৰদস্সনস্স অসম্ভৰতো যথাৰুত্তচতুকোটিকসুঞ্ঞতাদস্সনং ন সম্ভৰতি, তস্মা ‘‘নত্থি মাতা, নত্থি পিতা’’তিআদিৰচনং <a name="M2.0174"></a> (দী॰ নি॰ ১.১৭১) ৰিয মিচ্ছাগাহৰসেন ‘‘নাহং ক্বচনী’’তিআদি ৰুত্তন্তি যুত্তো চেত্থ মুসাৰাদসম্ভৰো। <span class="bld">কত্থচী</span>তি ঠানে, কালে ৰা। অথ ‘‘নিপ্ফলো’’তি কস্মা ৰুত্তং। ‘‘ন মহপ্ফলো’’তি সদ্দেন হি মহপ্ফলাভাৰোৰ জোতিতো, ন পন সব্বথা ফলাভাৰোতি আহ <span class="bld">‘‘ব্যঞ্জনমেৰ হি এত্থ সাৰসেস’’</span>ন্তিআদি। <span class="bld">সেসপদেসুপী</span>তি ‘‘ন মহানিসংসো’’তিআদীসুপি।</p>
<p class="bodytext"><span class="bld">অট্ঠহি কারণেহী</span>তি –</p>
<p class="indent">‘‘অথ <a name="V2.0158"></a> খো, ভন্তে, সক্কো দেৰানমিন্দো দেৰানং তাৰতিংসানং ভগৰতো অট্ঠ যথাভুচ্চে ৰণ্ণে পযিরুদাহাসি – ‘তং কিং মঞ্ঞন্তি, ভোন্তো দেৰা তাৰতিংসা, যাৰঞ্চ সো ভগৰা বহুজনহিতায পটিপন্নো বহুজনসুখায লোকানুকম্পায অত্থায হিতায সুখায দেৰমনুস্সানং, এৰং বহুজনহিতায পটিপন্নং বহুজনসুখায লোকানুকম্পায অত্থায হিতায সুখায দেৰমনুস্সানং ইমিনাপঙ্গেন সমন্নাগতং সত্থারং নেৰ অতীতংসে সমনুপস্সামি, ন পনেতরহি অঞ্ঞত্র তেন ভগৰতা’’তি –</p>
<p class="unindented">আদিনা <span class="bld">মহাগোৰিন্দসুত্তে</span> (দী॰ নি॰ ২.২৯৬) ৰিত্থারিতেহি বহুজনহিতায পটিপন্নাদীহি বুদ্ধানুভাৰদীপকেহি অট্ঠহি কারণেহি। অথ ‘‘নৰহি কারণেহী’’তি অৰত্বা ‘‘অট্ঠহি কারণেহী’’তি কস্মা ৰুত্তন্তি আহ <span class="bld">‘‘এত্থ হি…পে॰… সব্বে লোকিযলোকুত্তরা বুদ্ধগুণা সঙ্গহিতা’’</span>তি। ইদং ৰুত্তং হোতি – ইমস্মিং সুত্তে ‘‘ইতিপি সো ভগৰা’’তি ইমিনা ৰচনেন অৰিসেসতো সব্বেপি লোকিযলোকুত্তরা বুদ্ধগুণা দীপিতা, তস্মা তেন দীপিতগুণে সন্ধায ‘‘অট্ঠহি কারণেহী’’তি ৰুত্তন্তি। <span class="bld">অরহন্তিআদীহি পাটিযেক্কগুণাৰ নিদ্দিট্ঠা</span>তি অরহন্তিআদীহি একেকেহি পদেহি একেকে গুণাৰ নিদ্দিট্ঠাতি অত্থো।</p>
<p class="bodytext"><span class="bld">সহতন্তিক</span>ন্তি পাল়িধম্মসহিতং। <span class="bld">পুরিমনযেনেৰ যোজনা কাতব্বা</span>তি ‘‘কিলিট্ঠস্মিঞ্হি কাযে পসাধনং পসাধেত্বা নক্খত্তং কীল়মানা ন সোভন্তী’’তিআদিনা নযেন যোজনা কাতব্বাতি অত্থো।</p>
<p class="bodytext">সঙ্ঘস্স <a name="M2.0175"></a> অনুস্সরণং নাম তস্স গুণানুস্সরণমেৰাতি আহ <span class="bld">‘‘অট্ঠন্নং অরিযপুগ্গলানং গুণে অনুস্সরতী’’</span>তি। <span class="bld">দ্বে তযো ৰারে গাহাপিতং উসুম</span>ন্তি দ্বে তযো ৰারে উদ্ধনং আরোপেত্বা সেদনৰসেন গাহাপিতং উসুমং। <span class="bld">পুরিমনযেনেৰ যোজনা কাতব্বা</span>তি ‘‘কিলিট্ঠস্মিঞ্হি ৰত্থে পসাধনং পসাধেত্বা নক্খত্তং কীল়মানা ন সোভন্তী’’তিআদিনা নযেন যোজনা কাতব্বা।</p>
<p class="bodytext"><span class="bld">পহীনকালতো পট্ঠায…পে॰… ৰিরতাৰা</span>তি এতেন পহানহেতুকা ইধাধিপ্পেতা ৰিরতীতি দস্সেতি। কম্মক্খযকরঞাণেন হি পাণাতিপাতদুস্সীল্যস্স পহীনত্তা অরহন্তো অচ্চন্তমেৰ ততো পটিৰিরতাতি ৰুচ্চতি সমুচ্ছেদৰসেন পহানৰিরতীনং অধিপ্পেতত্তা। কিঞ্চাপি পহানৰিরমণানং পুরিমপচ্ছিমকালতা নত্থি, মগ্গধম্মানং পন সম্মাদিট্ঠিআদীনং সম্মাৰাচাদীনঞ্চ পচ্চযপচ্চযুপ্পন্নভাৰে অপেক্খিতে সহজাতানম্পি পচ্চযপচ্চযুপ্পন্নভাৰেন গহণং পুরিমপচ্ছিমভাৰেনেৰ হোতীতি, গহণপ্পৰত্তিআকারৰসেন পচ্চযভূতেসু সম্মাদিট্ঠিআদীসু <a name="V2.0159"></a> পহাযকধম্মেসু পহানকিরিযায পুরিমকালৰোহারো, পচ্চযুপ্পন্নাসু চ ৰিরতীসু ৰিরমণকিরিযায অপরকালৰোহারো চ হোতীতি পহানং ৰা সমুচ্ছেদৰসেন, ৰিরতি পটিপ্পস্সদ্ধিৰসেন যোজেতব্বা।</p>
<p class="bodytext">অথ ৰা পাণো অতিপাতীযতি এতেনাতি <span class="bld">পাণাতিপাতো,</span> পাণঘাতহেতুভূতো ধম্মসমূহো। কো পন সো? অহিরিকানোত্তপ্পদোসমোহৰিহিংসাদযো কিলেসা। তে হি অরহন্তো অরিযমগ্গেন পহায সমুগ্ঘাতেত্বা পাণাতিপাতদুস্সীল্যতো অচ্চন্তমেৰ পটিৰিরতাতি ৰুচ্চন্তি, কিলেসেসু পহীনেসু কিলেসনিমিত্তস্স কম্মস্স অনুপ্পজ্জনতো। <span class="bld">অদিন্নাদানং পহাযা</span>তিআদীসুপি এসেৰ নযো। <span class="bld">ৰিরতাৰা</span>তি অৰধারণেন তস্সা ৰিরতিযা কালাদিৰসেন অপরিযন্ততং দস্সেতি। যথা হি অঞ্ঞে সমাদিন্নৰিরতিকাপি অনৰট্ঠিতচিত্ততায লাভজীৰিতাদিহেতু সমাদানং ভিন্দন্তি, ন এৰং অরহন্তো, অরহন্তো পন সব্বসো পহীনপাণাতিপাতত্তা অচ্চন্তৰিরতা এৰাতি।</p>
<p class="bodytext">দণ্ডনসঙ্খাতস্স পরৰিহেঠনস্স চ পরিৰজ্জনভাৰদীপনত্থং দণ্ডসত্থানং নিক্খেপৰচনন্তি আহ <span class="bld">‘‘পরূপঘাতত্থাযা’’</span>তিআদি। <span class="bld">লজ্জী</span>তি এত্থ ৰুত্তলজ্জায <a name="M2.0176"></a> ওত্তপ্পম্পি ৰুত্তমেৰাতি দট্ঠব্বং। ন হি পাপজিগুচ্ছনপাপুত্তাসরহিতং, পাপভযং ৰা অলজ্জনং অত্থীতি। ধম্মগরুতায ৰা অরহন্তানং ধম্মস্স চ অত্তা ধীনত্তা অত্তাধিপতিভূতা লজ্জাৰ ৰুত্তা, ন পন লোকাধিপতি ওত্তপ্পং। <span class="bld">‘‘দযং মেত্তচিত্ততং আপন্না’’</span>তি কস্মা ৰুত্তং, ননু দযা-সদ্দো ‘‘অদযাপন্নো’’তিআদীসু করুণায পৰত্ততীতি? সচ্চমেতং, অযং পন দযা-সদ্দো অনুরক্খণত্থং অন্তোনীতং কত্বা পৰত্তমানো মেত্তায করুণায চ পৰত্ততীতি ইধ মেত্তায পৰত্তমানো ৰুত্তো। মিজ্জতি সিনিয্হতীতি মেত্তা, মেত্তা এতস্স অত্থীতি মেত্তং, মেত্তং চিত্তং এতস্সাতি মেত্তচিত্তো, তস্স ভাৰো <span class="bld">মেত্তচিত্ততা,</span> মেত্তাইচ্চেৰ অত্থো।</p>
<p class="bodytext"><span class="bld">সব্বপাণভূতহিতানুকম্পী</span>তি এতেন তস্সা ৰিরতিযা পৰত্তৰসেন অপরিযন্ততং দস্সেতি। <span class="bld">পাণভূতে</span>তি পাণজাতে। <span class="bld">অনুকম্পকা</span>তি করুণাযনকা, যস্মা পন মেত্তা করুণায ৰিসেসপচ্চযো হোতি, তস্মা ৰুত্তং <span class="bld">‘‘তায এৰ দযাপন্নতাযা’’</span>তি। এৰং যেহি ধম্মেহি পাণাতিপাতা ৰিরতি সম্পজ্জতি, তেহি লজ্জামেত্তাকরুণাধম্মেহি সমঙ্গিভাৰো দস্সিতো।</p>
<p class="bodytext"><span class="bld">পরপরিগ্গহিতস্স আদান</span>ন্তি পরসন্তকস্স আদানং। থেনো ৰুচ্চতি চোরো, তস্স ভাৰো <span class="bld">থেয্যং,</span> কামঞ্চেত্থ ‘‘লজ্জী দযাপন্নো’’তি ন ৰুত্তং, অধিকারৰসেন পন অত্থতো ৰুত্তমেৰাতি দট্ঠব্বং। যথা হি লজ্জাদযো পাণাতিপাতপ্পহানস্স ৰিসেসপচ্চযা, এৰং অদিন্নাদানপ্পহানস্সপীতি <a name="V2.0160"></a>, তস্মা সাপি পাল়ি আনেত্বা ৰত্তব্বা। এস নযো ইতো পরেসুপি। অথ ৰা <span class="bld">সুচিভূতেনা</span>তি এতেন হিরোত্তপ্পাদীহি সমন্নাগমো, অহিরিকাদীনঞ্চ পহানং ৰুত্তমেৰাতি ‘‘লজ্জী’’তিআদি ন ৰুত্তন্তি দট্ঠব্বং।</p>
<p class="bodytext"><span class="bld">অসেট্ঠচরিয</span>ন্তি অসেট্ঠানং হীনানং, অসেট্ঠং ৰা লামকং চরিযং, নিহীনৰুত্তিং মেথুনন্তি অত্থো। <span class="bld">ব্রহ্মং সেট্ঠং আচার</span>ন্তি মেথুনৰিরতিমাহ। <span class="bld">আরাচারী মেথুনা</span>তি এতেন – ‘‘ইধেকচ্চো ন হেৰ খো মাতুগামেন সদ্ধিং দ্বযংদ্বযসমাপত্তিং সমাপজ্জতি, অপিচ খো মাতুগামস্স উচ্ছাদনপরিমদ্দনন্হাপনসম্বাহনং সাদিযতি, সো তং অস্সাদেতি, তং নিকামেতি, তেন চ ৰিত্তিং আপজ্জতী’’তিআদিনা (অ॰ নি॰ ৭.৫০) ৰুত্তা সত্তৰিধমেথুনসংযোগাপি পটিৰিরতি দস্সিতাতি দট্ঠব্বং।</p>
<p class="bodytext">‘‘সচ্চতো <a name="M2.0177"></a> থেততো’’তিআদীসু (ম॰ নি॰ ১.১৯) ৰিয <span class="bld">থেত</span>-সদ্দো থিরপরিযাযো, থিরভাৰো চ সচ্চৰাদিতায ঠিতকথত্তা কথাৰসেন ৰেদিতব্বোতি আহ <span class="bld">‘‘ঠিতকথাতি অত্থো’’</span>তি। <span class="bld">ন ঠিতকথো</span>তি যথা হলিদ্দিরাগাদযো অনৰট্ঠিতসভাৰতায ন ঠিতা, এৰং ন ঠিতা কথা যস্স সো ন ঠিতকথোতি হলিদ্দিরাগাদযো যথা কথায উপমা হোন্তি, এৰং যোজেতব্বং। এস নযো <span class="bld">‘‘পাসাণলেখা ৰিযা’’</span>তিআদীসুপি। সদ্ধা অযতি পৰত্ততি এত্থাতি সদ্ধাযা, সদ্ধাযা <span class="bld">এৰ সদ্ধাযিকা</span> যথা ৰেনযিকা। সদ্ধায ৰা অযিতব্বা <span class="bld">সদ্ধাযিকা,</span> সদ্ধেয্যাতি অত্থো। <span class="bld">ৰত্তব্বতং আপজ্জতি</span> ৰিসংৰাদনতোতি অধিপ্পাযো।</p>
<p class="bodytext">একং ভত্তং একভত্তং, তং এতেসমত্থীতি <span class="bld">একভত্তিকা,</span> একস্মিং দিৰসে একৰারমেৰ ভুঞ্জনকা। তযিদং রত্তিভোজনেনপি সিযাতি আহ <span class="bld">‘‘রত্তূপরতা’’</span>তি। এৰম্পি সাযন্হভোজনেনপি সিযুং একভত্তিকাতি তদাসঙ্কানিৰত্তনত্থং <span class="bld">‘‘ৰিরতা ৰিকালভোজনা’’</span>তি ৰুত্তং। অরুণুগ্গমনতো পট্ঠায যাৰ মজ্ঝন্হিকা অযং বুদ্ধানং অরিযানং আচিণ্ণসমাচিণ্ণো ভোজনস্স কালো নাম, তদঞ্ঞো ৰিকালো। অট্ঠকথাযং পন দুতিযপদেন রত্তিভোজনস্স পটিক্খিত্তত্তা অপরণ্হো ‘‘ৰিকালো’’তি ৰুত্তো।</p>
<p class="bodytext">সঙ্খেপতো ‘‘সব্বপাপস্স অকরণ’’ন্তিআদিনযপ্পৰত্তং (দী॰ নি॰ ২.৯০; ধ॰ প॰ ১৮৩) ভগৰতো সাসনং সচ্ছন্দরাগপ্পৰত্তিতো নচ্চাদীনং দস্সনং ন অনুলোমেতীতি আহ <span class="bld">‘‘সাসনস্স অননুলোমত্তা’’</span>তি। অত্তনা পযোজিযমানং পরেহি পযোজাপীযমানঞ্চ নচ্চং নচ্চভাৰসামঞ্ঞতো পাল়িযং একেনেৰ নচ্চসদ্দেন গহিতং, তথা গীতৰাদিতসদ্দা চাতি আহ <span class="bld">‘‘নচ্চননচ্চাপনাদিৰসেনা’’</span>তি <a name="V2.0161"></a>। <span class="bld">আদি</span>-সদ্দেন গাযনগাযাপনৰাদনৰাদাপনানি সঙ্গণ্হাতি। দস্সনেন চেত্থ সৰনম্পি সঙ্গহিতং ৰিরূপেকসেসনযেন। আলোচনসভাৰতায ৰা পঞ্চন্নং ৰিঞ্ঞাণানং সৰনকিরিযাযপি দস্সনসঙ্খেপসব্ভাৰতো <span class="bld">দস্সনা</span>ইচ্চেৰ ৰুত্তং। অৰিসূকভূতস্স গীতস্স সৰনং কদাচি ৰট্টতীতি আহ <span class="bld">‘‘ৰিসূকভূতং দস্সন’’</span>ন্তি। তথা হি ৰুত্তং পরমত্থজোতিকায <span class="bld">খুদ্দকপাঠট্ঠকথায</span> ‘‘ধম্মূপসংহিতং গীতং ৰট্টতি, গীতূপসংহিতো ধম্মো ন ৰট্টতী’’তি।</p>
<p class="bodytext"><span class="bld">যং</span> <a name="M2.0178"></a> <span class="bld">কিঞ্চী</span>তি গন্থিতং ৰা অগন্থিতং ৰা যং কিঞ্চি <span class="bld">পুপ্ফং। গন্ধজাত</span>ন্তি গন্ধজাতিযং। তস্সাপি ‘‘যং কিঞ্চী’’তি ৰচনতো ধূপিতস্সপি অধূপিতস্সপি যস্স কস্সচি ৰিলেপনাদি ন ৰট্টতীতি দস্সেতি। <span class="bld">উচ্চা</span>তি উচ্চসদ্দেন সমানত্থং একং সদ্দন্তরং। সেতি এত্থাতি <span class="bld">সযনং</span>। উচ্চাসযনং মহাসযনঞ্চ সমণসারুপ্পরহিতং অধিপ্পেতন্তি আহ <span class="bld">‘‘পমাণাতিক্কন্তং অকপ্পিযত্থরণ’’</span>ন্তি, আসন্দাদিআসনঞ্চেত্থ সযনেন সঙ্গহিতন্তি দট্ঠব্বং। যস্মা পন আধারে পটিক্খিত্তে তদাধারকিরিযা পটিক্খিত্তাৰ হোতি, তস্মা ‘‘উচ্চাসযনমহাসযনা’’ইচ্চেৰ ৰুত্তং। অত্থতো পন তদুপভোগভূতনিসজ্জানিপজ্জনেহি ৰিরতি দস্সিতাতি দট্ঠব্বা। অথ ৰা ‘‘উচ্চাসযনাসনমহাসযনাসনা’’তি, এতস্মিং অত্থে একসেসনযেন অযং নিদ্দেসো কতো যথা ‘‘নামরূপপচ্চযা সল়াযতন’’ন্তি। (ম॰ নি॰ ৩.১২৬; সং॰ নি॰ ২.১) আসনকিরিযাপুব্বকত্তা ৰা সযনকিরিযায সযনগ্গহণেনেৰ আসনম্পি সঙ্গহিতন্তি ৰেদিতব্বং।</p>
<p class="bodytext"><span class="bld">‘‘কীৰা’’</span>তি অযং নিপাতো। ‘‘কিত্তক’’ন্তি ইমস্স অত্থং বোধেতীতি আহ <span class="bld">‘‘কীৰমহপ্ফলোতি কিত্তকং মহপ্ফলো’’</span>তি। <span class="bld">সেসপদেসূ</span>তি ‘‘কীৰমহানিসংসো’’তিআদীসু। <span class="bld">রত্ত</span>-সদ্দো রতনপরিযাযোতি আহ <span class="bld">‘‘পহূতরত্তরতনানন্তি পহূতেন রত্তসঙ্খাতেন রতনেন সমন্নাগতান’’</span>ন্তি। পাল়িযং পন ‘‘পহূতসত্তরতনান’’ন্তিপি পাঠো দিস্সতি। <span class="bld">ভেরিতলসদিসং কত্বা</span>তি ভেরিতলং ৰিয সমং কত্বা। <span class="bld">ততো একং ভাগং ন অগ্ঘতী</span>তি যথাৰুত্তং চক্কৰত্তিরজ্জং ততো সোল়সভাগতো একং ভাগং ন অগ্ঘতি। <span class="bld">ততো বহুতরং হোতী</span>তি চক্কৰত্তিরজ্জসিরিতো বহুতরং হোতি।</p>
<p class="bodytext"><span class="bld">চাতুমহারাজীকান</span>ন্তিআদীসু <span class="bld">চাতুমহারাজিকা</span> নাম সিনেরুপব্বতস্স ৰেমজ্ঝে হোন্তি, তেসু বহূ পব্বতট্ঠাপি আকাসট্ঠাপি, তেসং পরম্পরা চক্কৰাল়পব্বতং পত্তা, খিড্ডাপদোসিকা, মনোপদোসিকা, সীতৰলাহকা, উণ্হৰলাহকা, চন্দিমা, দেৰপুত্তো, সূরিযো, দেৰপুত্তোতি এতে সব্বে <a name="V2.0162"></a> চাতুমহারাজিকদেৰলোকট্ঠকা এৰ। তেত্তিংস জনা তত্থ উপ্পন্নাতি <span class="bld">তাৰতিংসা</span>। অপিচ <span class="bld">তাৰতিংসা</span>তি তেসং দেৰানং নামমেৰাতি ৰুত্তং। তেপি অত্থি পব্বতট্ঠকা, অত্থি আকাসট্ঠকা, তেসং পরম্পরা চক্কৰাল়পব্বতং পত্তা, তথা যামাদীনং। একদেৰলোকেপি <a name="M2.0179"></a> হি দেৰানং পরম্পরা চক্কৰাল়পব্বতং অপ্পত্তা নাম নত্থি। তত্থ দিব্বসুখং যাতা পযাতা সম্পত্তাতি <span class="bld">যামা</span>। তুট্ঠা পহট্ঠাতি <span class="bld">তুসিতা</span>। পকতিপটিযত্তারম্মণতো অতিরেকেন রমিতুকামকালে যথারুচিতে ভোগে নিম্মিনিত্বা নিম্মিনিত্বা রমন্তীতি <span class="bld">নিম্মানরতি</span>। চিত্তাচারং ঞত্বা পরেহি নিম্মিতেসু ভোগেসু ৰসং ৰত্তেন্তীতি <span class="bld">পরনিম্মিতৰসৰত্তী</span>।</p>
<p class="bodytext">তত্থ চাতুমহারাজিকানং দেৰানং মনুস্সগণনায নৰুতিৰস্সসতসহস্সানি আযুপ্পমাণং। তাৰতিংসানং দেৰানং তিস্সো চ ৰস্সকোটিযো সট্ঠি চ ৰস্সসতসহস্সানি। যামানং দেৰানং চুদ্দস চ ৰস্সকোটিযো চত্তারি চ ৰস্সসতসহস্সানি। তুসিতানং দেৰানং সত্তপঞ্ঞাস চ ৰস্সকোটিযো সট্ঠি চ ৰস্সসতসহস্সানি। নিম্মানরতীনং দেৰানং দ্বে চ ৰস্সকোটিসতানি তিস্সো চ ৰস্সকোটিযো চত্তারি চ ৰস্সসতসহস্সানি। পরনিম্মিতৰসৰত্তীনং দেৰানং নৰ চ ৰস্সকোটিসতানি একৰীস কোটিযো চ সট্ঠি চ ৰস্সসতসহস্সানি।</p>
<p class="bodytext"><span class="bld">মুট্ঠিহত্থপাদকে</span>তি পাদতলতো যাৰ অটনিযা হেট্ঠিমন্তো, তাৰ মুট্ঠিরতনপ্পমাণপাদকে। তঞ্চ খো মজ্ঝিমস্স পুরিসস্স হত্থেন, যস্সিদানি ৰড্ঢকীহত্থোতি সমঞ্ঞা। সীলসমাদানতো পট্ঠায অঞ্ঞং কিঞ্চি অকত্বা ধম্মস্সৰনেন ৰা কম্মট্ঠানমনসিকারেন ৰা ৰীতিনামেতব্বন্তি আহ <span class="bld">‘‘তং পন উপৰসন্তেন…পে॰… ৰিচারেতব্ব’’</span>ন্তি।</p>
<p class="bodytext"><span class="bld">ৰাচং ভিন্দিত্বা উপোসথঙ্গানি সমাদাতব্বানী</span>তি ‘‘ইমঞ্চ রত্তিং ইমঞ্চ দিৰস’’ন্তি কালপরিচ্ছেদং কত্বা ‘‘উপোসথঙ্গৰসেন অট্ঠ সিক্খাপদানি সমাদিযামী’’তি একতো কত্বা পুন পচ্চেকং ‘‘পাণাতিপাতা ৰেরমণিসিক্খাপদং সমাদিযামি…পে॰… উচ্চাসযনমহাসযনা ৰেরমণিসিক্খাপদং সমাদিযামী’’তি এৰং ৰচীভেদং কত্বা যথাপাল়ি সমাদাতব্বানি। পাল়িং অজানন্তেন পন অত্তনো ভাসায পচ্চেকং ৰা ‘‘বুদ্ধপঞ্ঞত্তং উপোসথং অধিট্ঠামী’’তি একতো অধিট্ঠানৰসেন ৰা সমাদাতব্বানি, অঞ্ঞং অলভন্তেন অধিট্ঠাতব্বানি। উপাসকসীলঞ্হি অত্তনা সমাদিযন্তেনপি সমাদিন্নং পরসন্তিকে সমাদিযন্তেনপি, একজ্ঝং সমাদিন্নম্পি সমাদিন্নমেৰ হোতি পচ্চেকং সমাদিন্নম্পি। তং পন একজ্ঝং সমাদিযতো একাযেৰ ৰিরতি একা চেতনা হোতি। সা পন সব্বৰিরতিচেতনানং কিচ্চকারীতি তেনপি সব্বসিক্খাপদানি সমাদিন্নানেৰ। পচ্চেকং সমাদিযতো পন নানাৰিরতিচেতনাযো যথাসকং কিচ্চৰসেন উপ্পজ্জন্তি <a name="V2.0163"></a>, সব্বসমাদানে পন <a name="M2.0180"></a> ৰচীভেদো কাতব্বোযেৰ। <span class="bld">পরূপরোধপটিসংযুত্তা</span> পরৰিহিংসাসংযুত্তা।</p>
<p class="bodytext">ননু চ ‘‘মণি’’ন্তি ৰুত্তে ৰেল়ুরিযম্পি সঙ্গহিতমেৰ, কিমত্থং পন ৰেল়ুরিযন্তি আহ <span class="bld">‘‘ৰেল়ুরিযন্তি…পে॰… দস্সেতী’’</span>তি। ‘‘মণি’’ন্তি ৰত্বাৰ ‘‘ৰেল়ুরিয’’ন্তি ইমিনা জাতিমণিভাৰং দস্সেতীতি যোজেতব্বং। <span class="bld">একৰস্সিকৰেল়ুৰণ্ণ</span>ন্তি জাতিতো একৰস্সাতিক্কন্তৰেল়ুৰণ্ণং। <span class="bld">লদ্ধক</span>ন্তি সুন্দরং। <span class="bld">চন্দপ্পভা তারগণাৰ সব্বে</span>তি যথা চন্দপ্পভায কলং সব্বে তারাগণা নানুভৰন্তীতি অযমেত্থ অত্থোতি আহ <span class="bld">‘‘চন্দপ্পভাতি সামিঅত্থে পচ্চত্ত’’</span>ন্তি।</p>
<p class="centered">উপোসথসুত্তৰণ্ণনা নিট্ঠিতা।</p>
<p class="centered">মহাৰগ্গৰণ্ণনা নিট্ঠিতা।</p></div>
<p class="chapter">(৮) ৩. আনন্দৰগ্গো</p>
<div class="chaptxt">
<p class="subhead">১. ছন্নসুত্তৰণ্ণনা</p>
<p class="bodytext"><a name="para72"></a><span class="paranum">৭২</span>. ততিযস্স পঠমে <span class="bld">ছন্নপরিব্বাজকো</span>তি ন নগ্গপরিব্বাজকো। <span class="bld">বাহিরকসমযং লুঞ্চিত্বা হরন্তো</span>তি বাহিরকানং সমযং নিসেধেত্বা আপন্নো।</p>
<p class="bodytext">পঞ্ঞাচক্খুস্স ৰিবন্ধনতো অন্ধং করোতীতি <span class="bld">অন্ধকরণো</span>তি আহ <span class="bld">‘‘যস্স রাগো উপ্পজ্জতী’’</span>তিআদি। <span class="bld">অচক্খুকরণো</span>তি অসমত্থসমাসোযং ‘‘অসূরিযপস্সানি মুখানী’’তিআদীসু ৰিযাতি আহ <span class="bld">‘‘পঞ্ঞাচক্খুং ন করোতীতি অচক্খুকরণো’’</span>তি। <span class="bld">পঞ্ঞানিরোধিকো</span>তি অনুপ্পন্নায লোকিযলোকুত্তরায পঞ্ঞায উপ্পজ্জিতুং ন দেতি, লোকিযপঞ্ঞং পন অট্ঠসমাপত্তিপঞ্চাভিঞ্ঞাৰসেন উপ্পন্নম্পি সমুচ্ছিন্দিত্বা খিপতীতি পঞ্ঞানিরোধিকোতি এৰম্পেত্থ অত্থো দট্ঠব্বো। অনুপ্পন্নানুপ্পাদউপ্পন্নপরিহানিনিমিত্ততায হি পঞ্ঞং নিরোধেতীতি পঞ্ঞানিরোধিকো। ৰিহনতি ৰিবাধতীতি <span class="bld">ৰিঘাতো,</span> দুক্খন্তি আহ <span class="bld">‘‘দুক্খসঙ্খাতস্স ৰিঘাতস্সা’’</span>তি। <span class="bld">কিলেসনিব্বান</span>ন্তি ইমিনা অসঙ্খতনিব্বানমেৰ ৰদতি। অসঙ্খতঞ্হি নিব্বানং নাম, তং পচ্চক্খং <a name="V2.0164"></a> কাতুং ন দেতীতি <span class="bld">অনিব্বানসংৰত্তনিকো। লোকুত্তরমিস্সকো কথিতো</span> পুব্বভাগিযস্সপি অরিযমগ্গস্স কথিতত্তা।</p>
<p class="centered">ছন্নসুত্তৰণ্ণনা নিট্ঠিতা।</p>
<p class="subhead">২. আজীৰকসুত্তৰণ্ণনা</p>
<p class="bodytext"><a name="para73"></a><span class="paranum">৭৩</span>. দুতিযে <a name="M2.0181"></a> <span class="bld">ন অঞ্ঞাতুকামো</span>তি ন আজানিতুকামোযেৰাতি অত্থো। তেনাহ <span class="bld">‘‘পরিগ্গণ্হনত্থং পন আগতো’’</span>তি, পঞ্ঞায পরিচ্ছিন্দিত্বা উপপরিক্খিত্বা গণ্হনত্থন্তি অত্থো। <span class="bld">কারণাপদেসো</span>তি কারণনিদ্দেসো। সেসমেত্থ উত্তানমেৰ।</p>
<p class="centered">আজীৰকসুত্তৰণ্ণনা নিট্ঠিতা।</p>
<p class="subhead">৩. মহানামসক্কসুত্তৰণ্ণনা</p>
<p class="bodytext"><a name="para74"></a><span class="paranum">৭৪</span>. ততিযে গিলানস্স ভাৰো <span class="bld">গেলঞ্ঞ</span>ন্তি আহ <span class="bld">‘‘গিলানভাৰতো’’</span>তি। <span class="bld">দীপেতী</span>তি দেসনাক্কমেনেৰ পঞ্ঞাপেতি। পঠমঞ্হি সেখসীলসমাধিপঞ্ঞাযো ৰত্বা পচ্ছা অসেখসীলাদীনি ৰদন্তো ইমমত্থং দীপেতি।</p>
<p class="centered">মহানামসক্কসুত্তৰণ্ণনা নিট্ঠিতা।</p>
<p class="subhead">৪. নিগণ্ঠসুত্তৰণ্ণনা</p>
<p class="bodytext"><a name="para75"></a><span class="paranum">৭৫</span>. চতুত্থে <span class="bld">হংসৰট্টকচ্ছন্নেনা</span>তি হংসৰট্টকপরিচ্ছন্নেন, হংসমণ্ডলাকারেনাতি অত্থো। নত্থি এতস্স পরিসেসন্তি <span class="bld">অপরিসেসং</span>। তেনাহ <span class="bld">‘‘অপ্পমত্তকম্পি অসেসেত্বা’’</span>তি। অপরিসেসধম্মজাননতো ৰা অপরিসেসসঙ্খাতং ঞাণদস্সনং পটিজানাতীতি এৰম্পেত্থ অত্থো দট্ঠব্বো। <span class="bld">সতত</span>ন্তি নিচ্চং। <span class="bld">সমিত</span>ন্তি তস্সেৰ ৰেৰচনন্তি আহ <span class="bld">‘‘সততং সমিতন্তি সব্বকালং নিরন্তর’’</span>ন্তি। অথ ৰা নিচ্চট্ঠেন <span class="bld">সতত</span>-সদ্দেন অভিণ্হপ্পৰত্তি জোতিতা সিযাতি <span class="bld">‘‘সমিত’’</span>ন্তি ৰুত্তং। তেন নিরন্তরপ্পৰত্তিং দস্সেতীতি আহ <span class="bld">‘‘সব্বকালং নিরন্তর’’</span>ন্তি।</p>
<p class="bodytext"><span class="bld">ৰিসুদ্ধিসম্পাপনত্থাযা</span>তি <a name="V2.0165"></a> রাগাদীহি মলেহি অভিজ্ঝাৰিসমলোভাদীহি চ উপক্কিলিট্ঠচিত্তানং সত্তানং ৰিসুদ্ধিপাপনত্থায। <span class="bld">সমতিক্কমনত্থাযা</span>তি সোকস্স চ পরিদেৰস্স চ পহানত্থায। <span class="bld">অত্থং গমনত্থাযা</span>তি কাযিকদুক্খস্স চ চেতসিকদোমনস্সস্স চাতি ইমেসং দ্বিন্নং অত্থঙ্গমনায, নিরোধাযাতি অত্থো। ঞাযতি নিচ্ছযেন কমতি নিব্বানং। তং ৰা <a name="M2.0182"></a> ঞাযতি পটিৰিজ্ঝতি এতেনাতি <span class="bld">ঞাযো,</span> অরিযমগ্গোতি আহ <span class="bld">‘‘মগ্গস্স অধিগমনত্থাযা’’</span>তি। <span class="bld">অপচ্চযনিব্বানস্স সচ্ছিকরণত্থাযা</span>তি পচ্চযরহিতত্তা অপচ্চযস্স অসঙ্খতস্স তণ্হাৰানৰিরহিতত্তা নিব্বানন্তি লদ্ধনামস্স অমতস্স সচ্ছিকিরিযায, অত্তপচ্চক্খতাযাতি ৰুত্তং হোতি। <span class="bld">ফুসিত্বা ফুসিত্বা</span>তি পত্বা পত্বা। সেসমেত্থ সুৰিঞ্ঞেয্যমেৰ।</p>
<p class="centered">নিগণ্ঠসুত্তৰণ্ণনা নিট্ঠিতা।</p>
<p class="subhead">৫. নিৰেসকসুত্তৰণ্ণনা</p>
<p class="bodytext"><a name="para76"></a><span class="paranum">৭৬</span>. পঞ্চমে কিচ্চকরণীযেসু সহভাৰট্ঠেন অমা হোন্তীতি <span class="bld">অমচ্চা</span>। ‘‘অযং অজ্ঝত্তিকো’’তি এৰং জানন্তি, ঞাযন্তি ৰাতি <span class="bld">ঞাতী। সস্সুসসুরপক্খিকা</span>তি সস্সুসসুরা চ তপ্পক্খিকো চ সস্সুসসুরপক্খিকা। লোহিতেন সম্বদ্ধাতি <span class="bld">সালোহিতা</span>। পিতুপক্খিকা ৰা <span class="bld">ঞাতী,</span> মাতুপক্খিকা <span class="bld">সালোহিতা</span>। মাতুপিতুপক্খিকা ৰা <span class="bld">ঞাতী,</span> সস্সুসসুরপক্খিকা <span class="bld">সালোহিতা</span>। অৰেচ্চ রতনস্স গুণে যাথাৰতো ঞত্বা পসাদো <span class="bld">অৰেচ্চপ্পসাদো</span>। সো পন যস্মা মগ্গেনাগতত্তা কেনচি অকম্পনীযো চ অপ্পধংসিযো চ হোতি, তস্মা এৰং ৰুত্তং <span class="bld">‘‘অচলপ্পসাদো’’</span>তি। <span class="bld">ভাৰঞ্ঞথত্ত</span>ন্তি সভাৰস্স অঞ্ঞথত্তং।</p>
<p class="bodytext"><span class="bld">ৰীসতিযা কোট্ঠাসেসূ</span>তি কেসাদিমত্থলুঙ্গপরিযন্তেসু। <span class="bld">দ্বাদসসু কোট্ঠাসেসূ</span>তি পিত্তাদিমুত্তপরিযন্তেসু। <span class="bld">চতূসু কোট্ঠাসেসূ</span>তি ‘‘যেন চ সন্তপ্পতি, যেন চ জীরীযতি, যেন চ পরিদয্হতি, যেন চ অসিতপীতখাযিতসাযিতং সম্মা পরিণামং গচ্ছতী’’তি (ম॰ নি॰ ১.৩০৪) এৰং ৰুত্তেসু চতূসু কোট্ঠাসেসু। <span class="bld">ছসু কোট্ঠাসেসূ</span>তি ‘‘উদ্ধঙ্গমা ৰাতা, অধোগমা ৰাতা, কুচ্ছিসযা ৰাতা, কোট্ঠাসযা ৰাতা, অঙ্গমঙ্গানুসারিনো ৰাতা, অস্সাসো পস্সাসো’’তি (ম॰ নি॰ ২.৩০৫) এৰং ৰুত্তেসু ছসু কোট্ঠাসেসু। <span class="bld">ৰিত্থম্ভনং</span> সেসভূতত্তযসন্থম্ভিততাপাদনং, ‘‘উপকীল়ন’’ন্তি একে। সেসং সুৰিঞ্ঞেয্যমেৰ।</p>
<p class="centered">নিৰেসকসুত্তৰণ্ণনা নিট্ঠিতা।</p>
<p class="subhead">৬-৭. পঠমভৰসুত্তাদিৰণ্ণনা</p>
<p class="bodytext"><a name="para77-78"></a><span class="paranum">৭৭-৭৮</span>. ছট্ঠে <a name="M2.0183"></a> <a name="V2.0166"></a> <span class="bld">অভিসঙ্খারৰিঞ্ঞাণ</span>ন্তি কম্মসহজাতং ৰিঞ্ঞাণং। সেসমেত্থ সুৰিঞ্ঞেয্যমেৰ। সত্তমে নত্থি ৰত্তব্বং।</p>
<p class="centered">পঠমভৰসুত্তাদিৰণ্ণনা নিট্ঠিতা।</p>
<p class="subhead">৮. সীলব্বতসুত্তৰণ্ণনা</p>
<p class="bodytext"><a name="para79"></a><span class="paranum">৭৯</span>. অট্ঠমে <span class="bld">দুক্করকারিকানুযোগো</span>তি দুক্করকিরিযায অনুযোগো। <span class="bld">উপট্ঠানেন সার</span>ন্তি উপট্ঠানাকারেন সারং। <span class="bld">‘‘ইদং ৰর’’</span>ন্তিআদিনা উপট্ঠানাকারং ৰিভাৰেতি। <span class="bld">এত্থা</span>তি এতস্মিং সত্থারা পুচ্ছিতে পঞ্হে।</p>
<p class="centered">সীলব্বতসুত্তৰণ্ণনা নিট্ঠিতা।</p>
<p class="subhead">৯. গন্ধজাতসুত্তৰণ্ণনা</p>
<p class="bodytext"><a name="para80"></a><span class="paranum">৮০</span>. নৰমে মূলে, মূলস্স ৰা গন্ধো <span class="bld">মূলগন্ধো</span>তি আহ <span class="bld">‘‘মূলৰত্থুকো গন্ধো’’</span>তি। মূলং ৰত্থু এতস্সাতি <span class="bld">মূলৰত্থুকো</span>। ইদানি মূলং গন্ধযোগতো গন্ধোতি ইমমত্থং দস্সেন্তো <span class="bld">‘‘গন্ধসম্পন্নং ৰা মূলমেৰ মূলগন্ধো’’</span>তি আহ। পচ্ছিমোযেৰেত্থ অত্থৰিকপ্পো যুত্ততরোতি দস্সেতুং <span class="bld">‘‘তস্স হি গন্ধো’’</span>তিআদিমাহ। <span class="bld">ৰস্সিকপুপ্ফাদীন</span>ন্তি সুমনপুপ্ফাদীনং।</p>
<p class="centered">গন্ধজাতসুত্তৰণ্ণনা নিট্ঠিতা।</p>
<p class="subhead">১০. চূল়নিকাসুত্তৰণ্ণনা</p>
<p class="bodytext"><a name="para81"></a><span class="paranum">৮১</span>. দসমে <span class="bld">অরুণৰতিসুত্তন্তঅট্ঠুপ্পত্তিয</span>ন্তি ‘‘ভূতপুব্বং, ভিক্খৰে, রাজা অহোসি অরুণৰা নাম। রঞ্ঞো খো পন, ভিক্খৰে, অরুণৰতো অরুণৰতী নাম রাজধানী অহোসি। অরুণৰতিং খো পন, ভিক্খৰে, রাজধানিং সিখী ভগৰা অরহং সম্মাসম্বুদ্ধো উপনিস্সায ৰিহাসি। সিখিস্স <a name="M2.0184"></a> খো পন, ভিক্খৰে, ভগৰতো অরহতো সম্মাসম্বুদ্ধস্স অভিভূসম্ভৰং নাম সাৰকযুগং অহোসি অগ্গং ভদ্দযুগং। অথ খো, ভিক্খৰে, সিখী ভগৰা অরহং <a name="V2.0167"></a> সম্মাসম্বুদ্ধো অভিভুং ভিক্খুং আমন্তেসী’’তিআদিনা <span class="bld">ব্রহ্মসংযুত্তে</span> (সং॰ নি॰ ১.১৮৫) আগতস্স অরুণৰতিসুত্তন্তস্স অট্ঠুপ্পত্তিযং। <span class="bld">অতিপ্পগো</span>তি অতিৰিয পগো, অতিৰিয পাতোতি অত্থো, ন তাৰ কুলেসু ভত্তং নিট্ঠাতীতি ৰুত্তং হোতি।</p>
<p class="bodytext"><span class="bld">উজ্ঝাযন্তী</span>তি অৰঝাযন্তি, হেট্ঠা কত্বা চিন্তেন্তি, লামকতো চিন্তেন্তি। <span class="bld">অনেকৰিহিতং ইদ্ধিৰিকুব্বনং কত্বা</span>তি ‘‘পকতিৰণ্ণং ৰিজহিত্বা নাগৰণ্ণং ৰা দস্সেতি, সুপণ্ণৰণ্ণং ৰা দস্সেতী’’তিআদিনা (পটি॰ ম॰ ৩.১৩) নযেন আগতং অনেকপ্পকারং ইদ্ধিৰিকুব্বনং কত্বা। <span class="bld">সহস্সিলোকধাতু</span>ন্তি চক্কৰাল়সহস্সং। <span class="bld">গাথাদ্বযং অভাসী</span>তি থেরো কির ‘‘কথং দেসিতা খো ধম্মদেসনা সব্বেসং পিযা মনাপা’’তি চিন্তেত্বা ‘‘সব্বেপি পাসণ্ডা সব্বে দেৰমনুস্সা অত্তনো অত্তনো সমযে পুরিসকারং ৰণ্ণযন্তি, ৰীরিযস্স অৰণ্ণৰাদী নাম নত্থি, ৰীরিযপ্পটিসংযুত্তং কত্বা দেসেস্সামি। এৰমস্স ধম্মদেসনা সব্বেসং পিযা ভৰিস্সতি মনাপা’’তি ঞত্বা তীসু পিটকেসু ৰিচিনিত্বা ‘‘আরম্ভথ নিক্কমথা’’তি (সং॰ নি॰ ১.১৮৬) ইদং গাথাদ্বযং অভাসি।</p>
<p class="bodytext"><span class="bld">কিং আলোকো অয</span>ন্তি কস্স নু খো অযং আলোকোতি। <span class="bld">ৰিচিনন্তান</span>ন্তি চিন্তেন্তানং। <span class="bld">সব্বে</span>তি লোকধাতুযং সব্বে দেৰা চ মনুস্সা চ। <span class="bld">ওসটায পরিসাযা</span>তি ধম্মস্সৰনত্থং সমোসটায পরিমিতপরিচ্ছিন্নায পরিসায। <span class="bld">অত্থোপি নেসং পাকটো অহোসী</span>তি ন কেৰলং তে সদ্দমেৰ অস্সোসুং, অথ খো অত্থোপি তেসং পকতিসৰনূপচারে ৰিয পাকটো অহোসি। তেন সহস্সং লোকধাতুং ৰিঞ্ঞাপেতীতি অধিপ্পাযো।</p>
<p class="bodytext"><span class="bld">পরিহরন্তী</span>তি সিনেরুং দক্খিণতো কত্বা পরিৰত্তেন্তি। <span class="bld">ৰিরোচমানা</span>তি অত্তনো জুতিযা দিব্বমানা, সোভমানা ৰা। <span class="bld">তাৰ সহস্সধা লোকো</span>তি যত্তকো চন্দিমসূরিযেহি ওভাসিযমানো লোকধাতুসঙ্খাতো একেকো লোকো, তত্তকেন পমাণেন সহস্সধা লোকো, ইমিনা চক্কৰাল়েন সদ্ধিং চক্কৰাল়সহস্সন্তি অত্থো। <span class="bld">কস্মা পনেসা আনীতা</span>তি এসা চূল়নিকা লোকধাতু <a name="M2.0185"></a> কস্মা ভগৰতা আনীতা, দেসিতাতি অত্থো। <span class="bld">মজ্ঝিমিকায লোকধাতুযা পরিচ্ছেদদস্সনত্থ</span>ন্তি দ্বিসহস্সিলোকধাতুযা পরিমাণদস্সনত্থং।</p>
<p class="bodytext">সহস্সিলোকধাতুযা সহস্সী দ্বিসহস্সিলোকধাতু, সা চক্কৰাল়গণনায দসসতসহস্সচক্কৰাল়পরিমাণা। তেনাহ <span class="bld">‘‘সহস্সচক্কৰাল়ানি সহস্সভাগেন গণেত্বা’’</span>তিআদি। কম্পনদেৰতূপসঙ্কমনাদিনা জাতচক্কৰাল়েন সহ যোগক্খেমং ঠানং <span class="bld">জাতিক্খেত্তং</span>। তত্তকায এৰ জাতিক্খেত্তভাৰো <a name="V2.0168"></a> ধম্মতাৰসেনেৰ ৰেদিতব্বো, ‘‘পরিগ্গহৰসেনা’’তি কেচি। সব্বেসম্পি বুদ্ধানং এৰং জাতিক্খেত্তং তন্নিৰাসীনংযেৰ চ দেৰতানং ধম্মাভিসমযোতি ৰদন্তি। <span class="bld">পটিসন্ধিগ্গহণা</span>দীনং সত্তন্নংযেৰ গহণং নিদস্সনমত্তং মহাভিনীহারাদিকালেপি তস্স পকম্পনস্স লব্ভনতো।</p>
<p class="bodytext"><span class="bld">সহস্সং সহস্সধা কত্বা গণিতং মজ্ঝিমিক</span>ন্তিআদিনা মজ্ঝিমিকায লোকধাতুযা সহস্সং তিসহস্সিলোকধাতু, সাযেৰ চ মহাসহস্সিলোকধাতূতি দস্সেতি। সরসেনেৰ আণাপৰত্তনং <span class="bld">আণাক্খেত্তং,</span> যং একজ্ঝং সংৰট্টতি ৰিৰট্টতি চ। <span class="bld">আণা ফরতী</span>তি তন্নিৰাসিদেৰতানং সিরসা সম্পটিচ্ছনেন ৰত্ততি, তঞ্চ খো কেৰলং বুদ্ধানুভাৰেনেৰ, অধিপ্পাযৰসেন চ পন ‘‘যাৰতা পন আকঙ্খেয্যা’’তি (অ॰ নি॰ ৩.৮১) ৰচনতো বুদ্ধানং অৰিসযো নাম নত্থি, ৰিসযক্খেত্তস্স পমাণপরিচ্ছেদো নাম নত্থি। <span class="bld">ৰিসমো</span>তি সূরিযুগ্গমনাদীনং ৰিসমভাৰতো ৰিসমো। তেনেৰাহ <span class="bld">‘‘একস্মিং ঠানে সূরিযো উগ্গতো হোতী’’</span>তিআদি। সেসমেত্থ সুৰিঞ্ঞেয্যমেৰ।</p>
<p class="centered">চূল়নিকাসুত্তৰণ্ণনা নিট্ঠিতা।</p>
<p class="centered">আনন্দৰগ্গৰণ্ণনা নিট্ঠিতা।</p></div>
<p class="chapter">(৯) ৪. সমণৰগ্গো</p>
<div class="chaptxt">
<p class="subhead">১-৫. সমণসুত্তাদিৰণ্ণনা</p>
<p class="bodytext"><a name="para82-86"></a><span class="paranum">৮২-৮৬</span>. চতুত্থস্স পঠমে সম্মা আদানং গহণং <span class="bld">সমাদান</span>ন্তি আহ <span class="bld">‘‘সমাদানং ৰুচ্চতি গহণ’’</span>ন্তি। অধিকং ৰিসিট্ঠং সীলন্তি <span class="bld">অধিসীলং</span>। লোকিযসীলস্স <a name="M2.0186"></a> অধিসীলভাৰো পরিযাযেনাতি নিপ্পরিযাযমেৰ তং দস্সেতুং <span class="bld">‘‘অপিচ সব্বম্পি লোকিযসীল’’</span>ন্তিআদি ৰুত্তং। <span class="bld">সিক্খিতব্বতো</span>তি আসেৰিতব্বতো। পঞ্চপি দসপি ৰা সীলানি সীলং নাম, পাতিমোক্খসংৰরো অধিসীলং নাম অনৰসেসকাযিকচেতসিকসংৰরভাৰতো মগ্গসীলস্স পদট্ঠানভাৰতো চ। অট্ঠ সমাপত্তিযো চিত্তং, ৰিপস্সনাপাদকজ্ঝানং অধিচিত্তং মগ্গসমাধিস্স অধিট্ঠানভাৰতো। কম্মস্সকতঞাণং পঞ্ঞা, ৰিপস্সনা অধিপঞ্ঞা মগ্গপঞ্ঞায অধিট্ঠানভাৰতো। অপিচ নিব্বানং <a name="V2.0169"></a> পত্থযন্তেন সমাদিন্নং পঞ্চসীলং দসসীলম্পি অধিসীলমেৰ নিব্বানাধিগমস্স পচ্চযভাৰতো। নিব্বানং পত্থযন্তেন সমাপন্না অট্ঠ সমাপত্তিযোপি অধিচিত্তমেৰ।</p>
<p class="gatha1">‘‘কল্যাণকারী কল্যাণং, পাপকারী চ পাপকং।</p>
<p class="gathalast">অনুভোতি দ্বযমেতং, অনুবন্ধঞ্হি কারণ’’ন্তি॥ –</p>
<p class="unindented">এৰং অতীতে অনাগতে চ ৰট্টমূলকদুক্খসল্লক্খণৰসেন সংৰেগৰত্থুতায ৰিমুত্তিআকঙ্খায পচ্চযভূতা কম্মস্সকতপঞ্ঞাপি অধিপঞ্ঞাতি ৰদন্তি। দুতিযততিযচতুত্থপঞ্চমানি উত্তানত্থানেৰ।</p>
<p class="centered">সমণসুত্তাদিৰণ্ণনা নিট্ঠিতা।</p>
<p class="subhead">৬. পঠমসিক্খাসুত্তৰণ্ণনা</p>
<p class="bodytext"><a name="para87"></a><span class="paranum">৮৭</span>. ছট্ঠে <span class="bld">সমত্তকারী</span>তি অনূনেন পরিপূরেন আকারেন সমন্নাগতো। সিক্খাপদানং খুদ্দানুখুদ্দকত্তং অপেক্খাসিদ্ধন্তি আহ <span class="bld">‘‘তত্রাপি সঙ্ঘাদিসেসং খুদ্দক’’</span>ন্তিআদি। <span class="bld">অঙ্গুত্তরমহানিকাযৰল়ঞ্জনকআচরিযা</span>তি অঙ্গুত্তরনিকাযং পরিহরন্তা আচরিযা, অঙ্গুত্তরভাণকাতি ৰুত্তং হোতি। <span class="bld">লোকৰজ্জং নাপজ্জতি</span> লোকৰজ্জসিক্খাপদানং ৰীতিক্কমসাধকস্স কিলেসগহনস্স সব্বসো পহীনত্তা। <span class="bld">পণ্ণত্তিৰজ্জমেৰ আপজ্জতি</span> পণ্ণত্তিৰীতিক্কমং ৰা অজানতোপি আপত্তিসম্ভৰতো। <span class="bld">চিত্তেন আপজ্জন্তো রূপিযপ্পটিগ্গহণং আপজ্জতী</span>তি উপনিক্খিত্তসাদিযেন আপজ্জতি।</p>
<p class="bodytext">ব্রহ্মচরিযস্স আদিভূতানি আদিব্রহ্মচরিযানি, তানি এৰ <span class="bld">আদিব্রহ্মচরিযকানি</span> যথা ‘‘ৰিনযো এৰ ৰেনযিকো’’তি আহ <span class="bld">‘‘মগ্গব্রহ্মচরিযস্সা’’</span>তিআদি। <span class="bld">চত্তারি মহাসীলসিক্খাপদানী</span>তি চত্তারি পারাজিকানি সন্ধায <a name="M2.0187"></a> ৰদতি। পটিপক্খধম্মানং অনৰসেসতো সৰনতো পগ্ঘরণতো সোতো, অরিযমগ্গোতি আহ <span class="bld">‘‘সোতসঙ্খাতেন মগ্গেনা’’</span>তি। ৰিনিপাতেতি ৰিরূপং সদুক্খং সউপাযাসং নিপাতেতীতি ৰিনিপাতো, অপাযদুক্খে খিপনকো। <span class="bld">ধম্মো</span>তি সভাৰো। নাস্স ৰিনিপাতো ধম্মোতি <span class="bld">অৰিনিপাতধম্মো,</span> ন অত্তানং অপাযেসু ৰিনিপাতনসভাৰোতি ৰুত্তং হোতি। কস্মা? যে ধম্মা অপাযগমনীযা, তেসং পহীনত্তা। তেনাহ <span class="bld">‘‘অৰিনিপাতধম্মোতি চতূসু অপাযেসু অপতনসভাৰো’’</span>তি। তত্থ <span class="bld">অপতনসভাৰো</span>তি অনুপ্পজ্জনসভাৰো। <span class="bld">সোতাপত্তিমগ্গনিযামেন</span> <a name="V2.0170"></a> <span class="bld">নিযতো</span>তি উপরিমগ্গাধিগমস্স অৰস্সংভাৰীভাৰতো নিযতো। তেনেৰাহ <span class="bld">‘‘সম্বোধিপরাযণো’’</span>তি। হেট্ঠিমন্ততো সত্তমভৰতো উপরি অনুপ্পজ্জনধম্মতায ৰা <span class="bld">নিযতো</span>। সম্বুজ্ঝতীতি সম্বোধি, অরিযমগ্গো। সো পন পঠমমগ্গস্স অধিগতত্তা অৰসিট্ঠো চ অধিগন্তব্বভাৰেন ইচ্ছিতব্বোতি উপরিমগ্গত্তযসঙ্খাতা সম্বোধি পরং অযনং পরা গতি অস্সাতি <span class="bld">সম্বোধিপরাযণো</span>। তেনাহ <span class="bld">‘‘উপরিমগ্গত্তযসম্বোধিপরাযণো’’</span>তি।</p>
<p class="bodytext"><span class="bld">তনুভাৰা</span>তি পরিযুট্ঠানমন্দতায চ কদাচি করহচি উপ্পত্তিযা চ তনুভাৰেন। তনুত্তঞ্হি দ্বীহি কারণেহি ৰেদিতব্বং অধিচ্চুপ্পত্তিযা চ পরিযুট্ঠানমন্দতায চ। সকদাগামিস্স হি ৰট্টানুসারিমহাজনস্স ৰিয কিলেসা অভিণ্হং ন উপ্পজ্জন্তি, কদাচি করহচি উপ্পজ্জন্তি ৰিরল়াকারা হুত্বা ৰিরল়ৰাপিতে খেত্তে অঙ্কুরা ৰিয। উপ্পজ্জমানাপি চ ৰট্টানুসারিমহাজনস্সেৰ মদ্দন্তা ফরন্তা ছাদেন্তা অন্ধকারং করোন্তা ন উপ্পজ্জন্তি, মন্দমন্দা উপ্পজ্জন্তি তনুকাকারা হুত্বা অব্ভপটলমিৰ মক্খিকাপত্তমিৰ চ। তত্থ কেচি থেরা ভণন্তি ‘‘সকদাগামিস্স কিলেসা কিঞ্চাপি চিরেন উপ্পজ্জন্তি, বহলাৰ উপ্পজ্জন্তি। তথা হিস্স পুত্তা চ ধীতরো চ দিস্সন্তী’’তি। এতং পন অপ্পমাণং। পুত্তধীতরো হি অঙ্গপচ্চঙ্গপরামসনমত্তেনপি হোন্তীতি। দ্বীহিযেৰ কারণেহিস্স কিলেসানং তনুত্তং ৰেদিতব্বং অধিচ্চুপ্পত্তিযা চ পরিযুট্ঠানমন্দতায চাতি।</p>
<p class="bodytext"><span class="bld">হেট্ঠাভাগিযান</span>ন্তি এত্থ <span class="bld">হেট্ঠা</span>তি মহগ্গতভূমিতো হেট্ঠা, কামভূমিযন্তি অত্থো। তেসং পচ্চযভাৰেন হেট্ঠাভাগস্স হিতাতি হেট্ঠাভাগিযা, তেসং হেট্ঠাভাগিযানং, হেট্ঠাভাগস্স কামভৰস্স পচ্চযভাৰেন গহিতানন্তি অত্থো। সংযোজেন্তি বন্ধন্তি খন্ধগতিভৰাদীহি <a name="M2.0188"></a> খন্ধগতিভৰাদযো, কম্মং ৰা ফলেনাতি <span class="bld">সংযোজনানী</span>তি আহ <span class="bld">‘‘সংযোজনানন্তি বন্ধনান’’</span>ন্তি। অসমুচ্ছিন্নরাগাদিকস্স হি এতরহি খন্ধাদীনং আযতিং খন্ধাদীহি সম্বন্ধো, সমুচ্ছিন্নরাগাদিকস্স পন তং নত্থি, কতানম্পি কম্মানং অসমত্থভাৰাপত্তিতো রাগাদীনং অন্বযতো ব্যতিরেকতো চ সংযোজনট্ঠো সিদ্ধো। <span class="bld">পরিক্খযেনা</span>তি সমুচ্ছেদেন।</p>
<p class="bodytext"><span class="bld">ওপপাতিকো</span>তি উপপাতিকযোনিকো উপপতনে সাধুকারী। সেসযোনিপটিক্খেপৰচনমেতং। তেন গব্ভৰাসদুক্খাভাৰমাহ। <span class="bld">তত্থ পরিনিব্বাযী</span>তি ইমিনা সেসদুক্খাভাৰং। তত্থ পরিনিব্বাযিতা চস্স কামলোকে খন্ধবীজস্স অপুনাগমনৰসেনেৰাতি দস্সেতুং <span class="bld">‘‘অনাৰত্তিধম্মো’’</span>তি ৰুত্তং। <span class="bld">উপরিযেৰা</span>তি ব্রহ্মলোকেযেৰ। <span class="bld">অনাৰত্তিধম্মো</span>তি ততো ব্রহ্মলোকা পুনপ্পুনং পটিসন্ধিৰসেন ন আৰত্তনধম্মো। তেনাহ <span class="bld">‘‘যোনিগতিৰসেন অনাগমনধম্মো’’</span>তি।</p>
<p class="bodytext"><span class="bld">পদেসং</span> <a name="V2.0171"></a> <span class="bld">পদেসকারী আরাধেতী</span>তি সীলক্খন্ধাদীনং পারিপূরিযা একদেসভূতং হেট্ঠিমমগ্গত্তযং পদেসো, তং করোন্তো পদেসং একদেসভূতং হেট্ঠিমং ফলত্তযমেৰ আরাধেতি, নিপ্ফাদেতীতি অত্থো। তেনাহ <span class="bld">‘‘পদেসকারী পুগ্গলো নাম সোতাপন্নো’’</span>তিআদি। <span class="bld">পরিপূরং পরিপূরকারী</span>তি সীলক্খন্ধাদীহি সদ্ধিন্দ্রিযাদীহি চ পরিতো পূরণেন পরিপূরসঙ্খাতং অরহত্তমগ্গং করোন্তো নিব্বত্তেন্তো পরিপূরং অরহত্তফলং আরাধেতি, নিপ্ফাদেতীতি অত্থো। তেনাহ <span class="bld">‘‘পরিপূরকারী নাম অরহা’’</span>তিআদি।</p>
<p class="centered">পঠমসিক্খাসুত্তৰণ্ণনা নিট্ঠিতা।</p>
<p class="subhead">৭-১০. দুতিযসিক্খাসুত্তাদিৰণ্ণনা</p>
<p class="bodytext"><a name="para88-91"></a><span class="paranum">৮৮-৯১</span>. সত্তমে <span class="bld">কুলা কুলং গমনকো</span>তি কুলতো কুলং গচ্ছন্তো। <span class="bld">দ্বে ৰা তযো ৰা ভৰে</span>তি দেৰমনুস্সৰসেন দ্বে ৰা তযো ৰা ভৰে। মিস্সকভৰৰসেন হেতং ৰুত্তং। দেসনামত্তমেৰ চেতং <span class="bld">‘‘দ্বে ৰা তীণি ৰা’’</span>তি। যাৰ ছট্ঠভৰা সংসরন্তোপি কোলংকোলোৰ হোতি। তেনেৰাহ <span class="bld">‘‘অযঞ্হি দ্বে ৰা ভৰে…পে॰… এৰমেত্থ ৰিকপ্পো দট্ঠব্বো’’</span>তি। উল়ারকুলৰচনো ৰা এত্থ কুলসদ্দো, কুলতো কুলং গচ্ছতীতি <a name="M2.0189"></a> <span class="bld">কোলংকোলো</span>। সোতাপত্তিফলসচ্ছিকিরিযতো পট্ঠায হি নীচকুলে উপ্পত্তি নাম নত্থি, মহাভোগকুলেসু এৰ নিব্বত্ততীতি অত্থো। কেৰলো হি কুলসদ্দো মহাকুলমেৰ ৰদতি ‘‘কুলপুত্তো’’তিআদীসু ৰিয। <span class="bld">একবীজী</span>তি এত্থ খন্ধবীজং নাম কথিতং, <span class="bld">খন্ধবীজ</span>ন্তি চ পটিসন্ধিৰিঞ্ঞাণং ৰুচ্চতি। যস্স হি সোতাপন্নস্স একং খন্ধবীজং অত্থি, একং ভৰগ্গহণং, সো একবীজী নাম। তেনাহ <span class="bld">‘‘একস্সেৰ ভৰস্স বীজং এতস্স অত্থীতি একবীজী’’</span>তি। <span class="bld">‘‘মানুসকং ভৰ’’</span>ন্তি ইদং পনেত্থ দেসনামত্তমেৰ, ‘‘দেৰভৰং নিব্বত্তেতী’’তিপি পন ৰত্তুং ৰট্টতিযেৰ।</p>
<p class="bodytext">উদ্ধংৰাহিভাৰেন উদ্ধমস্স তণ্হাসোতং ৰট্টসোতং ৰাতি <span class="bld">উদ্ধংসোতো,</span> উদ্ধং ৰা গন্ত্বা পটিলভিতব্বতো উদ্ধমস্স মগ্গসোতন্তি <span class="bld">উদ্ধংসোতো</span>। পটিসন্ধিৰসেন অকনিট্ঠভৰং গচ্ছতীতি <span class="bld">অকনিট্ঠগামী। যত্থ কত্থচী</span>তি অৰিহাদীসু যত্থ কত্থচি। <span class="bld">সপ্পযোগেনা</span>তি ৰিপস্সনাঞাণাভিসঙ্খারসঙ্খাতেন পযোগেন সহ, মহতা ৰিপস্সনাপযোগেনাতি অত্থো। <span class="bld">উপহচ্চা</span>তি এতস্স উপগন্ত্বাতি অত্থো। তেন ৰেমজ্ঝাতিক্কমো কালকিরিযাপগমনঞ্চ সঙ্গহিতং হোতি, তস্মা আযুৰেমজ্ঝং অতিক্কমিত্বা পরিনিব্বাযন্তো উপহচ্চপরিনিব্বাযী নাম হোতীতি আহ <span class="bld">‘‘যো পন কপ্পসহস্সাযুকেসু অৰিহেসূ’’</span>তিআদি। <span class="bld">সো তিৰিধো হোতী</span>তি ঞাণস্স তিক্খমজ্ঝমুদুভাৰেন তিৰিধো হোতি। তেনাহ <span class="bld">‘‘কপ্পসহস্সাযুকেসূ’’</span>তিআদি।</p>
<p class="bodytext"><span class="bld">সদ্ধাধুরেন</span> <a name="V2.0172"></a> <span class="bld">অভিনিৰিসিত্বা</span>তি ‘‘সচে সদ্ধায সক্কা নিব্বত্তেতুং, নিব্বত্তেস্সামি লোকুত্তরমগ্গ’’ন্তি এৰং সদ্ধাধুরৰসেন অভিনিৰিসিত্বা ৰিপস্সনং পট্ঠপেত্বা। <span class="bld">পঞ্ঞাধুরেন অভিনিৰিট্ঠো</span>তি ‘‘সচে পঞ্ঞায সক্কা, নিব্বত্তেস্সামি লোকুত্তরমগ্গ’’ন্তি এৰং পঞ্ঞাধুরং কত্বা অভিনিৰিট্ঠো। যথাৰুত্তমেৰ অট্ঠৰিধত্তং কোলংকোলসত্তক্খত্তুপরমেসু অতিদিসন্তো <span class="bld">‘‘তথা কোলংকোলা সত্তক্খত্তুপরমা চা’’</span>তি আহ। ৰুত্তনযেনেৰ অট্ঠ কোলংকোলা, অট্ঠ সত্তক্খত্তুপরমাতি ৰুত্তং হোতি।</p>
<p class="bodytext">তত্থ সত্তক্খত্তুং পরমা ভৰূপপত্তি অত্তভাৰগ্গহণং অস্স, ততো পরং অট্ঠমং ভৰং নাদিযতীতি <span class="bld">সত্তক্খত্তুপরমো</span>। ভগৰতা গহিতনামৰসেনেৰ চেতানি অরিযায জাতিযা জাতানং তেসং নামানি জাতানি কুমারানং মাতাপিতূহি গহিতনামানি ৰিয। এত্তকঞ্হি ঠানং গতো <a name="M2.0190"></a> একবীজী নাম হোতি, এত্তকং কোলংকোলো, এত্তকং সত্তক্খত্তুপরমোতি ভগৰতা এতেসং নামং গহিতং। নিযমতো পন অযং একবীজী, অযং কোলংকোলো, অযং সত্তক্খত্তুপরমোতি নত্থি। কো পন নেসং এতং পভেদং নিযমেতীতি? কেচি তাৰ থেরা ‘‘পুব্বহেতু নিযমেতী’’তি ৰদন্তি, কেচি পঠমমগ্গো, কেচি উপরি তযো মগ্গা, কেচি তিণ্ণং মগ্গানং ৰিপস্সনাতি।</p>
<p class="bodytext">তত্থ ‘‘পুব্বহেতু নিযমেতী’’তি ৰাদে পঠমমগ্গস্স উপনিস্সযো কতো নাম হোতি, ‘‘উপরি তযো মগ্গা নিরুপনিস্সযা উপ্পন্না’’তি ৰচনং আপজ্জতি। ‘‘পঠমমগ্গো নিযমেহী’’তি ৰাদে উপরি তিণ্ণং মগ্গানং নিরত্থকতা আপজ্জতি। ‘‘উপরি তযো মগ্গা নিযমেন্তী’’তি ৰাদে পঠমমগ্গে অনুপ্পন্নেযেৰ উপরি তযো মগ্গা উপ্পন্নাতি আপজ্জতীতি। ‘‘তিণ্ণং মগ্গানং ৰিপস্সনা নিযমেতী’’তি ৰাদো পন যুজ্জতি। সচে হি উপরি তিণ্ণং মগ্গানং ৰিপস্সনা বলৰতী হোতি, একবীজী নাম হোতি, ততো মন্দতরায কোলংকোলো, ততো মন্দতরায সত্তক্খত্তুপরমোতি।</p>
<p class="bodytext">একচ্চো হি সোতাপন্নো ৰট্টজ্ঝাসযো হোতি ৰট্টাভিরতো, পুনপ্পুনং ৰট্টস্মিংযেৰ চরতি সন্দিস্সতি। অনাথপিণ্ডিকো সেট্ঠি, ৰিসাখা উপাসিকা, চূল়রথমহারথা দেৰপুত্তা, অনেকৰণ্ণো দেৰপুত্তো, সক্কো দেৰরাজা, নাগদত্তো দেৰপুত্তোতি ইমে হি এত্তকা জনা ৰট্টজ্ঝাসযা ৰট্টাভিরতা আদিতো পট্ঠায ছ দেৰলোকে সোধেত্বা অকনিট্ঠে ঠত্বা পরিনিব্বাযিস্সন্তি, ইমে ইধ ন গহিতা। ন কেৰলঞ্চিমেৰ, যোপি মনুস্সেসুযেৰ সত্তক্খত্তুং সংসরিত্বা অরহত্তং পাপুণাতি, যোপি দেৰলোকে নিব্বত্তো দেৰেসুযেৰ সত্তক্খত্তুং অপরাপরং সংসরিত্বা অরহত্তং পাপুণাতি। ইমেপি ইধ ন গহিতা, কালেন দেৰে, কালেন মনুস্সে সংসরিত্বা <a name="V2.0173"></a> পন অরহত্তং পাপুণন্তোৰ ইধ গহিতো, তস্মা ‘‘সত্তক্খত্তুপরমো’’তি ইদং ইধট্ঠকৰোকিণ্ণভৰূপপত্তিকসুক্খৰিপস্সকস্স নামং কথিতন্তি ৰেদিতব্বং।</p>
<p class="bodytext">‘‘সকিদেৰ ইমং লোকং আগন্ত্বা’’তি (পু॰ প॰ ৩৪) ৰচনতো পঞ্চসু সকদাগামীসু চত্তারো ৰজ্জেত্বা একোৰ গহিতো। একচ্চো হি ইধ সকদাগামিফলং পত্বা ইধেৰ পরিনিব্বাযতি, একচ্চো ইধ পত্বা দেৰলোকে পরিনিব্বাযতি <a name="M2.0191"></a>, একচ্চো দেৰলোকে পত্বা তত্থেৰ পরিনিব্বাযতি, একচ্চো দেৰলোকে পত্বা ইধূপপজ্জিত্বা পরিনিব্বাযতি। ইমে চত্তারোপি ইধ ন গহিতা। যো পন ইধ পত্বা দেৰলোকে যাৰতাযুকং ৰসিত্বা পুন ইধূপপজ্জিত্বা পরিনিব্বাযিস্সতি, অযং একোৰ ইধ গহিতোতি ৰেদিতব্বো।</p>
<p class="bodytext">ইদানি তস্স পভেদং দস্সেন্তো <span class="bld">‘‘তীসু পন ৰিমোক্খেসূ’’</span>তিআদিমাহ। ইমস্স পন সকদাগামিনো একবীজিনা সদ্ধিং কিং নানাকরণন্তি? একবীজিস্স একাৰ পটিসন্ধি, সকদাগামিস্স দ্বে পটিসন্ধিযো, ইদং তেসং নানাকরণং। সুঞ্ঞতৰিমোক্খেন ৰিমুত্তখীণাসৰো পটিপদাৰসেন চতুব্বিধো হোতি, তথা অনিমিত্তঅপ্পণিহিতৰিমোক্খেহীতি এৰং দ্বাদস অরহন্তা হোন্তীতি আহ <span class="bld">‘‘যথা পন সকদাগামিনো, তথেৰ অরহন্তো দ্বাদস ৰেদিতব্বা’’</span>তি। অট্ঠমনৰমদসমানি উত্তানত্থানেৰ।</p>
<p class="centered">দুতিযসিক্খাসুত্তাদিৰণ্ণনা নিট্ঠিতা।</p>
<p class="subhead">১১. সঙ্কৰাসুত্তৰণ্ণনা</p>
<p class="bodytext"><a name="para92"></a><span class="paranum">৯২</span>. একাদসমে ৰিহারপটিবদ্ধনৰকম্মাদিভারং হরতি পৰত্তেতীতি <span class="bld">ভারহারো</span>। তেনেৰাহ <span class="bld">‘‘নৰে আৰাসে সমুট্ঠাপেতি, পুরাণে পটিজগ্গতী’’</span>তি। সিক্খিতব্বতো সিক্খা, পজ্জিতব্বতো, পজ্জন্তি এতেহীতি ৰা পদানি, সিক্খাযেৰ পদানি <span class="bld">সিক্খাপদানী</span>তি আহ <span class="bld">‘‘সিক্খাসঙ্খাতেহি পদেহী’’</span>তি। <span class="bld">দস্সেতী</span>তি পচ্চক্খতো দস্সেতি, হত্থামলকং ৰিয পাকটে ৰিভূতে কত্বা ৰিভাৰেতি। <span class="bld">গণ্হাপেতী</span>তি তে ধম্মে মনসা অনুপক্খিতে দিট্ঠিযা সুপ্পটিৰিদ্ধে কারেন্তো উগ্গণ্হাপেতি। <span class="bld">সমুস্সাহেতী</span>তি সমাধিম্হি উস্সাহং জনেতি। <span class="bld">পটিলদ্ধগুণেহী</span>তি তায দেসনায তন্নিস্সযপচ্চত্তপুরিসকারেন চ তেসং পটিৰিদ্ধগুণেহি। <span class="bld">ৰোদাপেতী</span>তি তেসং চিত্তসন্তানং অস্সদ্ধিযাদিকিলেসমলাপগমনেন পভস্সরং করোতি। <span class="bld">সণ্হং সণ্হং কথেতী</span>তি অতিৰিয সুখুমং কত্বা কথেতি।</p>
<p class="bodytext">অচ্চযনং <a name="V2.0174"></a> সাধুমরিযাদং মদ্দিত্বা ৰীতিক্কমনং <span class="bld">অচ্চযো</span>তি আহ <span class="bld">‘‘অপরাধো’’</span>তি। অচ্চেতি অতিক্কমতি এতেনাতি ৰা <span class="bld">অচ্চযো,</span> ৰীতিক্কমস্স পৰত্তনকো অকুসলধম্মো। সো এৰ অপরজ্ঝতি এতেনাতি <span class="bld">অপরাধো</span>। সো হি অপরজ্ঝন্তং পুরিসং অধিভৰিত্বা পৰত্ততি। তেনাহ <span class="bld">‘‘অতিক্কম্ম</span> <a name="M2.0192"></a> <span class="bld">অধিভৰিত্বা পৰত্তো’’</span>তি। <span class="bld">পটিগ্গণ্হাতূ</span>তি অধিৰাসনৰসেন সম্পটিচ্ছতূতি অত্থোতি আহ <span class="bld">‘‘খমতূ’’</span>তি। সদেৰকেন লোকেন নিস্সরণন্তি অরণীযতো <span class="bld">অরিযো,</span> তথাগতোতি আহ <span class="bld">‘‘অরিযস্স ৰিনযেতি বুদ্ধস্স ভগৰতো সাসনে’’</span>তি। <span class="bld">পুগ্গলাধিট্ঠানং করোন্তো</span>তি কামং ‘‘ৰুদ্ধি হেসা’’তি ধম্মাধিট্ঠানৰসেন ৰাক্যং আরদ্ধং, তথাপি দেসনং পন পুগ্গলাধিট্ঠানং করোন্তো ‘‘সংৰরং আপজ্জতী’’তি আহাতি যোজনা।</p>
<p class="centered">সঙ্কৰাসুত্তৰণ্ণনা নিট্ঠিতা।</p>
<p class="centered">সমণৰগ্গৰণ্ণনা নিট্ঠিতা।</p></div>
<p class="chapter">(১০) ৫. লোণকপল্লৰগ্গো</p>
<div class="chaptxt">
<p class="subhead">১. অচ্চাযিকসুত্তৰণ্ণনা</p>
<p class="bodytext"><a name="para93"></a><span class="paranum">৯৩</span>. পঞ্চমস্স পঠমে <span class="bld">অতিপাতিকানী</span>তি সীঘং পৰত্তেতব্বানি। <span class="bld">করণীযানী</span>তি এত্থ অৰস্সকে অনীযসদ্দো দট্ঠব্বোতি আহ <span class="bld">‘‘অৰস্সকিচ্চানী’’</span>তি। <span class="bld">নিক্খন্তসেতঙ্কুরানী</span>তি বীজতো নিক্খন্তসেতঙ্কুরানি। সেসমেত্থ উত্তানমেৰ।</p>
<p class="bodytext">অচ্চাযিকসুত্তৰণ্ণনা নিট্ঠিতা।</p>
<p class="subhead">২. পৰিৰেকসুত্তৰণ্ণনা</p>
<p class="bodytext"><a name="para94"></a><span class="paranum">৯৪</span>. দুতিযে সাণেহি ৰাকেহি নিব্বত্তিতানি <span class="bld">সাণানি</span>। মিস্সসাণানি <span class="bld">মসাণানি</span> ন ভঙ্গানি। <span class="bld">এরকতিণাদীনী</span>তি <span class="bld">আদি</span>-সদ্দেন অক্কমকচিকদলিৰাকাদীনং সঙ্গহো। এরকাদীহি কতানি হি ছৰানি লামকানি দুস্সানীতি <span class="bld">‘‘ছৰদুস্সানী’’</span>তি ৰত্তব্বতং লভন্তি। <span class="bld">কুণ্ডক</span>ন্তি তনুতরং <a name="V2.0175"></a> তণ্ডুলপ্পকরণং। <span class="bld">পঞ্চ দুস্সীল্যানী</span>তি পাণাতিপাতাদীনি পঞ্চ। <span class="bld">চত্তারো আসৰা</span>তি কামাসৰাদযো চত্তারো আসৰা। <span class="bld">সীলগ্গপ্পত্তো</span>তি সীলেন, সীলস্স ৰা অগ্গপ্পত্তো।</p>
<p class="centered">পৰিৰেকসুত্তৰণ্ণনা নিট্ঠিতা।</p>
<p class="subhead">৩. সরদসুত্তৰণ্ণনা</p>
<p class="bodytext"><a name="para95"></a><span class="paranum">৯৫</span>. ততিযে <a name="M2.0193"></a> <span class="bld">ৰিদ্ধে</span>তি দূরীভূতে। দূরভাৰো চ আকাসস্স ৰলাহকৰিগমেন হোতীতি আহ <span class="bld">‘‘ৰলাহকৰিগমেন দূরীভূতে’’</span>তি। তেনেৰ হি ‘‘ৰিদ্ধে ৰিগতৰলাহকে’’তি ৰুত্তং। <span class="bld">নভং অব্ভুস্সক্কমানো</span>তি আকাসং অভিলঙ্ঘন্তো। ইমিনা তরুণসূরিযভাৰো দস্সিতো। নাতিদূরোদিতে হি আদিচ্চে তরুণসূরিযসমঞ্ঞা। <span class="bld">দুৰিধমেৰস্স সংযোজনং নত্থী</span>তি ওরম্ভাগিযউদ্ধম্ভাগিযৰসেন দুৰিধম্পি সংযোজনং অস্স পঠমজ্ঝানলাভিনো অরিযসাৰকস্স নত্থি। কস্মা পনস্স উদ্ধম্ভাগিযসংযোজনম্পি নত্থীতি ৰুত্তং। ওরম্ভাগিযসংযোজনানমেৰ হেত্থ পহানং ৰুত্তন্তি আহ <span class="bld">‘‘ইতরম্পী’’</span>তিআদি, ইতরং উদ্ধম্ভাগিযসংযোজনং পুন ইমং লোকং পটিসন্ধিৰসেন আনেতুং অসমত্থতায নত্থীতি ৰুত্তন্তি অত্থো। ঝানলাভিনো হি সব্বেপি অরিযা ব্রহ্মলোকূপপন্না হেট্ঠা ন উপ্পজ্জন্তি, উদ্ধং উদ্ধং উপ্পজ্জন্তাপি ৰেহপ্ফলং অকনিট্ঠং ভৰগ্গঞ্চ পত্বা ন পুনঞ্ঞত্থ জাযন্তি, তত্থ তত্থেৰ অরহত্তং পত্বা পরিনিব্বাযন্তি। তেনেৰাহ <span class="bld">‘‘ইমস্মিং সুত্তে ঝানানাগামী নাম কথিতো’’</span>তি। ঝানৰসেন হি হেট্ঠা ন আগচ্ছতীতি ঝানানাগামী।</p>
<p class="centered">সরদসুত্তৰণ্ণনা নিট্ঠিতা।</p>
<p class="subhead">৪. পরিসাসুত্তৰণ্ণনা</p>
<p class="bodytext"><a name="para96"></a><span class="paranum">৯৬</span>. চতুত্থে <span class="bld">পচ্চযবাহুল্লিকা</span>তি চীৰরাদিবাহুল্লায পটিপন্না। অৰীততণ্হতায হি তং তং পরিক্খারজাতং বহুং লন্তি আদিযন্তীতি বহুলা, তে এৰ <span class="bld">বাহুলিকা</span> যথা ‘‘ৰেনযিকো’’তি (ম॰ নি॰ ১.২৪৬; অ॰ নি॰ ৮.১১; পারা॰ ৮)। তে পচ্চযবাহুল্লায যুত্তপ্পযুত্তা হোন্তীতি চীৰরাদিবাহুল্লায পটিপন্না নাম হোন্তি। সিক্খায অগারৰভাৰতো সিথিলং অগাল়্হং গণ্হন্তীতি <span class="bld">সাথলিকা। সিথিল</span>ন্তি চ ভাৰনপুংসকনিদ্দেসো। সিথিলসদ্দেন সমানত্থস্স সথলসদ্দস্স ৰসেন সাথলিকাতি পদসিদ্ধি ৰেদিতব্বা। <span class="bld">অৰগমনট্ঠেনা</span>তি অধোগমনট্ঠেন, ওরম্ভাগিযভাৰেনাতি <a name="V2.0176"></a> অত্থো। <span class="bld">নিক্খিত্তধুরা</span>তি ওরোপিতধুরা উজ্জিতুস্সাহা। <span class="bld">উপধিৰিৰেকো</span> নিব্বানং। <span class="bld">দুৰিধম্পি ৰীরিয</span>ন্তি কাযিকং চেতসিকঞ্চ ৰীরিযং।</p>
<p class="bodytext">ভণ্ডনং <a name="M2.0194"></a> জাতং এতেসন্তি <span class="bld">ভণ্ডনজাতা</span>। ৰিসেসনস্স পরনিপাতৰসেন চেতং ৰুত্তং। অট্ঠকথাযং পন ৰিসেসনস্স পুব্বনিপাতৰসেনেৰ অত্থং দস্সেন্তো <span class="bld">‘‘জাতভণ্ডনা’’</span>তি আহ। কলহো জাতো এতেসন্তি <span class="bld">কলহজাতা</span>তি এত্থাপি এসেৰ নযো। <span class="bld">কলহস্স পুব্বভাগো</span>তি কলহস্স হেতুভূতা পটিভাগা তংসদিসী চ অনিট্ঠকিরিযা। <span class="bld">হত্থপরামাসাদিৰসেনা</span>তি কুজ্ঝিত্বা অঞ্ঞমঞ্ঞস্স হত্থে গহেত্বা পলপনঅচ্ছিন্দনাদিৰসেন। ‘‘অযং ধম্মো, নাযং ধম্মো’’তিআদিনা ৰিরুদ্ধৰাদভূতং ৰিৰাদং আপন্নাতি <span class="bld">ৰিৰাদপন্না</span>। তেনাহ <span class="bld">‘‘ৰিরুদ্ধৰাদং আপন্না’’</span>তি। মুখসন্নিস্সিততায ৰাচা ইধ ‘‘মুখ’’ন্তি অধিপ্পেতাতি আহ <span class="bld">‘‘ফরুসা ৰাচা মুখসত্তিযো’’</span>তি।</p>
<p class="bodytext">সতিপি উভযেসং কলাপানং পরমত্থতো ভেদে পচুরজনেহি পন দুৰিঞ্ঞেয্যনানত্তং খীরোদকসম্মোদিতং অচ্চন্তমেতং সংসট্ঠং ৰিয হুত্বা তিট্ঠতীতি আহ <span class="bld">‘‘খীরোদকং ৰিয ভূতা’’</span>তি। যথা খীরঞ্চ উদকঞ্চ অঞ্ঞমঞ্ঞং সংসন্দতি, ৰিসুং ন হোতি, একত্তং ৰিয উপেতি, এৰং সামগ্গিৰসেন একত্তূপগতচিত্তুপ্পাদাতি অত্থো। মেত্তচিত্তং পচ্চুপট্ঠাপেত্বা ওলোকনং চক্খূনি ৰিয চক্খূনি নামাতি আহ <span class="bld">‘‘উপসন্তেহি মেত্তচক্খূহী’’</span>তি। পিযভাৰদীপকানি হি চক্খূনি <span class="bld">পিযচক্খূনি। পমুদিতস্স পীতি জাযতী</span>তি পমোদপচ্চযবলৰপীতিমাহ। <span class="bld">পঞ্চৰণ্ণা পীতি উপ্পজ্জতী</span>তি খুদ্দিকাদিভেদেন পঞ্চপ্পকারা পীতি উপ্পজ্জতি। <span class="bld">পীতিমনস্সা</span>তি তায পীতিযা পীণিতমনস্স, পস্সদ্ধিআৰহেহি উল়ারেহি পীতিৰেগেহি তিন্তচিত্তস্সাতি অত্থো। <span class="bld">ৰিগতদরথো</span>তি কিলেসপরিল়াহানং দূরীভাৰেন ৰূপসন্তদরথো।</p>
<p class="bodytext">কেন উদকেন দারিতো পব্বতপ্পদেসোতি কত্বা আহ <span class="bld">‘‘কন্দরো নামা’’</span>তিআদি। উদকস্স যথানিন্নং পৰত্তিযা নদিনিব্বত্তনভাৰেন <span class="bld">‘‘নদিকুঞ্জো’’</span>তিপি ৰুচ্চতি। সাৰট্টা নদিযো <span class="bld">পদরা। অট্ঠ মাসে</span>তি হেমন্তগিম্হউতুৰসেন অট্ঠ মাসে। খুদ্দকা উদকৰাহিনিযো সাখা ৰিযাতি <span class="bld">সাখা</span>। খুদ্দকসোব্ভা <span class="bld">কুসুব্ভা</span> ওকারস্স উকারং কত্বা। যত্থ উপরি উন্নতপ্পদেসতো উদকং আগন্ত্বা তিট্ঠতি চেৰ সন্দতি চ, তে <a name="M2.0195"></a> কুসুব্ভা খুদ্দকআৰাটা। <span class="bld">খুদ্দকনদিযো</span>তি পব্বতপাদাদিতো নিক্খন্তা খুদ্দকা নদিযো।</p>
<p class="centered">পরিসাসুত্তৰণ্ণনা নিট্ঠিতা।</p>
<p class="subhead">৫-৭. পঠমআজানীযসুত্তাদিৰণ্ণনা</p>
<p class="bodytext"><a name="para97-99"></a><span class="paranum">৯৭-৯৯</span>. পঞ্চমে <a name="V2.0177"></a> <span class="bld">অনুচ্ছৰিকো</span>তি রঞ্ঞো পরিভুঞ্জনযোগ্গো। <span class="bld">হত্থপাদাদিঅঙ্গসমতাযা</span>তি হত্থপাদাদিঅৰযৰসমতায, রঞ্ঞো ৰা সেনায অঙ্গভূতত্তা <span class="bld">রঞ্ঞো অঙ্গ</span>ন্তি ৰুচ্চতি। আনেত্বা হুনিতব্বন্তি আহুনং, আহুতীতি অত্থতো একন্তি আহ <span class="bld">‘‘আহুতিসঙ্খাতং পিণ্ডপাত’’</span>ন্তি। দূরতোপি আনেত্বা সীলৰন্তেসু দাতব্বস্সেতং অধিৰচনং। <span class="bld">পিণ্ডপাত</span>ন্তি চ নিদস্সনমত্তং। আনেত্বা হুনিতব্বানঞ্হি চীৰরাদীনং চতুন্নং পচ্চযানমেতং অধিৰচনং আহুনন্তি। তং অরহতীতি <span class="bld">আহুনেয্যো। পটিগ্গহেতুং যুত্তো</span>তি তস্স মহপ্ফলভাৰকরণতো পটিগ্গণ্হিতুং অনুচ্ছৰিকো।</p>
<p class="bodytext"><span class="bld">পাহুনকভত্তস্সা</span>তি দিসৰিদিসতো আগতানং পিযমনাপানং ঞাতিমিত্তানং অত্থায সক্কারে পটিযত্তস্স আগন্তুকভত্তস্স। তঞ্হি ঠপেত্বা তে তথারূপে পাহুনকে সঙ্ঘস্সেৰ দাতুং যুত্তং, সঙ্ঘোৰ তং পটিগ্গহেতুং যুত্তো। সঙ্ঘসদিসো হি পাহুনকো নত্থি। তথা হেস একস্মিং বুদ্ধন্তরে ৰীতিৰত্তে দিস্সতি, কদাচি অসঙ্খ্যেয্যেপি কপ্পে ৰীতিৰত্তে। অব্বোকিণ্ণঞ্চ পিযমনাপতাদিকরেহি ধম্মেহি সমন্নাগতো। এৰং পাহুনমস্স দাতুং যুত্তং, পাহুনঞ্চ পটিগ্গহেতুং যুত্তোতি <span class="bld">পাহুনেয্যো</span>। অযঞ্হেত্থ অধিপ্পাযো ‘‘ঞাতিমিত্তা ৰিপ্পৰুট্ঠা ন চিরস্সেৰ সমাগচ্ছন্তি, অনৰট্ঠিতা চ তেসু পিযমনাপতা, ন এৰমরিযসঙ্ঘো, তস্মা সঙ্ঘোৰ পাহুনেয্যো’’তি।</p>
<p class="bodytext">দক্খন্তি এতায সত্তা যথাধিপ্পেতাহি সম্পত্তীহি ৰড্ঢন্তীতি দক্খিণা, পরলোকং সদ্দহিত্বা দানং। তং দক্খিণং অরহতি, দক্খিণায ৰা হিতো যস্মা মহপ্ফলকরণতায ৰিসোধেতীতি <span class="bld">দক্খিণেয্যো</span>।</p>
<p class="bodytext">পুঞ্ঞত্থিকেহি অঞ্জলি করণীযো এত্থাতি <span class="bld">অঞ্জলিকরণীযো</span>। উভো হেত্থ সিরসি পতিট্ঠাপেত্বা সব্বলোকেন কযিরমানং অঞ্জলিকম্মং অরহতীতি <a name="M2.0196"></a> ৰা <span class="bld">অঞ্জলিকরণীযো</span>। তেনাহ <span class="bld">‘‘অঞ্জলিপগ্গহণস্স অনুচ্ছৰিকো’’</span>তি।</p>
<p class="bodytext">যদিপি পাল়িযং ‘‘অনুত্তর’’ন্তি ৰুত্তং, নত্থি ইতো উত্তরং ৰিসিট্ঠন্তি হি অনুত্তরং, সমম্পিস্স পন নত্থীতি দস্সেন্তো <span class="bld">‘‘অসদিস’’</span>ন্তি আহ। খিত্তং ৰুত্তং বীজং মহপ্ফলভাৰকরণেন তাযতি রক্খতি, খিপন্তি ৰপন্তি এত্থ বীজানীতি ৰা খেত্তং, কেদারাদি, খেত্তং ৰিয খেত্তং, পুঞ্ঞানং খেত্তং <span class="bld">পুঞ্ঞক্খেত্তং</span>। যথা হি রঞ্ঞো ৰা অমচ্চস্স ৰা <a name="V2.0178"></a> সালীনং ৰা যৰানং ৰা ৰিরুহনট্ঠানং ‘‘রঞ্ঞো সালিক্খেতং যৰক্খেত’’ন্তি ৰুচ্চতি, এৰং সঙ্ঘো সব্বলোকস্স পুঞ্ঞানং ৰিরুহনট্ঠানং। সঙ্ঘং নিস্সায হি লোকস্স নানপ্পকারহিতসুখসংৰত্তনিকানি পুঞ্ঞানি ৰিরুহন্তি, তস্মা সঙ্ঘো <span class="bld">অনুত্তরং পুঞ্ঞক্খেত্তং লোকস্স</span>। সেসং সুৰিঞ্ঞেয্যমেৰ। ছট্ঠসত্তমানি উত্তানত্থানেৰ।</p>
<p class="centered">পঠমআজানীযসুত্তাদিৰণ্ণনা নিট্ঠিতা।</p>
<p class="subhead">৮. পোত্থকসুত্তৰণ্ণনা</p>
<p class="bodytext"><a name="para100"></a><span class="paranum">১০০</span>. অট্ঠমে <span class="bld">নৰো</span>তি নৰৰাযিমো। তেনাহ <span class="bld">‘‘করণং উপাদায ৰুচ্চতী’’</span>তি। <span class="bld">ৰাকমযৰত্থ</span>ন্তি সাণাদিৰাকসাটকং। <span class="bld">দুব্বণ্ণো</span>তি ৰিৰণ্ণো। <span class="bld">দুক্খসম্ফস্সো</span>তি খরসম্ফস্সো। অপ্পং অগ্ঘতীতি <span class="bld">অপ্পগ্ঘো</span>। অতিবহুং অগ্ঘন্তো কহাপণগ্ঘনকো হোতি। <span class="bld">পরিভোগমজ্ঝিমো</span>তি পরিভোগকালৰসেন মজ্ঝিমো। সো হি নৰভাৰং অতিক্কমিত্বা জিণ্ণভাৰং অপ্পত্তো মজ্ঝে পরিভোগকালেপি দুব্বণ্ণো চ দুক্খসম্ফস্সো চ অপ্পগ্ঘোযেৰ হোতি। অতিবহুং অগ্ঘন্তো অড্ঢং অগ্ঘতি, জিণ্ণকালে পন অড্ঢমাসকং ৰা কাকণিকং ৰা অগ্ঘতি। <span class="bld">উক্খলিপরিপুঞ্ছন</span>ন্তি কাল়ুক্খলিপরিপুঞ্ছনং। <span class="bld">নৰো</span>তিপি উপসম্পদায পঞ্চৰস্সকালতো হেট্ঠা জাতিযা সট্ঠিৰস্সোপি নৰোযেৰ। <span class="bld">দুব্বণ্ণতাযা</span>তি সরীরৰণ্ণেনপি গুণৰণ্ণেনপি দুব্বণ্ণতায। দুস্সীলস্স হি পরিসমজ্ঝে নিত্তেজতায সরীরৰণ্ণোপি ন সম্পজ্জতি, গুণৰণ্ণেন ৰত্তব্বমেৰ নত্থি। অট্ঠকথাযং পন সরীরৰণ্ণেন দুব্বণ্ণতাপি গুণৰণ্ণস্স অভাৰেন দুব্বণ্ণতাযাতি ৰুত্তং।</p>
<p class="bodytext"><span class="bld">যে খো পনস্সা</span>তি যে খো পন তস্স উপট্ঠাকা ৰা ঞাতিমিত্তাদযো ৰা এতং পুগ্গলং সেৰন্তি। <span class="bld">তেস</span>ন্তি তেসং পুগ্গলানং ছ সত্থারে সেৰন্তানং <a name="M2.0197"></a> মিচ্ছাদিট্ঠিকানং ৰিয। দেৰদত্তে সেৰন্তানং কোকালিকাদীনং ৰিয চ তং সেৰনং দীঘরত্তং অহিতায দুক্খায হোতি। <span class="bld">মজ্ঝিমো</span>তি পঞ্চৰস্সকালতো পট্ঠায যাৰ নৰৰস্সকালা মজ্ঝিমো নাম। <span class="bld">থেরো</span>তি দসৰস্সতো পট্ঠায থেরো নাম। <span class="bld">এৰমাহংসূ</span>তি এৰং ৰদন্তি। <span class="bld">কিং নু খো তুয্হ</span>ন্তি তুয্হং বালস্স ভণিতেন কো অত্থোতি ৰুত্তং হোতি। <span class="bld">তথারূপ</span>ন্তি তথাজাতিকং তথাসভাৰং উক্খেপনীযকম্মস্স কারণভূতং।</p>
<p class="bodytext"><span class="bld">তীহি কপ্পাসঅংসূহি সুত্তং কন্তিত্বা কতৰত্থ</span>ন্তি তযো কপ্পাসঅংসূ গহেত্বা কন্তিতসুত্তেন ৰাযিতং সুখুমৰত্থং, তং নৰৰাযিমং অনগ্ঘং হোতি, পরিভোগমজ্ঝিমং ৰীসম্পি তিংসম্পি সহস্সানি অগ্ঘতি, জিণ্ণকালে, অট্ঠপি দসপি সহস্সানি অগ্ঘতি।</p>
<p class="bodytext"><span class="bld">তেসং</span> <a name="V2.0179"></a> <span class="bld">তং হোতী</span>তি তেসং সম্মাসম্বুদ্ধাদযো সেৰন্তা ৰিয তং সেৰনং দীঘরত্তং হিতায সুখায হোতি। সম্মাসম্বুদ্ধঞ্হি একং নিস্সায যাৰজ্জকালা মুচ্চনকসত্তানং পমাণং নত্থি, তথা সারিপুত্তত্থেরমহামোগ্গল্লানত্থেরে অৰসেসে চ অসীতি মহাসাৰকে নিস্সায সগ্গগতসত্তানং পমাণং নত্থি, যাৰজ্জকালা তেসং দিট্ঠানুগতিং পটিপন্নসত্তানম্পি পমাণং নত্থিযেৰ। <span class="bld">আধেয্যং গচ্ছতী</span>তি তস্স মহাথেরস্স তং অত্থনিস্সিতং ৰচনং যথা গন্ধকরণ্ডকে কাসিকৰত্থং আধাতব্বতং ঠপেতব্বতং গচ্ছতি, এৰং উত্তমঙ্গে সিরস্মিং হদযে চ আধাতব্বতং ঠপেতব্বতং গচ্ছতি।</p>
<p class="centered">পোত্থকসুত্তৰণ্ণনা নিট্ঠিতা।</p>
<p class="subhead">৯. লোণকপল্লসুত্তৰণ্ণনা</p>
<p class="bodytext"><a name="para101"></a><span class="paranum">১০১</span>. নৰমে <span class="bld">যথা যথা কম্মং করোতী</span>তি যেন যেন পকারেন পাণঘাতাদিপাপকম্মং করোতি। <span class="bld">ৰিপাকং পটিসংৰেদিযতেৰা</span>তি অৰধারণেন কম্মসিদ্ধিযং তব্বিপাকস্স অপ্পৰত্তি নাম নত্থীতি দীপেতি। তেনেৰাহ <span class="bld">‘‘ন হি সক্কা’’</span>তিআদি। <span class="bld">এৰং সন্ত</span>ন্তি ভুম্মত্থে উপযোগৰচনন্তি আহ <span class="bld">‘‘এৰং সন্তে’’</span>তি। <span class="bld">অভিসঙ্খারৰিঞ্ঞাণনিরোধেনা</span>তি কম্মৰিঞ্ঞাণস্স আযতিং অনুপ্পত্তিধম্মতাপজ্জনেন।</p>
<p class="bodytext">‘‘অযম্পি <a name="M2.0198"></a> খো কাযো এৰংধম্মো এৰংভাৰী এৰংঅনতীতো’’তিআদিনা কাযস্স অসুভানিচ্চাদিআকারঅনুপস্সনা কাযভাৰনাতি আহ <span class="bld">‘‘কাযানুপস্সনাসঙ্খাতায তায ভাৰনাযা’’</span>তি। <span class="bld">রাগাদীন</span>ন্তি <span class="bld">আদি</span>-সদ্দেন দোসমোহানং সঙ্গহো দট্ঠব্বো। ‘‘রাগো খো, আৰুসো, পমাণকরণো, দোসো পমাণকরণো, মোহো পমাণকরণো, তে খীণাসৰস্স ভিক্খুনো পহীনা উচ্ছিন্নমূলা তালাৰত্থুকতা অনভাৰংকতা আযতিং অনুপ্পাদধম্মা’’তি (ম॰ নি॰ ১.৪৫৯) হি ৰুত্তং।</p>
<p class="bodytext">যথা হি পব্বতপাদে পূতিপণ্ণস্স উদকং নাম হোতি, কাল়ৰণ্ণং ওলোকেন্তানং ব্যামসতং গম্ভীরং ৰিয খাযতি, যট্ঠিং ৰা রজ্জুং ৰা গহেত্বা মিনন্তস্স পিট্ঠিপাদোদ্ধরণমত্তম্পি ন হোতি, এৰমেৰ একচ্চস্স যাৰ রাগাদযো নুপ্পজ্জন্তি, তাৰ তং পুগ্গলং সঞ্জানিতুং ন সক্কা হোতি, সোতাপন্নো ৰিয সকদাগামী ৰিয অনাগামী ৰিয চ খাযতি। যদা পনস্স রাগাদযো উপ্পজ্জন্তি, তদা রত্তো দুট্ঠো মূল়্হোতি পঞ্ঞাযতি। ইতি <a name="V2.0180"></a> তে রাগাদযো ‘‘এত্তকো অয’’ন্তি পুগ্গলস্স পমাণং দস্সেন্তাৰ উপ্পজ্জন্তীতি পমাণকরণা নাম ৰুত্তা।</p>
<p class="bodytext"><span class="bld">জাপেতু</span>ন্তি জিনধনং কাতুং। <span class="bld">সো</span>তি রাজা, মহামত্তো ৰা। <span class="bld">অস্সা</span>তি অঞ্জলিং পগ্গহেত্বা যাচন্তস্স। সেসমেত্থ উত্তানমেৰ।</p>
<p class="centered">লোণকপল্লসুত্তৰণ্ণনা নিট্ঠিতা।</p>
<p class="subhead">১০. পংসুধোৰকসুত্তৰণ্ণনা</p>
<p class="bodytext"><a name="para102"></a><span class="paranum">১০২</span>. দসমে <span class="bld">অনীহতদোস</span>ন্তি অনপনীতথূলকাল়কং। <span class="bld">অনপনীতকসাৰ</span>ন্তি অনপগতসুখুমকাল়কং। <span class="bld">পহটমত্ত</span>ন্তি আহটমত্তং।</p>
<p class="bodytext">দসকুসলকম্মপথৰসেন উপ্পন্নং চিত্তং চিত্তমেৰ, ৰিপস্সনাপাদকঅট্ঠসমাপত্তিচিত্তং ৰিপস্সনাচিত্তঞ্চ ততো চিত্ততো অধিকং চিত্তন্তি <span class="bld">অধিচিত্ত</span>ন্তি আহ <span class="bld">‘‘অধিচিত্তন্তি সমথৰিপস্সনাচিত্ত’’</span>ন্তি। <span class="bld">অনুযুত্তস্সা</span>তি অনুপ্পন্নস্স উপ্পাদনৰসেন উপ্পন্নস্স পটিব্রূহনৰসেন অনু অনু যুত্তস্স, তত্থ যুত্তপ্পযুত্তস্সাতি অত্থো। এত্থ চ পুরেভত্তং পিণ্ডায চরিত্বা পচ্ছাভত্তং পিণ্ডপাতপ্পটিক্কন্তো <a name="M2.0199"></a> নিসীদনং আদায ‘‘অসুকস্মিং রুক্খমূলে ৰা ৰনসণ্ডে ৰা পব্ভারে ৰা সমণধম্মং করিস্সামী’’তি নিক্খমন্তোপি তত্থ গন্ত্বা হত্থেহি ৰা পাদেহি ৰা নিসজ্জট্ঠানতো তিণপণ্ণানি অপনেন্তোপি অধিচিত্তং অনুযুত্তোযেৰ। নিসীদিত্বা পন হত্থপাদে ধোৰিত্বা মূলকম্মট্ঠানং গহেত্বা ভাৰনং অনুযুঞ্জন্তো ভাৰনায অপ্পনং অপ্পত্তাযপি অধিচিত্তমনুযুত্তোযেৰ তদত্থেনপি তংসদ্দৰোহারতো। <span class="bld">চিত্তসম্পন্নো</span>তি ধম্মচিত্তস্স সমন্নাগতত্তা সম্পন্নচিত্তো। <span class="bld">পণ্ডিতজাতিকো</span>তি পণ্ডিতসভাৰো।</p>
<p class="bodytext"><span class="bld">কামে আরব্ভা</span>তি ৰত্থুকামে আরব্ভ। কামরাগসঙ্খাতেন ৰা কামেন পটিসংযুত্তো ৰিতক্কো <span class="bld">কামৰিতক্কো</span>। ব্যাপজ্জতি চিত্তং এতেনাতি <span class="bld">ব্যাপাদো,</span> দোসো। ৰিহিংসন্তি এতায সত্তে, ৰিহিংসনং ৰা তেসং এতন্তি <span class="bld">ৰিহিংসা,</span> পরেসং ৰিহেঠনাকারেন পৰত্তস্স করুণাপটিপক্খস্স পাপধম্মস্সেতং অধিৰচনং। <span class="bld">ঞাতকে আরব্ভ উপ্পন্নো ৰিতক্কো</span>তি ঞাতকে আরব্ভ গেহস্সিতপেমৰসেন উপ্পন্নো ৰিতক্কো। <span class="bld">জনপদমারব্ভ উপ্পন্নো ৰিতক্কো</span>তি এত্থাপি এসেৰ নযো। <span class="bld">অহো ৰত মং…পে॰… উপ্পন্নো ৰিতক্কো</span>তি ‘‘অহো ৰত মং পরে ন অৰজানেয্যুং, ন হেট্ঠা কত্বা মঞ্ঞেয্যুং, পাসাণচ্ছত্তং ৰিয <a name="V2.0181"></a> গরুং করেয্যু’’ন্তি এৰং উপ্পন্নৰিতক্কো। <span class="bld">দসৰিপস্সনুপক্কিলেসৰিতক্কা</span>তি ওভাসাদিদসৰিপস্সনুপক্কিলেসে আরব্ভ উপ্পন্নৰিতক্কা।</p>
<p class="bodytext">অৰসিট্ঠা ধম্মৰিতক্কা এতস্সাতি <span class="bld">অৰসিট্ঠধম্মৰিতক্কো,</span> ৰিপস্সনাসমাধি। <span class="bld">ন একগ্গভাৰপ্পত্তো</span> ন একগ্গতং পত্তো। একং উদেতীতি হি <span class="bld">একোদি,</span> পটিপক্খেহি অনভিভূতত্তা অগ্গং সেট্ঠং হুত্বা উদেতীতি অত্থো। সেট্ঠোপি হি লোকে একোতি ৰুচ্চতি, একস্মিং আরম্মণে সমাধানৰসেন পৰত্তচিত্তস্সেতং অধিৰচনং। একোদিস্স ভাৰো <span class="bld">একোদিভাৰো,</span> একগ্গতাযেতং অধিৰচনং।</p>
<p class="bodytext"><span class="bld">নিযকজ্ঝত্ত</span>ন্তি অত্তসন্তানস্সেতং অধিৰচনং। <span class="bld">গোচরজ্ঝত্ত</span>ন্তি ইধ নিব্বানং অধিপ্পেতং। তেনাহ <span class="bld">‘‘একস্মিং নিব্বানগোচরেযেৰ তিট্ঠতী’’</span>তি। <span class="bld">সুট্ঠু নিসীদতী</span>তি সমাধিপটিপক্খে কিলেসে সন্নিসীদেন্তো সুট্ঠু নিসীদতি। <span class="bld">একগ্গং হোতী</span>তি অব্যগ্গভাৰপ্পত্তিযা একগ্গং হোতি। <span class="bld">সম্মা আধিযতী</span>তি যথা আরম্মণে সুট্ঠু অপ্পিতং হোতি, এৰং সম্মা সম্মদেৰ আধিযতি।</p>
<p class="bodytext"><span class="bld">অভিঞ্ঞা</span> <a name="M2.0200"></a> <span class="bld">সচ্ছিকরণীযস্সা</span>তি এত্থ ‘‘অভিঞ্ঞায সচ্ছিকরণীযস্সা’’তি ৰত্তব্বে ‘‘অভিঞ্ঞা’’তি য-কারলোপেন পন পুন কালকিরিযানিদ্দেসো কতোতি আহ <span class="bld">‘‘অভিজানিত্বা পচ্চক্খং কাতব্বস্সা’’</span>তি। অভিঞ্ঞায ইদ্ধিৰিধাদিঞাণেন সচ্ছিকিরিযং ইদ্ধিৰিধপচ্চনুভৰনাদিকং <span class="bld">অভিঞ্ঞাসচ্ছিকরণীয</span>ন্তি এৰং ৰা এত্থ অত্থো দট্ঠব্বো। <span class="bld">সক্খিভব্বতং পাপুণাতী</span>তি এত্থ পন যস্স পচ্চক্খং অত্থি, সো সক্খী, সক্খিনো ভব্বতা সক্খিভব্বতা, সক্খিভৰনন্তি ৰুত্তং হোতি। সক্খী চ সো ভব্বো চাতি সক্খিভব্বো। অযঞ্হি ইদ্ধিৰিধাদীনং ভব্বো তত্থ চ সক্খীতি সক্খিভব্বো, তস্স ভাৰো সক্খিভব্বতা, তং পাপুণাতীতি অত্থো।</p>
<p class="bodytext"><span class="bld">অভিঞ্ঞাপাদকজ্ঝানাদিভেদে</span>তি এত্থ অভিঞ্ঞাপাদা চ অভিঞ্ঞাপাদকজ্ঝানঞ্চ অভিঞ্ঞাপাদকজ্ঝানানি। <span class="bld">আদি</span>-সদ্দেন অরহত্তঞ্চ অরহত্তস্স ৰিপস্সনা চ সঙ্গহিতাতি দট্ঠব্বং। তেনেৰ <span class="bld">মজ্ঝিমনিকাযট্ঠকথাযং</span> (ম॰ নি॰ অট্ঠ॰ ২.১৯৮) –</p>
<p class="indent">‘‘সতি সতিআযতনেতি সতি সতিকারণে। কিঞ্চেত্থ কারণং? অভিঞ্ঞা ৰা অভিঞ্ঞাপাদকজ্ঝানং ৰা, অৰসানে পন অরহত্তং ৰা কারণং অরহত্তস্স ৰিপস্সনা ৰাতি ৰেদিতব্ব’’ন্তি ৰুত্তং।</p>
<p class="bodytext">যঞ্হি তং তত্র তত্র সক্খিভব্বতাসঙ্খাতং ইদ্ধিৰিধপচ্চনুভৰনাদি, তস্স অভিঞ্ঞা কারণং <a name="V2.0182"></a>। অথ ইদ্ধিৰিধপচ্চনুভৰনাদি অভিঞ্ঞা, এৰং সতি অভিঞ্ঞাপাদকজ্ঝানং কারণং। অৰসানে ছট্ঠাভিঞ্ঞায পন অরহত্তং, অরহত্তস্স ৰিপস্সনা ৰা কারণং। অরহত্তঞ্হি ‘‘কুদাস্সু নামাহং তদাযতনং উপসম্পজ্জ ৰিহরিস্সামি, যদরিযা এতরহি উপসম্পজ্জ ৰিহরন্তী’’তি (ম॰ নি॰ ১.৪৬৫; ৩.৩০৭) অনুত্তরেসু ৰিমোক্খেসু পিহং উপট্ঠপেত্বা অভিঞ্ঞা নিব্বত্তেন্তস্স কারণং। ইদঞ্চ সাধারণং ন হোতি, সাধারণৰসেন পন অরহত্তস্স ৰিপস্সনা কারণং। ইমস্মিঞ্হি সুত্তে অরহত্তফলৰসেন ছট্ঠাভিঞ্ঞা ৰুত্তা। তেনেৰাহ <span class="bld">‘‘আসৰানং খযাতিআদি চেত্থ ফলসমাপত্তিৰসেন ৰুত্তন্তি ৰেদিতব্ব’’</span>ন্তি।</p>
<p class="centered">পংসুধোৰকসুত্তৰণ্ণনা নিট্ঠিতা।</p>
<p class="subhead">১১. নিমিত্তসুত্তৰণ্ণনা</p>
<p class="bodytext"><a name="para103"></a><span class="paranum">১০৩</span>. একাদসমে <a name="M2.0201"></a> যেহি ফলং নিমীযতি, উপ্পজ্জনট্ঠানে পক্খিপমানং ৰিয হোতি, তানি <span class="bld">নিমিত্তানি</span>। তেনাহ <span class="bld">‘‘তীণি কারণানী’’</span>তি। <span class="bld">কালেন কাল</span>ন্তি এত্থ <span class="bld">কালেনা</span>তি ভুম্মত্থে করণৰচনং। <span class="bld">কাল</span>ন্তি চ উপযোগৰচনন্তি আহ <span class="bld">‘‘কালে কালে’’</span>তি। <span class="bld">মনসি কাতব্বা</span>তি চিত্তে কাতব্বা, উপ্পাদেতব্বাতি অত্থো। উপলক্খিতসমাধানাকারো সমাধিযেৰ ইধ সমাধিনিমিত্তন্তি আহ <span class="bld">‘‘একগ্গতা হি ইধ সমাধিনিমিত্তন্তি ৰুত্তা’’</span>তি। <span class="bld">ঠানং তং চিত্তং কোসজ্জায সংৰত্তেয্যা</span>তি এত্থ ঠানং অত্থীতি ৰচনসেসো। তং ভাৰনাচিত্তং কোসজ্জায সংৰত্তেয্য, তস্স সংৰত্তনস্স কারণং অত্থীতি অত্থো। <span class="bld">তং</span> ৰা মনসিকরণং <span class="bld">চিত্তং কোসজ্জায সংৰত্তেয্য,</span> এতস্স ঠানং কারণং অত্থীতি অত্থো। তেনাহ <span class="bld">‘‘কারণং ৰিজ্জতী’’</span>তিআদি। <span class="bld">ঞাণজৰ</span>ন্তি সঙ্খারেসু অনিচ্চাদিৰসেন পৰত্তমানং পঞ্ঞাজৰং।</p>
<p class="bodytext">যং কিঞ্চি সুৰণ্ণতাপনযোগ্গঅঙ্গারভাজনং ইধ ‘‘উক্কা’’তি অধিপ্পেতন্তি আহ <span class="bld">‘‘অঙ্গারকপল্ল’’</span>ন্তি। <span class="bld">সজ্জেয্যা</span>তি যথা তত্থ পক্খিত্তং সুৰণ্ণং তপ্পতি, এৰং পটিযাদিযেয্য। <span class="bld">আলিম্পেয্যা</span>তি আদিযেয্য, জলেয্যাতি অত্থো। তেনাহ <span class="bld">‘‘তত্থ অঙ্গারে…পে॰… গাহাপেয্যা’’</span>তি। <span class="bld">মূসায ৰা পক্খিপেয্যা</span>তি তত্তকে ৰা পক্খিপেয্য। <span class="bld">উপধারেতী</span>তি সল্লক্খেতি।</p>
<p class="centered">নিমিত্তসুত্তৰণ্ণনা নিট্ঠিতা।</p>
<p class="centered">লোণকপল্লৰগ্গৰণ্ণনা নিট্ঠিতা।</p>
<p class="centered">দুতিযপণ্ণাসকং নিট্ঠিতং।</p></div>
<p class="chapter">(১১) ১. সম্বোধৰগ্গো</p>
<div class="chaptxt">
<p class="chaphead">৩. ততিযপণ্ণাসকং</p>
<p class="subhead">১-৩. পুব্বেৰসম্বোধসুত্তাদিৰণ্ণনা</p>
<p class="bodytext"><a name="para104-106"></a><span class="paranum">১০৪-১০৬</span>. ততিযস্স <a name="M2.0202"></a> <a name="V2.0183"></a> পঠমে <span class="bld">সম্বোধিতো পুব্বেৰা</span>তি সম্বোধো ৰুচ্চতি চতূসু মগ্গেসু ঞাণং ‘‘সামং সম্মা বুজ্ঝি এতেনা’’তি কত্বা, ততো পুব্বেযেৰাতি অত্থো। তেনাহ <span class="bld">‘‘অরিযমগ্গপ্পত্তিতো অপরভাগেযেৰা’’</span>তি। <span class="bld">বোধিসত্তস্সেৰ সতো</span>তি এত্থ যথা উদকতো উগ্গন্ত্বা ঠিতং পরিপাকগতং পদুমং সূরিযরস্মিসম্ফস্সেন অৰস্সং বুজ্ঝিস্সতীতি বুজ্ঝনকপদুমন্তি ৰুচ্চতি। এৰং বুদ্ধানং সন্তিকে ব্যাকরণস্স লদ্ধত্তা অৰস্সং অনন্তরাযেন পারমিযো পূরেত্বা বুজ্ঝিস্সতীতি বুজ্ঝনকসত্তোতি <span class="bld">বোধিসত্তো</span>। তেনাহ <span class="bld">‘‘বুজ্ঝনকসত্তস্সেৰ…পে॰… আরভন্তস্সেৰ সতো’’</span>তি। যা ৰা এসা চতুমগ্গঞাণসঙ্খাতা বোধি, ‘‘তং বোধিং কুদাস্সু নামাহং পাপুণিস্সামী’’তি পত্থযমানো পটিপজ্জতীতি বোধিযং সত্তো আসত্তোতিপি <span class="bld">বোধিসত্তো</span>। তেনাহ <span class="bld">‘‘সম্বোধিযা ৰা সত্তস্সেৰ লগ্গস্সেৰ সতো’’</span>তি।</p>
<p class="bodytext">অথ ৰা বোধীতি ঞাণং ‘‘বুজ্ঝতি এতেনা’’তি কত্বা, বোধিমা সত্তো <span class="bld">বোধিসত্তো,</span> পুরিমপদে উত্তরপদলোপং কত্বা যথা ‘‘ঞাণসত্তো’’তি, ঞাণৰা পঞ্ঞৰা পণ্ডিতো সত্তোতি অত্থো। বুদ্ধানঞ্হি পাদমূলে অভিনীহারতো পট্ঠায পণ্ডিতোৰ সো সত্তো, ন অন্ধবালোতি বোধিসত্তো। এৰং গুণৰতো উপ্পন্ননামৰসেন বোধিসত্তস্সেৰ সতো। অস্সাদীযতীতি <span class="bld">অস্সাদো,</span> সুখং। তঞ্চ সাতাকারলক্খণন্তি আহ <span class="bld">‘‘অস্সাদোতি মধুরাকারো’’</span>তি। ছন্দরাগো ৰিনীযতি চেৰ পহীযতি চ এত্থাতি <span class="bld">নিব্বানং ‘‘ছন্দরাগৰিনযো ছন্দরাগপ্পহানঞ্চা’’তি ৰুচ্চতি</span>। তেনাহ <span class="bld">‘‘নিব্বান’’</span>ন্তিআদি। তত্থ <span class="bld">আগম্মা</span>তি ইদং যো জনো রাগং ৰিনেতি পজহতি চ, তস্স আরম্মণকরণং সন্ধায ৰুত্তং। দুতিযততিযানি উত্তানত্থানেৰ।</p>
<p class="centered">পুব্বেৰসম্বোধসুত্তাদিৰণ্ণনা নিট্ঠিতা।</p>
<p class="subhead">৪-৯. সমণব্রাহ্মণসুত্তাদিৰণ্ণনা</p>
<p class="bodytext"><a name="para107-112"></a><span class="paranum">১০৭-১১২</span>. চতুত্থে <a name="M2.0203"></a> <a name="V2.0184"></a> <span class="bld">সামঞ্ঞ</span>ন্তি অরিযমগ্গো, তেন অরণীযতো উপগন্তব্বতো <span class="bld">সামঞ্ঞত্থং,</span> অরিযফলন্তি আহ <span class="bld">‘‘সামঞ্ঞত্থন্তি চতুব্বিধং অরিযফল’’</span>ন্তি। <span class="bld">ব্রহ্মঞ্ঞত্থ</span>ন্তি এত্থাপি এসেৰ নযো। তেনাহ <span class="bld">‘‘ইতরং তস্সেৰ ৰেৰচন’’</span>ন্তি। অরিযমগ্গসঙ্খাতং সামঞ্ঞমেৰ ৰা অরণীযতো <span class="bld">সামঞ্ঞত্থ</span>ন্তি আহ <span class="bld">‘‘সামঞ্ঞত্থেন ৰা চত্তারো মগ্গা’’</span>তি। পঞ্চমাদীনি উত্তানত্থানেৰ।</p>
<p class="centered">সমণব্রাহ্মণসুত্তাদিৰণ্ণনা নিট্ঠিতা।</p>
<p class="subhead">১০. দুতিযনিদানসুত্তৰণ্ণনা</p>
<p class="bodytext"><a name="para113"></a><span class="paranum">১১৩</span>. দসমে <span class="bld">ৰিৰট্টগামিকম্মান</span>ন্তি ৰিৰট্টূপনিস্সযকম্মানং। <span class="bld">তদভিনিৰত্তেতী</span>তি এত্থ <span class="bld">তং</span>-সদ্দেন পচ্চামসনস্স ৰিপাকস্স পরামাসোতি আহ <span class="bld">‘‘তং অভিনিৰত্তেতী’’</span>তি, তং ৰিপাকং অভিভৰিত্বা নিৰত্তেতীতি অত্থো। ইদানি ন কেৰলং ৰিপাকস্সেৰ পরামাসো তং-সদ্দেন, অথ খো ছন্দরাগট্ঠানিযানং ধম্মানং তব্বিপাকস্স চ পরামাসো দট্ঠব্বোতি আহ <span class="bld">‘‘যদা ৰা তেনা’’</span>তিআদি। <span class="bld">তে চেৰ ধম্মে</span>তি তে ছন্দরাগট্ঠানিযে ধম্মে। <span class="bld">নিব্বিজ্ঝিত্বা পস্সতী</span>তি কিলেসে নিব্বিজ্ঝিত্বা ৰিভূতং পাকটং কত্বা পস্সতীতি।</p>
<p class="centered">দুতিযনিদানসুত্তৰণ্ণনা নিট্ঠিতা।</p>
<p class="centered">সম্বোধৰগ্গৰণ্ণনা নিট্ঠিতা।</p></div>
<p class="chapter">(১২) ২. আপাযিকৰগ্গো</p>
<div class="chaptxt">
<p class="subhead">১. আপাযিকসুত্তৰণ্ণনা</p>
<p class="bodytext"><a name="para114"></a><span class="paranum">১১৪</span>. দুতিযস্স পঠমে অপাযেসু নিব্বত্তনসীলতায অপাযূপগা <span class="bld">আপাযিকা</span>তি আহ <span class="bld">‘‘অপাযং গচ্ছিস্সন্তীতি আপাযিকা’’</span>তি। অঞ্ঞে ব্রহ্মচারিনো সুনিৰত্থে সুপারুতে সুম্ভকপত্তধরে গামনিগমরাজধানীসু <a name="V2.0185"></a> পিণ্ডায চরিত্বা জীৰিকং কপ্পেন্তে দিস্বা সযম্পি তাদিসেন আকারেন <a name="M2.0204"></a> তথাপটিপজ্জনতো ‘‘অহং ব্রহ্মচারী’’তি পটিঞ্ঞং দেন্তো ৰিয হোতীতি আহ <span class="bld">‘‘ব্রহ্মচারিপটিঞ্ঞোতি ব্রহ্মচারিপটিরূপকো’’</span>তি। ‘‘অহম্পি ভিক্খূ’’তি ৰত্বা উপোসথঙ্গাদীনি পৰিসন্তো পন ব্রহ্মচারিপটিঞ্ঞো হোতিযেৰ, তথা সঙ্ঘিকং লাভং গণ্হন্তো। তেনাহ <span class="bld">‘‘তেসং ৰা…পে॰… এৰংপটিঞ্ঞো’’</span>তি। <span class="bld">অক্কোসতী</span>তি ‘‘অস্সমণোসি, সমণপটিঞ্ঞোসী’’তিআদিনা অক্কোসতি। <span class="bld">পরিভাসতী</span>তি ‘‘সো ত্বং ‘হোতু, মুণ্ডকসমণো অহ’ন্তি মঞ্ঞসি, ইদানি তে অস্সমণভাৰং আরোপেস্সামী’’তিআদিনা ৰদন্তো পরিভাসতি।</p>
<p class="bodytext">কিলেসকামোপি অস্সাদিযমানো ৰত্থুকামন্তোগধোযেৰ, কিলেসকামৰসেন চ তেসং অস্সাদনং সিযাতি আহ <span class="bld">‘‘কিলেসকামেন ৰত্থুকামে সেৰন্তস্সা’’</span>তি। <span class="bld">কিলেসকামেনা</span>তি করণত্থে করণৰচনং। <span class="bld">নত্থি দোসো</span>তি অস্সাদেত্বা ৰিসযপরিভোগে নত্থি আদীনৰো, তপ্পচ্চযা ন কোচি অন্তরাযোতি অধিপ্পাযো। <span class="bld">পাতব্বতং আপজ্জতী</span>তি পরিভুঞ্জনকতং উপগচ্ছতি। পরিভোগত্থো হি অযং পা-সদ্দো, কত্তুসাধনো চ তব্ব-সদ্দো, যথারুচি পরিভুঞ্জতীতি অত্থো। <span class="bld">পিৰিতব্বতং পরিভুঞ্জিতব্বত</span>ন্তি এত্থাপি কত্তুৰসেনেৰ অত্থো ৰেদিতব্বো।</p>
<p class="centered">আপাযিকসুত্তৰণ্ণনা নিট্ঠিতা।</p>
<p class="subhead">২. দুল্লভসুত্তৰণ্ণনা</p>
<p class="bodytext"><a name="para115"></a><span class="paranum">১১৫</span>. দুতিযে পরেন কতস্স উপকারস্স অনুরূপপ্পৰত্তি অত্তনি কতং উপকারং উপকারতো জানন্তো ৰেদিযন্তো <span class="bld">কতঞ্ঞূ কতৰেদী</span>তি আহ <span class="bld">‘‘ইমিনা ময্হং কত’’</span>ন্তিআদি।</p>
<p class="centered">দুল্লভসুত্তৰণ্ণনা নিট্ঠিতা।</p>
<p class="subhead">৩. অপ্পমেয্যসুত্তৰণ্ণনা</p>
<p class="bodytext"><a name="para116"></a><span class="paranum">১১৬</span>. ততিযে <span class="bld">সুখেন মেতব্বো</span>তি যথা পরিত্তস্স উদকস্স সুখেন পমাণং গয্হতি, এৰমেৰ ‘‘উদ্ধতো’’তিআদিনা যথাৰুত্তেহি অগুণঙ্গেহি <a name="M2.0205"></a> সমন্নাগতস্স সুখেন পমাণং গয্হতীতি, সুখেন মেতব্বো। <span class="bld">দুক্খেন মেতব্বো</span>তি যথা মহাসমুদ্দস্স দুক্খেন পমাণং গয্হতি, এৰমেৰ ‘‘অনুদ্ধতো’’তিআদিনা দস্সিতেহি গুণঙ্গেহি সমন্নাগতস্স দুক্খেন পমাণং গয্হতি, ‘‘অনাগামী <a name="V2.0186"></a> নু খো খীণাসৰো নু খো’’তি ৰত্তব্বতং গচ্ছতি, তেনেস দুক্খেন মেতব্বো। <span class="bld">পমেতুং ন সক্কোতী</span>তি যথা আকাসস্স ন সক্কা পমাণং গহেতুং, এৰং খীণাসৰস্স, তেনেস পমেতুং ন সক্কাতি <span class="bld">অপ্পমেয্যো</span>।</p>
<p class="bodytext">সারাভাৰেন তুচ্ছত্তা নল়ো ৰিয নল়ো, মানোতি আহ <span class="bld">‘‘উন্নল়োতি উগ্গতনল়ো’’</span>তি, উট্ঠিততুচ্ছমানোতি ৰুত্তং হোতি। তেনাহ <span class="bld">‘‘তুচ্ছমানং উক্খিপিত্বা ঠিতোতি অত্থো’’</span>তি। মনো হি সেয্যস্স সেয্যোতি সদিসোতি চ পৰত্তিযা ৰিসেসতো তুচ্ছো। <span class="bld">চাপল্লেনা</span>তি চপলভাৰেন, তণ্হালোলুপ্পেনাতি অত্থো। <span class="bld">মুখরো</span>তি মুখেন ফরুসো, ফরুসৰাচোতি অত্থো। <span class="bld">ৰিকিণ্ণৰাচো</span>তি ৰিসটৰচনো সম্ফপ্পলাপিতায অপরিযন্তৰচনো। তেনাহ <span class="bld">‘‘অসঞ্ঞতৰচনো’’</span>তি, দিৰসম্পি নিরত্থকৰচনং পলাপীতি ৰুত্তং হোতি। <span class="bld">চিত্তেকগ্গতারহিতো</span>তি উপচারপ্পনাসমাধিরহিতো চণ্ডসোতে বদ্ধনাৰা ৰিয অনৰট্ঠিতকিরিযো। <span class="bld">ভন্তচিত্তো</span>তি অনৰট্ঠিতচিত্তো পণ্ণারুল়্হৰালমিগসদিসো। <span class="bld">ৰিৰটিন্দ্রিযো</span>তি সংৰরাভাৰেন গিহিকালে ৰিয অসংৰুতচক্খাদিইন্দ্রিযো।</p>
<p class="centered">অপ্পমেয্যসুত্তৰণ্ণনা নিট্ঠিতা।</p>
<p class="subhead">৪. আনেঞ্জসুত্তৰণ্ণনা</p>
<p class="bodytext"><a name="para117"></a><span class="paranum">১১৭</span>. চতুত্থে সহ ব্যযতি গচ্ছতীতি সহব্যো, সহপৰত্তনকো। তস্স ভাৰো <span class="bld">সহব্যতা,</span> সহপৰত্তীতি আহ <span class="bld">‘‘সহভাৰং উপপজ্জতী’’</span>তি। ‘‘যাৰতকং তেসং দেৰানং আযুপ্পমাণং, তং সব্বং খেপেত্বা নিরযম্পি গচ্ছতী’’তিআদিৰচনতো অরূপভৰতো চুতস্স অপাযূপপত্তি ৰুত্তা ৰিয দিস্সতীতি তন্নিৰত্তনত্থং ভগৰতো অধিপ্পাযং ৰিৰরন্তো ‘‘সন্ধাযভাসিতমিদং ৰচন’’ন্তি দীপেতি <span class="bld">‘‘নিরযাদীহি অৰিপ্পমুত্তত্তা’’</span>তিআদিনা। ন হি তস্স উপচারজ্ঝানতো বলৰতরং অকুসলং অত্থীতি। ইমিনা ততো চৰন্তানং উপচারজ্ঝানমেৰ পটিসন্ধিজনকং কম্মন্তি দীপেতি। অধিকং <a name="M2.0206"></a> পযসতি পযুজ্জতি এতেনাতি <span class="bld">অধিপ্পযাসো,</span> সৰিসেসং ইতিকত্তব্বকিরিযা। তেনাহ <span class="bld">‘‘অধিকপ্পযোগো’’</span>তি। সেসমেত্থ উত্তানমেৰ।</p>
<p class="centered">আনেঞ্জসুত্তৰণ্ণনা নিট্ঠিতা।</p>
<p class="subhead">৫. ৰিপত্তিসম্পদাসুত্তৰণ্ণনা</p>
<p class="bodytext"><a name="para118"></a><span class="paranum">১১৮</span>. পঞ্চমে <a name="V2.0187"></a> <span class="bld">দিন্ন</span>ন্তি দেয্যধম্মসীসেন দানং ৰুত্তন্তি আহ <span class="bld">‘‘দিন্নস্স ফলাভাৰং সন্ধায ৰদতী’’</span>তি। দিন্নং পন অন্নাদিৰত্থুং কথং পটিক্খিপতি। এস নযো <span class="bld">‘‘যিট্ঠং হুত’’</span>ন্তি এত্থাপি। <span class="bld">মহাযাগো</span>তি সব্বসাধারণং মহাদানং। <span class="bld">পহেণকসক্কারো</span>তি পাহুনকানং কাতব্বসক্কারো। <span class="bld">ফল</span>ন্তি আনিসংসফলং নিস্সন্দফলঞ্চ। <span class="bld">ৰিপাকো</span>তি সদিসফলং। <span class="bld">পরলোকে ঠিতস্স অযং লোকো নত্থী</span>তি পরলোকে ঠিতস্স কম্মুনা লদ্ধব্বো অযং লোকো ন হোতি। <span class="bld">ইধলোকে ঠিতস্সপি পরলোকো নত্থী</span>তি ইধলোকে ঠিতস্স কম্মুনা লদ্ধব্বো পরলোকো ন হোতি। তত্থ কারণমাহ <span class="bld">‘‘সব্বে তত্থ তত্থেৰ উচ্ছিজ্জন্তী’’</span>তি। ইমে সত্তা যত্থ যত্থ ভৰযোনিগতিআদীসু ঠিতা, তত্থ তত্থেৰ উচ্ছিজ্জন্তি, দ্বযৰিনাসেন ৰিনস্সন্তি।</p>
<p class="bodytext"><span class="bld">ফলাভাৰৰসেনা</span>তি মাতাপিতূসু সম্মাপটিপত্তিমিচ্ছাপটিপত্তীনং ফলস্স অভাৰৰসেন ‘‘নত্থি মাতা, নত্থি পিতা’’তি ৰদতি, ন মাতাপিতূনং, নাপি তেসু সম্মাপটিপত্তিমিচ্ছাপটিপত্তীনং অভাৰৰসেন তেসং লোকপচ্চক্খত্তা। পুব্বুল়কস্স ৰিয ইমেসং সত্তানং উপ্পাদো নাম কেৰলো, ন চ খনপুব্বকোতি দস্সনত্থং <span class="bld">‘‘নত্থি সত্তা ওপপাতিকা’’</span>তি ৰুত্তন্তি আহ <span class="bld">‘‘চৰিত্বা উপ্পজ্জনকা সত্তা নাম নত্থীতি ৰদতী’’</span>তি। <span class="bld">সযং অভিঞ্ঞা সচ্ছিকত্বা পৰেদেন্তী</span>তি যে ইমঞ্চ লোকং পরঞ্চ লোকং অভিৰিসিট্ঠায পঞ্ঞায সযং পচ্চক্খং কত্বা পৰেদেন্তি, তে নত্থীতি সব্বঞ্ঞুবুদ্ধানং অভাৰং দীপেতি।</p>
<p class="centered">ৰিপত্তিসম্পদাসুত্তৰণ্ণনা নিট্ঠিতা।</p>
<p class="subhead">৬-৭. অপণ্ণকসুত্তাদিৰণ্ণনা</p>
<p class="bodytext"><a name="para119-120"></a><span class="paranum">১১৯-১২০</span>. ছট্ঠে <a name="M2.0207"></a> <span class="bld">ছহি তলেহি সমন্নাগতো পাসকো</span>তি চতূসু পস্সেসু চত্তারি তলানি, দ্বীসু কোটীসু দ্বে তলানীতি এৰং ছহি তলেহি সমন্নাগতো পাসককীল়াপসুতানং মণিসদিসো পাসকৰিসেসো। সত্তমং উত্তানমেৰ।</p>
<p class="centered">অপণ্ণকসুত্তাদিৰণ্ণনা নিট্ঠিতা।</p>
<p class="subhead">৮. পঠমসোচেয্যসুত্তৰণ্ণনা</p>
<p class="bodytext"><a name="para121"></a><span class="paranum">১২১</span>. অট্ঠমে <a name="V2.0188"></a> <span class="bld">সুচিভাৰো</span>তি কিলেসাসুচিৰিগমেন সুদ্ধভাৰো অসংকিলিট্ঠভাৰো, অত্থতো কাযসুচরিতাদীনি।</p>
<p class="centered">পঠমসোচেয্যসুত্তৰণ্ণনা নিট্ঠিতা।</p>
<p class="subhead">৯. দুতিযসোচেয্যসুত্তৰণ্ণনা</p>
<p class="bodytext"><a name="para122"></a><span class="paranum">১২২</span>. নৰমে সমুচ্ছেদৰসেন পহীনসব্বকাযদুচ্চরিততায কাযে, কাযেন ৰা সুচি <span class="bld">কাযসুচি</span>। তেনাহ <span class="bld">‘‘কাযদ্বারে’’</span>তিআদি। <span class="bld">সোচেয্যসম্পন্ন</span>ন্তি পটিপ্পস্সদ্ধকিলেসত্তা পরিসুদ্ধায সোচেয্যসম্পত্তিযা উপেতং। নিন্হাতা অগ্গমগ্গসলিলেন ৰিক্খালিতা পাপা এতেনাতি <span class="bld">নিন্হাতপাপকো,</span> খীণাসৰো। তেনাহ <span class="bld">‘‘খীণাসৰোৰ কথিতো’’</span>তি।</p>
<p class="centered">দুতিযসোচেয্যসুত্তৰণ্ণনা নিট্ঠিতা।</p>
<p class="subhead">১০. মোনেয্যসুত্তৰণ্ণনা</p>
<p class="bodytext"><a name="para123"></a><span class="paranum">১২৩</span>. দসমে মুনিনো ভাৰা <span class="bld">মোনেয্যানি,</span> যেহি ধম্মেহি উভযহিতমুননতো মুনি নাম হোতি, তে মুনিভাৰকরা মোনেয্যা পটিপদা ধম্মা এৰ ৰুত্তা। মুনিনো ৰা এতানি <span class="bld">মোনেয্যানি,</span> যথাৰুত্তধম্মা এৰ। তত্থ যস্মা কাযেন অকত্তব্বস্স অকরণং, কত্তব্বস্স চ করণং <a name="M2.0208"></a>, ‘‘অত্থি ইমস্মিং কাযে কেসা’’তিআদিনা (দী॰ নি॰ ২.৩৭৭; ম॰ নি॰ ১.১১০; সং॰ নি॰ ৪.১২৭; খু॰ পা॰ ৩.দ্বত্তিংসাকার) কাযসঙ্খাতস্স আরম্মণস্স জাননং, কাযস্স চ সমুদযতো অত্থঙ্গমতো অস্সাদতো আদীনৰতো নিস্সরণতো চ যাথাৰতো পরিজাননতা, তথা পরিজাননৰসেন পন পৰত্তো ৰিপস্সনামগ্গো, তেন চ কাযে ছন্দরাগস্স পজহনং, কাযসঙ্খারং নিরোধেত্বা পত্তব্বসমাপত্তি ৰা, সব্বে এতে কাযমুখেন পৰত্তা মোনেয্যপ্পটিপদা ধম্মা <span class="bld">কাযমোনেয্যং নাম</span>। তস্মা তমত্থং দস্সেতুং ‘‘কতমং কাযমোনেয্যং? তিৰিধকাযদুচ্চরিতস্স পহানং কাযমোনেয্যং, তিৰিধকাযসুচরিতম্পি কাযমোনেয্য’’ন্তিআদিনা (মহানি॰ ১৪) পাল়ি আগতা। ইধাপি তেনেৰ পাল়িনযেন অত্থং দস্সেন্তো <span class="bld">‘‘তিৰিধকাযদুচ্চরিতপ্পহানং কাযমোনেয্যং নামা’’</span>তিআদিমাহ।</p>
<p class="bodytext">ইদানি <a name="V2.0189"></a> ‘‘কতমং ৰচীমোনেয্যং? চতুব্বিধৰচীদুচ্চরিতস্স পহানং ৰচীমোনেয্যং, চতুব্বিধং ৰচীসুচরিতং, ৰাচারম্মণে ঞাণং, ৰাচাপরিঞ্ঞা, পরিঞ্ঞাসহগতো মগ্গো, ৰাচায ছন্দরাগস্স পহানং, ৰচীসঙ্খারনিরোধো দুতিযজ্ঝানসমাপত্তি ৰচীমোনেয্য’’ন্তি ইমায পাল়িযা ৰুত্তমত্থং অতিদীপেন্তো <span class="bld">‘‘ৰচীমোনেয্যেপি এসেৰ নযো’’</span>তিআদিমাহ। তত্থ চোপনৰাচঞ্চেৰ সদ্দৰাচঞ্চ আরব্ভ পৰত্তা পঞ্ঞা <span class="bld">ৰাচারম্মণে ঞাণং</span>। তস্সা ৰাচায সমুদযাদিতো পরিজাননং <span class="bld">ৰাচাপরিঞ্ঞা</span>।</p>
<p class="bodytext">‘‘কতমং মনোমোনেয্যং? তিৰিধমনোদুচ্চরিতস্স পহানং মনোমোনেয্যং, তিৰিধং মনোসুচ্চরিতং, মনারম্মণে ঞাণং, মনপরিঞ্ঞা, পরিঞ্ঞাসহগতো মগ্গো, মনস্মিং ছন্দরাগস্স পহানং, চিত্তসঙ্খারনিরোধো সঞ্ঞাৰেদযিতনিরোধসমাপত্তি মনোমোনেয্য’’ন্তি ইমায পাল়িযা আগতনযেন অত্থং ৰিভাৰেন্তো <span class="bld">‘‘মনোমোনেয্যেপি ইমিনাৰ নযেন অত্থং ঞত্বা’’</span>তিআদিমাহ। তত্থ চ একাসীতিৰিধং লোকিযচিত্তং আরব্ভ পৰত্তঞাণং<span class="bld"> মনারম্মণে ঞাণং।</span> তস্স সমুদযাদিতো পরিজাননং <span class="bld">মনপরিঞ্ঞা</span>তি অযং ৰিসেসো।</p>
<p class="centered">মোনেয্যসুত্তৰণ্ণনা নিট্ঠিতা।</p>
<p class="centered">আপাযিকৰগ্গৰণ্ণনা নিট্ঠিতা।</p></div>
<p class="chapter">(১৩) ৩. কুসিনারৰগ্গো</p>
<div class="chaptxt">
<p class="subhead">১-২. কুসিনারসুত্তাদিৰণ্ণনা</p>
<p class="bodytext"><a name="para124-125"></a><span class="paranum">১২৪-১২৫</span>. ততিযস্স <a name="M2.0209"></a> পঠমে <span class="bld">তণ্হাগেধেন গথিতো</span>তি তণ্হাবন্ধনেন বদ্ধো। <span class="bld">তণ্হামুচ্ছনাযা</span>তি তণ্হায ৰসেন মুচ্ছাপত্তিযা। <span class="bld">মুচ্ছিতো</span>তি মুচ্ছং মোহং পমাদং আপন্নো। <span class="bld">অজ্ঝোপন্নো</span>তি অধিওপন্নো। তণ্হায অধিভৰিত্বা অজ্ঝোত্থটো গিলিত্বা পরিনিট্ঠপেত্বা ৰিয ঠিতো। তেনাহ <span class="bld">‘‘অজ্ঝোপন্নোতি তণ্হায গিলিত্বা পরিনিট্ঠপেত্বা পৰত্তো’’</span>তি। <span class="bld">অনাদীনৰদস্সাৰী</span>তি গথিতাদিভাৰেন পরিভোগে আদীনৰমত্তম্পি ন পস্সতি। <span class="bld">নিস্সরণপঞ্ঞো</span>তি অযমত্থো আহারপরিভোগেতি তত্থ পযোজনপরিচ্ছেদিকা ‘‘যাৰদেৰ ইমস্স কাযস্স ঠিতিযা’’তিআদিনা (ম॰ নি॰ ১.২৩; ২.২৪; ৩.৭৫; সং॰ নি॰ ৪.১২০; অ॰ নি॰ ৬.৫৮; ৮.৯) পৰত্তা <a name="V2.0190"></a> আহারপটিবদ্ধছন্দরাগনিস্সরণভূতা পঞ্ঞা অস্স অত্থীতি নিস্সরণপঞ্ঞো। সেসমেত্থ উত্তানমেৰ। দুতিযে নত্থি ৰত্তব্বং।</p>
<p class="centered">কুসিনারসুত্তাদিৰণ্ণনা নিট্ঠিতা।</p>
<p class="subhead">৩. গোতমকচেতিযসুত্তৰণ্ণনা</p>
<p class="bodytext"><a name="para126"></a><span class="paranum">১২৬</span>. ততিযে <span class="bld">সম্বহুলা</span>তি পঞ্চসতমত্তা। পঞ্চসতা কির ব্রাহ্মণা তিণ্ণং ৰেদানং পারগূ অপরভাগে ভগৰতো ধম্মদেসনং সুত্বা কামেসু আদীনৰং নেক্খম্মে চ আনিসংসং পস্সমানা ভগৰতো সন্তিকে পব্বজিত্বা ন চিরস্সেৰ সব্বং বুদ্ধৰচনং উগ্গণ্হিত্বা পরিযত্তিং নিস্সায মানং উপ্পাদেসুং – ‘‘যং যং ভগৰা কথেতি, তং তং মযং খিপ্পমেৰ জানাম। ভগৰা হি ইত্থিলিঙ্গাদীনি তীণি লিঙ্গানি, নামাদীনি চত্তারি পদানি, পঠমাদযো সত্ত ৰিভত্তিযো মুঞ্চিত্বা ন কিঞ্চি কথেতি, এৰং কথিতে চ অম্হাকং গণ্ঠিপদং নাম নত্থী’’তি, তে ভগৰতি অগারৰা হুত্বা ততো পট্ঠায ভগৰতো উপট্ঠানম্পি ধম্মস্সৰনম্পি অভিণ্হং ন গচ্ছন্তি। তে সন্ধায ৰুত্তং <span class="bld">‘‘সম্বহুলা কির ব্রাহ্মণপব্বজিতা…পে॰… ধম্মস্সৰনং ন গচ্ছন্তী’’</span>তি। <span class="bld">মুখপটিঞ্ঞং গহেত্বা</span>তি ‘‘সচ্চং কির তুম্হে, ভিক্খৰে’’তিআদিনা তমত্থং পটিপুচ্ছিত্বা ‘‘সচ্চং ভগৰা’’তি তেহি ভিক্খূহি ৰুত্তং পটিৰচনং গহেত্বা। তঞ্হি অত্তনো মুখেনেৰ পটিঞ্ঞাতত্তা ‘‘মুখপটিঞ্ঞা’’তি ৰুচ্চতি।</p>
<p class="bodytext"><span class="bld">নেৰ</span> <a name="M2.0210"></a> <span class="bld">আগতট্ঠানং ন গতট্ঠানং অদ্দসংসু</span>। কস্মা? অঞ্ঞাণতো। তে কির তস্স সুত্তস্স অত্থং ন জানিংসু। তেসঞ্হি তস্মিং সমযে ৰিচিত্রনযং দেসনাৰিলাসযুত্তম্পি তং সুত্তং ঘনপুথুলেন দুস্সপট্টেন মুখং বদ্ধং কত্বা পুরতো ঠপিতমনুঞ্ঞভোজনং ৰিয অহোসি। ননু চ ভগৰা অত্তনা দেসিতং ধম্মং পরে ঞাপেতুং কপ্পসতসহস্সাধিকানি চত্তারি অসঙ্খেয্যানি পারমিযো পূরেত্বা সব্বঞ্ঞুতং পত্তো, সো কস্মা যথা তে ন জানন্তি, তথা দেসেতীতি? তেসং মানভঞ্জনত্থং। ভগৰা হি ‘‘অভব্বা ইমে ইমং মানখিলং অনুপহচ্চ মগ্গং ৰা ফলং ৰা সচ্ছিকাতু’’ন্তি তেসং সুতপরিযত্তিং নিস্সায উপ্পন্নং অট্ঠুপ্পত্তিং কত্বা দেসনাকুসলো মানভঞ্জনত্থং ‘‘সব্বধম্মমূলপরিযায’’ন্তিআদিনা <span class="bld">মূলপরিযাযসুত্তং</span> (ম॰ নি॰ ১.১) অভাসি।</p>
<p class="bodytext"><span class="bld">সম্মাসম্বুদ্ধো</span> <a name="V2.0191"></a> <span class="bld">‘‘ময্হং কথা নিয্যাতী’’তি মুখসম্পত্তমেৰ কথেতীতি চিন্তযিংসূ</span>তি ইদং অঙ্গুত্তরভাণকানং ৰল়ঞ্জনকতন্তিনীহারেন ৰুত্তং। মজ্ঝিমভাণকা পন এৰং ৰদন্তি – এৰং মানভঞ্জনত্থং দেসিতঞ্চ পন তং সুত্তং সুত্বা তে ভিক্খূ ‘‘তংযেৰ কির পথৰিং দিট্ঠিগতিকো সঞ্জানাতি, সেখোপি অরহাপি তথাগতোপি অভিজানাতি, কি নামিদং কথং নামিদ’’ন্তি চিন্তেন্তা ‘‘পুব্বে মযং ভগৰতা কথিতং যংকিঞ্চি খিপ্পমেৰ জানাম, ইদানি পনিমস্স মূলপরিযাযস্স অন্তং ৰা কোটিং ৰা ন জানাম ন পস্সাম, অহো বুদ্ধা নাম অপ্পমেয্যা অতুলা’’তি উদ্ধতদাঠা ৰিয সপ্পা নিম্মদা হুত্বা বুদ্ধূপট্ঠানঞ্চ ধম্মস্সৰনঞ্চ সক্কচ্চং অগমংসু। তেন সমযেন ধম্মসভাযং সন্নিসিন্না ভিক্খূ ‘‘অহো বুদ্ধানং আনুভাৰো, তে নামব্রাহ্মণপব্বজিতা তথা মানমদমত্তা ভগৰতা মূলপরিযাযদেসনায নিহতমানা কতা’’তি কথং সমুট্ঠাপেসুং। তং সুত্বা ভগৰা ‘‘ন, ভিক্খৰে, ইদানেৰ, পুব্বেপি অহং এৰং ইমে মানপগ্গহিতসীসে চরন্তে নিহতমানে অকাসি’’ন্তি ৰত্বা অতীতং আহরন্তো ‘‘ভূতপুব্বং, ভিক্খৰে, অঞ্ঞতরো দিসাপামোক্খো ব্রাহ্মণো বারাণসিযং পটিৰসতি তিণ্ণং ৰেদানং পারগূ সনিঘণ্টুকেটুভানং সাক্খরপ্পভেদানং ইতিহাসপঞ্চমানং পদকো ৰেয্যাকরণো লোকাযতমহাপুরিসলক্খণেসু অনৰযো, সো পঞ্চমত্তানি মাণৰকসতানি মন্তে ৰাচেতি। পণ্ডিতমাণৰকা বহুঞ্চ গণ্হন্তি লহুঞ্চ, সুট্ঠু চ উপধারেন্তী’’তিআদিনা জাতকং কথেসি।</p>
<p class="bodytext">তং <a name="M2.0211"></a> সুত্বা তে ভিক্খূ ‘‘পুব্বেপি মযং মানেনেৰ উপহতা’’তি ভিয্যোসোমত্তায নিহতমানা হুত্বা অত্তনো উপকারকম্মট্ঠানপরাযণা অহেসুং। ততো ভগৰা একং সমযং জনপদচারিকং চরন্তো ৰেসালিং পত্বা গোতমকে চেতিযে ৰিহরন্তো ইমেসং পঞ্চসতানং ভিক্খূনং ঞাণপরিপাকং ৰিদিত্বা ইদং গোতমকসুত্তং কথেসি। ইদঞ্চ সুত্তং সুত্বা তে পঞ্চসতা ভিক্খূ তস্মিংযেৰ আসনে সহ পটিসম্ভিদাহি অরহত্তং পাপুণিংসূতি।</p>
<p class="bodytext"><span class="bld">অভিঞ্ঞাযা</span>তি কুসলাদিভেদং খন্ধাদিভেদঞ্চ দেসেতব্বং ধম্মং, ৰেনেয্যানঞ্চ আসযানুসযচরিযাধিমুত্তিআদিভেদং, তস্স চ নেসং দেসেতব্বপ্পকারং যাথাৰতো অভিজানিত্বাতি অত্থো। <span class="bld">ইমে পঞ্চক্খন্ধা দ্বাদসাযতনানী</span>তিআদি পনেত্থ নিদস্সনমত্তং ৰুত্তন্তি ৰেদিতব্বং। <span class="bld">সপ্পচ্চয</span>ন্তি সকারণং, ৰেনেয্যানং অজ্ঝাসযেন ৰা পুচ্ছায ৰা অট্ঠুপ্পত্তিযা ৰা সনিমিত্তং হেতূদাহরণসহিতঞ্চাতি অত্থো। রাগাদীনং পটিহরণং পটিহারিযং, তদেৰ পাটিহারিযং, সহ পাটিহারিযেনাতি <span class="bld">সপ্পাটিহারিযং</span>। রাগাদিপ্পটিসেধনৰসেনেৰ হি সত্থা ধম্মং দেসেতি। তেনাহ <span class="bld">‘‘পচ্চনীকপটিহরণেন সপ্পাটিহারিযমেৰ কত্বা’’</span>তি। অপরে পন ‘‘যথারহং ইদ্ধিআদেসনানুসাসনিপাটিহারিযসহিত’’ন্তি <a name="V2.0192"></a> ৰদন্তি অনুসাসনিপাটিহারিযরহিতা দেসনা নত্থীতি কত্বা। সেসমেত্থ উত্তানমেৰ।</p>
<p class="centered">গোতমকচেতিযসুত্তৰণ্ণনা নিট্ঠিতা।</p>
<p class="subhead">৪. ভরণ্ডুকালামসুত্তৰণ্ণনা</p>
<p class="bodytext"><a name="para127"></a><span class="paranum">১২৭</span>. চতুত্থে <span class="bld">আল়ারকালামকালে</span>তি আল়ারকালামানং ধরমানকালে। <span class="bld">পরিঞ্ঞ</span>ন্তি পহানপরিঞ্ঞং। সা হি সমতিক্কমো, ন ইতরা। তেনাহ <span class="bld">‘‘পরিঞ্ঞা নাম সমতিক্কমো’’</span>তি। এত্থ চ পঠমো সত্থা রূপাৰচরসমাপত্তিলাভী দট্ঠব্বো, দুতিযো অরূপাৰচরসমাপত্তিলাভী, ততিযো সম্মাসম্বুদ্ধো দট্ঠব্বো। ৰুত্তঞ্হেতং <span class="bld">পুগ্গলপঞ্ঞত্তিযং</span> (পু॰ প॰ ১৩০) –</p>
<p class="indent">‘‘য্বাযং <a name="M2.0212"></a> সত্থা কামানং পরিঞ্ঞং পঞ্ঞাপেতি, ন রূপানং পরিঞ্ঞং পঞ্ঞাপেতি, ন ৰেদনানং পরিঞ্ঞং পঞ্ঞাপেতি, রূপাৰচরসমাপত্তিযা লাভী সত্থা তেন দট্ঠব্বো। য্বাযং সত্থা কামানঞ্চ পরিঞ্ঞং পঞ্ঞাপেতি, রূপানঞ্চ পরিঞ্ঞং পঞ্ঞাপেতি, ন ৰেদনানং পরিঞ্ঞং পঞ্ঞাপেতি, অরূপাৰচরসমাপত্তিযা লাভী সত্থা তেন দট্ঠব্বো। য্বাযং সত্থা কামানঞ্চ পরিঞ্ঞং পঞ্ঞাপেতি, রূপানঞ্চ পরিঞ্ঞং পঞ্ঞাপেতি, ৰেদনানঞ্চ পরিঞ্ঞং পঞ্ঞাপেতি, সম্মাসম্বুদ্ধো সত্থা তেন দট্ঠব্বো’’তি।</p>
<p class="bodytext">তত্থ তিত্থিযা সমযং জানন্তা কামানং পরিঞ্ঞং পঞ্ঞাপেয্যুং পঠমজ্ঝানং ৰদমানা। রূপানং পরিঞ্ঞং পঞ্ঞাপেয্যুং অরূপরাগং ৰদমানা। ৰেদনাপরিঞ্ঞং পঞ্ঞাপেয্যুং অসঞ্ঞারাগং ৰদমানা। তে পন ‘‘ইদং নাম পঠমজ্ঝানং, অযং রূপভৰো, অযং অসঞ্ঞাভৰো’’তিপি ন জানন্তি। তে পঞ্ঞাপেতুং অসক্কোন্তাপি কেৰলং ‘‘পঞ্ঞাপেমা’’তি ৰদন্তি। তথাগতো পন কামানং পরিঞ্ঞং অনাগামিমগ্গেন পঞ্ঞাপেতি, রূপৰেদনানং অরহত্তমগ্গেন। এৰমেত্থ দ্বে জনা বাহিরকা, একো সম্মাসম্বুদ্ধোতি ইমস্মিং লোকে তযো সত্থারো নাম।</p>
<p class="centered">ভরণ্ডুকালামসুত্তৰণ্ণনা নিট্ঠিতা।</p>
<p class="subhead">৫. হত্থকসুত্তৰণ্ণনা</p>
<p class="bodytext"><a name="para128"></a><span class="paranum">১২৮</span>. পঞ্চমে <a name="V2.0193"></a> <span class="bld">অভিক্কন্তা</span>তি অতিক্কন্তা, ৰিগতাতি অত্থোতি আহ <span class="bld">‘‘খযে দিস্সতী’’</span>তি। তেনেৰ হি <span class="bld">‘‘নিক্খন্তো পঠমো যামো’’</span>তি অনন্তরং ৰুত্তং। <span class="bld">অভিক্কন্ততরো</span>তি অতিৰিয কন্ততরো। তাদিসো চ সুন্দরো ভদ্দকো নাম হোতীতি আহ <span class="bld">‘‘সুন্দরে দিস্সতী’’</span>তি। <span class="bld">কো</span>তি দেৰনাগযক্খগন্ধব্বাদীসু কো কতমো? <span class="bld">মে</span>তি মম। <span class="bld">পাদানী</span>তি পাদে। <span class="bld">ইদ্ধিযা</span>তি ইমায এৰরূপায দেৰিদ্ধিযা। <span class="bld">যসসা</span>তি ইমিনা এদিসেন পরিৰারেন পরিচ্ছেদেন। <span class="bld">জল</span>ন্তি ৰিজ্জোতমানো। <span class="bld">অভিক্কন্তেনা</span>তি অতিৰিয কন্তেন কমনীযেন অভিরূপেন। <span class="bld">ৰণ্ণেনা</span>তি ছৰিৰণ্ণেন সরীরৰণ্ণনিভায। <span class="bld">সব্বা ওভাসযং দিসা</span>তি দস দিসা পভাসেন্তো, চন্দো ৰিয সূরিযো ৰিয চ একোভাসং একালোকং করোন্তোতি গাথায অত্থো। <span class="bld">অভিরূপে</span>তি উল়াররূপে সম্পন্নরূপে। <span class="bld">অব্ভনুমোদনে</span>তি সম্পহংসনে <a name="M2.0213"></a>। <span class="bld">ইধ পনা</span>তি ‘‘অভিক্কন্তায রত্তিযা’’তি এতস্মিং পদে। <span class="bld">তেনা</span>তি সুন্দরপরিযাযত্তা। খযে ৰা ইধ অভিক্কন্তসদ্দো দট্ঠব্বো, তেন ‘‘অভিক্কন্তায পরিক্খীণায রত্তিযা’’তি ৰুত্তং হোতি।</p>
<p class="bodytext"><span class="bld">রূপাযতনাদীসূ</span>তি <span class="bld">আদি</span>সদ্দেন অক্খরাদীনং সঙ্গহো দট্ঠব্বো। <span class="bld">সুৰণ্ণৰণ্ণো</span>তি সুৰণ্ণচ্ছৰীতি অযমেত্থ অত্থোতি আহ <span class="bld">‘‘ছৰিয’’</span>ন্তি। তথা হি ৰুত্তং ‘‘কঞ্চনসন্নিভত্তচো’’তি (ম॰ নি॰ ২.৩৯৯; সু॰ নি॰ ৫৫৬)। <span class="bld">সঞ্ঞূল়্হা</span>তি সম্বন্ধিতা, গন্থিতাতি অত্থো। <span class="bld">ৰণ্ণা</span>তি গুণৰণ্ণাতি আহ <span class="bld">‘‘থুতিয’’</span>ন্তি, থোমনাযন্তি অত্থো। <span class="bld">কুলৰগ্গে</span>তি খত্তিযাদিকুলকোট্ঠাসে। তত্থ ‘‘অচ্ছো ৰিপ্পসন্নো’’তিআদিনা ৰণ্ণিতব্বট্ঠেন <span class="bld">ৰণ্ণো,</span> ছৰি। ৰণ্ণনট্ঠেন অভিত্থৰট্ঠেন <span class="bld">ৰণ্ণো,</span> থুতি। অঞ্ঞমঞ্ঞং অসঙ্করতো ৰণ্ণেতব্বতো ঠপেতব্বতো <span class="bld">ৰণ্ণো,</span> খত্তিযাদিকুলৰগ্গো। ৰণ্ণীযতি ঞাপীযতি এতেনাতি <span class="bld">ৰণ্ণো,</span> ঞাপককারণং। ৰণ্ণনতো থূলরস্সাদিভাৰেন উপট্ঠানতো <span class="bld">ৰণ্ণো,</span> সণ্ঠানং। মহন্তং খুদ্দকং মজ্ঝিমন্তি ৰণ্ণেতব্বতো পমিতব্বতো <span class="bld">ৰণ্ণো,</span> পমাণং। ৰণ্ণীযতি চক্খুনা পস্সীযতীতি <span class="bld">ৰণ্ণো,</span> রূপাযতনন্তি এৰং তস্মিং তস্মিং অত্থে ৰণ্ণসদ্দস্স পৰত্তি ৰেদিতব্বা। <span class="bld">সো</span>তি ৰণ্ণসদ্দো। <span class="bld">ছৰিযা দট্ঠব্বো</span> রূপাযতনে গয্হমানস্সপি ছৰিমুখেনেৰ গহেতব্বতো। ছৰিগতা পন ৰণ্ণধাতু এৰ ‘‘সুৰণ্ণৰণ্ণো’’তি এত্থ ৰণ্ণগ্গহণেন গহিতাতি অপরে।</p>
<p class="bodytext"><span class="bld">কেৰলপরিপুণ্ণ</span>ন্তি একদেসম্পি অসেসেত্বা নিরৰসেসতোৰ পরিপুণ্ণন্তি অযমেত্থ অত্থোতি আহ <span class="bld">‘‘অনৰসেসতা অত্থো’’</span>তি। <span class="bld">কেৰলকপ্পা</span>তি <span class="bld">কপ্প</span>-সদ্দো নিপাতো পদপূরণমত্তং, ‘‘কেৰলং’’ইচ্চেৰ অত্থো। কেৰলসদ্দো চ বহুলৰাচীতি আহ <span class="bld">‘‘যেভুয্যতা অত্থো’’</span>তি। কেচি পন <a name="V2.0194"></a> ‘‘ঈসকং অসমত্তং কেৰলং কেৰলকপ্প’’ন্তি ৰদন্তি। অনৰসেসত্থো এত্থ কেৰলসদ্দো সিযা, অনত্থন্তরেন পন কপ্পসদ্দেন পদৰড্ঢনং কতং ‘‘কেৰলা এৰ কেৰলকপ্পা’’তি। তথা ৰা কপ্পনীযত্তা পঞ্ঞপেতব্বত্তা কেৰলকপ্পা। <span class="bld">অব্যামিস্সতা</span> ৰিজাতিযেন অসঙ্করো সুদ্ধতা। <span class="bld">অনতিরেকতা</span> তংপরমতা ৰিসেসাভাৰো। <span class="bld">কেৰলকপ্প</span>ন্তি কেৰলং <a name="M2.0214"></a> দল়্হং কত্বাতি অত্থো। কেৰলং ৰুচ্চতি নিব্বানং সব্বসঙ্খতৰিৰিত্তত্তা, তং এতস্স অধিগতং অত্থীতি <span class="bld">কেৰলী,</span> সচ্ছিকতনিরোধো খীণাসৰো।</p>
<p class="bodytext"><span class="bld">কপ্প</span>-সদ্দো পনাযং সউপসগ্গো অনুপসগ্গো চাতি অধিপ্পাযেন ওকপ্পনিযপদে লব্ভমানং ওকপ্পসদ্দমত্তং নিদস্সেতি, অঞ্ঞথা কপ্পসদ্দস্স অত্থুদ্ধারে ওকপ্পনিযপদং অনিদস্সনমেৰ সিযা। <span class="bld">সমণকপ্পেহী</span>তি ৰিনযসিদ্ধেহি সমণৰোহারেহি। <span class="bld">নিচ্চকপ্প</span>ন্তি নিচ্চকালং। <span class="bld">পঞ্ঞত্তী</span>তি নামং। নামঞ্হেতং তস্স আযস্মতো, যদিদং কপ্পোতি। <span class="bld">কপ্পিতকেসমস্সূ</span>তি কত্তরিযা ছেদিতকেসমস্সু। <span class="bld">দ্বঙ্গুলকপ্পো</span>তি মজ্ঝন্হিকৰেলায ৰীতিক্কন্তায দ্বঙ্গুলতাৰিকপ্পো। <span class="bld">লেসো</span>তি অপদেসো। অনৰসেসং ফরিতুং সমত্থস্স ওভাসস্স কেনচি কারণেন একদেসফরণম্পি সিযা, অযং পন সব্বস্সেৰ ফরতীতি দস্সেতুং সমন্তত্থো কপ্পসদ্দো গহিতোতি আহ <span class="bld">‘‘অনৰসেসং সমন্ততো’’</span>তি।</p>
<p class="bodytext"><span class="bld">আভায ফরিত্বা</span>তি ৰত্থমালালঙ্কারসরীরসমুট্ঠিতায আভায ফরিত্বা। দেৰতানঞ্হি সরীরোভাসং দ্বাদসযোজনমত্তং ঠানং। ততো ভিয্যোপি ফরিত্বা তিট্ঠতি, তথা ৰত্থাভরণাদিসমুট্ঠিতা পভা।</p>
<p class="centered">হত্থকসুত্তৰণ্ণনা নিট্ঠিতা।</p>
<p class="subhead">৬. কটুৰিযসুত্তৰণ্ণনা</p>
<p class="bodytext"><a name="para129"></a><span class="paranum">১২৯</span>. ছট্ঠে গাৰীনং কযৰিক্কযৰসেন যোগো এত্থাতি গোযোগো, কযৰিক্কযং করোন্তো গাৰীহি যুজ্জন্তি এত্থাতি ৰা গোযোগো, গাৰীনং ৰিক্কযট্ঠানং। তত্থ জাতো পিলক্খরুক্খো <span class="bld">গোযোগপিলক্খো,</span> তস্মিং। সমীপত্থে চেতং ভুম্মৰচনং। তেনাহ <span class="bld">‘‘গাৰীনং ৰিক্কযট্ঠানে উট্ঠিতপিলক্খস্স সন্তিকে’’</span>তি। রিত্তো অস্সাদো এতস্সাতি <span class="bld">রিত্তস্সাদো</span>। তেনাহ <span class="bld">‘‘ঝানসুখাভাৰেন রিত্তস্সাদ’’</span>ন্তি। সেসমেত্থ উত্তানমেৰ।</p>
<p class="centered">কটুৰিযসুত্তৰণ্ণনা নিট্ঠিতা।</p>
<p class="subhead">৮. দুতিযঅনুরুদ্ধসুত্তৰণ্ণনা</p>
<p class="bodytext"><a name="para131"></a><span class="paranum">১৩১</span>. অট্ঠমে <a name="M2.0215"></a> <a name="V2.0195"></a> <span class="bld">ইদং তে মানস্মি</span>ন্তি এত্থ <span class="bld">মানস্মি</span>ন্তি পচ্চত্তে ভুম্মৰচনং। <span class="bld">ইদ</span>ন্তি চ লিঙ্গৰিপল্লাসেন নপুংসকনিদ্দেসো কতোতি আহ <span class="bld">‘‘অযং তে নৰৰিধেন ৰড্ঢিতমানো’’</span>তি। সেসেসুপি এসেৰ নযো।</p>
<p class="centered">দুতিযঅনুরুদ্ধসুত্তৰণ্ণনা নিট্ঠিতা।</p>
<p class="subhead">৯. পটিচ্ছন্নসুত্তৰণ্ণনা</p>
<p class="bodytext"><a name="para132"></a><span class="paranum">১৩২</span>. নৰমে <span class="bld">অসাধারণসিক্খাপদ</span>ন্তি ভিক্খুনীনং অসাধারণং ভিক্খূনংযেৰ পঞ্ঞত্তসিক্খাপদং <span class="bld">সাধারণসিক্খাপদ</span>ন্তি ভিক্খূনং ভিক্খুনীনঞ্চ সাধারণং উভতোপঞ্ঞত্তিসিক্খাপদং।</p>
<p class="centered">পটিচ্ছন্নসুত্তৰণ্ণনা নিট্ঠিতা।</p>
<p class="subhead">১০. লেখসুত্তৰণ্ণনা</p>
<p class="bodytext"><a name="para133"></a><span class="paranum">১৩৩</span>. দসমে <span class="bld">থিরট্ঠানতো</span>তি থিরট্ঠানতোৰ। পাসাণে লেখসদিসা পরাপরাধনিব্বত্তা কোধলেখা যস্স সো পাসাণলেখূপমসমন্নাগতো <span class="bld">পাসাণলেখূপমো</span>তি ৰুত্তো। এৰং ইতরেপি। <span class="bld">অনুসেতী</span>তি অপ্পহীনতায অনুসেতি। <span class="bld">ন খিপ্পং লুজ্জতী</span>তি ন অন্তরা নস্সতি কম্মট্ঠানেনেৰ নস্সনতো। <span class="bld">এৰমেৰ</span>ন্তি এৰং তস্সপি পুগ্গলস্স কোধো ন অন্তরা পুনদিৰসে ৰা অপরদিৰসে ৰা নিট্ঠাতি, অদ্ধনিযো পন হোতি, মরণেনেৰ নিট্ঠাতীতি অত্থো। <span class="bld">কক্খল়েনা</span>তি অতিকক্খল়েন ধম্মচ্ছেদকেন থদ্ধৰচনেন। <span class="bld">সংসন্দতী</span>তি একীভৰতি। <span class="bld">সম্মোদতী</span>তি নিরন্তরো হোতীতি এৰমেত্থ অত্থো দট্ঠব্বো।</p>
<p class="bodytext">অথ ৰা <span class="bld">সন্ধিযতী</span>তি ঠানগমনাদীসু কাযকিরিযাসু কাযেন সমোধানং গচ্ছতি, তিলতণ্ডুলা ৰিয মিস্সীভাৰং উপেতীতি অত্থো। <span class="bld">সংসন্দতী</span>তি চিত্তকিরিযাসু চিত্তেন সমোধানং গচ্ছতি, খীরোদকং ৰিয একীভাৰং উপেতীতি অত্থো। <span class="bld">সম্মোদতী</span>তি উদ্দেসপরিপুচ্ছাদীসু ৰচীকিরিযাসু <a name="M2.0216"></a> ৰাচায সমোধানং গচ্ছতি, ৰিপ্পৰাসাগতোপি পিযসহাযকো ৰিয পিযতরভাৰং উপেতীতি <a name="V2.0196"></a> অত্থো। অপিচ কিচ্চকরণীযেসু তেহি সদ্ধিং আদীতোৰ এককিরিযাভাৰং উপগচ্ছন্তো <span class="bld">সন্ধিযতি,</span> যাৰ মজ্ঝা পৰত্তন্তো <span class="bld">সংসন্দতি,</span> যাৰ পরিযোসানা অনিৰত্তন্তো <span class="bld">সম্মোদতী</span>তি ৰেদিতব্বো।</p>
<p class="centered">লেখসুত্তৰণ্ণনা নিট্ঠিতা।</p>
<p class="centered">কুসিনারৰগ্গৰণ্ণনা নিট্ঠিতা।</p></div>
<p class="chapter">(১৪) ৪. যোধাজীৰৰগ্গো</p>
<div class="chaptxt">
<p class="subhead">১. যোধাজীৰসুত্তৰণ্ণনা</p>
<p class="bodytext"><a name="para134"></a><span class="paranum">১৩৪</span>. চতুত্থস্স পঠমে যুজ্ঝনং যোধো, সো আজীৰো এতস্সাতি <span class="bld">যোধাজীৰো</span>। যুদ্ধমুপজীৰতীতি ৰা এতস্মিং অত্থে <span class="bld">যোধাজীৰো</span>তি নিরুত্তিনযেন পদসিদ্ধি ৰেদিতব্বা। তেনাহ <span class="bld">‘‘যুদ্ধং উপজীৰতীতি যোধাজীৰো’’</span>তি। <span class="bld">সহ…পে॰… পস্সতী</span>তি পুব্বভাগে ৰিপস্সনাপঞ্ঞায সম্মসনৰসেন, মগ্গক্খণে অভিসমযৰসেন অত্তপচ্চক্খেন ঞাণেন পস্সতি।</p>
<p class="centered">যোধাজীৰসুত্তৰণ্ণনা নিট্ঠিতা।</p>
<p class="subhead">২. পরিসাসুত্তৰণ্ণনা</p>
<p class="bodytext"><a name="para135"></a><span class="paranum">১৩৫</span>. দুতিযে <span class="bld">অপ্পটিপুচ্ছিত্বা ৰিনীতা</span>তি ‘‘তং কিং মঞ্ঞথ, ভিক্খৰে, রূপং নিচ্চং ৰা অনিচ্চং ৰা’’তিআদিনা অপ্পটিপুচ্ছিত্বা কেৰলং ধম্মদেসনাৰসেনেৰ ৰিনীতপরিসা। <span class="bld">দুব্বিনীতপরিসা</span>তি দুক্খেন ৰিনীতপরিসা। <span class="bld">পুচ্ছিত্বা ৰিনীতা</span>তি ‘‘তং কিং মঞ্ঞথ, ভিক্খৰে’’তিআদিনা পুচ্ছিত্বা অনুমতিগ্গহণৰসেন ৰিনীতা। <span class="bld">সুৰিনীতপরিসা</span>তি সুখেন ৰিনীতপরিসা। অনুমতিগ্গহণৰসেন ৰিনযনঞ্হি ন দুক্করং হোতি।</p>
<p class="centered">পরিসাসুত্তৰণ্ণনা নিট্ঠিতা।</p>
<p class="subhead">৪. উপ্পাদাসুত্তৰণ্ণনা</p>
<p class="bodytext"><a name="para137"></a><span class="paranum">১৩৭</span>. চতুত্থে <a name="M2.0217"></a> <a name="V2.0197"></a> <span class="bld">উপ্পাদা ৰা তথাগতান</span>ন্তি তথাগতানং উপ্পাদেপি ৰেনেয্যপুগ্গলানং মগ্গফলুপ্পত্তি ৰিয সঙ্খারানং অনিচ্চাদিসভাৰো ন তথাগতুপ্পাদাযত্তো, অথ খো তথাগতানং উপ্পাদেপি অনুপ্পাদেপি হোতিমেৰাতি ৰুত্তং হোতি। <span class="bld">ঠিতাৰ সা ধাতূ</span>তি ঠিতো এৰ সো অনিচ্চসভাৰো ব্যভিচারাভাৰতো ন কদাচি সঙ্খারা অনিচ্চা ন হোতি। কামং অসঙ্খতা ৰিয ধাতু ন নিচ্চো সো সভাৰো, তথাপি সব্বকালিকোযেৰাতি অধিপ্পাযো।</p>
<p class="bodytext">অপরো নযো – <span class="bld">ঠিতাৰ সা ধাতূ</span>তি ‘‘সব্বে সঙ্খারা অনিচ্চা’’তি এসা ধাতু এস সভাৰো তথাগতানং উপ্পাদতো পুব্বে উদ্ধঞ্চ অপ্পটিৰিজ্ঝিযমানো ন তথাগতেহি উপ্পাদিতো, অথ খো সব্বকালং সব্বে সঙ্খারা অনিচ্চা, ঠিতাৰ সা ধাতু, কেৰলং পন সযম্ভুঞাণেন অভিসম্বুজ্ঝনতো ‘‘অযং ধম্মো তথাগতেন অভিসম্বুদ্ধো’’তি পৰেদনতো চ তথাগতো ধম্মস্সামীতি ৰুচ্চতি অপুব্বস্স তস্স উপ্পাদনতো। তেন ৰুত্তং <span class="bld">‘‘ঠিতাৰ সা ধাতূ’’</span>তি।</p>
<p class="bodytext"><span class="bld">অভিসম্বুজ্ঝতী</span>তি ঞাণেন অভিসম্বুজ্ঝতি। <span class="bld">অভিসমেতী</span>তি ঞাণেন অভিসমাগচ্ছতি। <span class="bld">আচিক্খতী</span>তি কথেতি। <span class="bld">দেসেতী</span>তি দস্সেতি। <span class="bld">পঞ্ঞাপেতী</span>তি জানাপেতি। <span class="bld">পট্ঠপেতী</span>তি ঞাণমুখে ঠপেতি। <span class="bld">ৰিৰরতী</span>তি ৰিৰরিত্বা দস্সেতি। <span class="bld">ৰিভজতী</span>তি ৰিভাগতো দস্সেতি। <span class="bld">উত্তানীকরোতী</span>তি পাকটং করোতি।</p>
<p class="bodytext">অথ ৰা <span class="bld">অভিসম্বুজ্ঝতী</span>তি পচ্চক্খকরণেন অভিমুখং বুজ্ঝতি, যাথাৰতো পটিৰিজ্ঝতি। ততো এৰ <span class="bld">অভিসমেতি</span> অভিমুখং সমাগচ্ছতি। আদিতো কথেন্তো <span class="bld">আচিক্খতি,</span> উদ্দিসতীতি অত্থো। তমেৰ উদ্দেসং পরিযোসাপেন্তো <span class="bld">দেসেতি</span>। যথাউদ্দিট্ঠমত্থং নিদস্সনৰসেন পকারেহি ঞাপেন্তো <span class="bld">পঞ্ঞাপেতি</span>। পকারেহি এতমত্থং পতিট্ঠপেন্তো <span class="bld">পট্ঠপেতি</span>। যথাউদ্দিট্ঠং পটিনিদস্সনৰসেন <span class="bld">ৰিৰরতি ৰিভজতি</span>। ৰিৰটং ৰিভত্তঞ্চ অত্থং হেতূদাহরণদস্সনেহি পাকটং করোন্তো <span class="bld">উত্তানীকরোতি</span>।</p>
<p class="centered">উপ্পাদাসুত্তৰণ্ণনা নিট্ঠিতা।</p>
<p class="subhead">৫-১০. কেসকম্বলসুত্তাদিৰণ্ণনা</p>
<p class="bodytext"><a name="para138-143"></a><span class="paranum">১৩৮-১৪৩</span>. পঞ্চমে <a name="M2.0218"></a> <a name="V2.0198"></a> <span class="bld">তন্তাৰুতানং ৰত্থান</span>ন্তি ইদং ‘‘যানি কানিচী’’তি ইমিনা সমানাধিকরণন্তি আহ <span class="bld">‘‘পচ্চত্তে সামিৰচন’’</span>ন্তি। <span class="bld">ৰাযিতান</span>ন্তি ৰীতানং। <span class="bld">লামকো</span>তি নিহীনো, <span class="bld">মক্খলি মোঘপুরিসো</span>তি এত্থ <span class="bld">মক্খলী</span>তি তস্স নামং। তং কির সকদ্দমায ভূমিযা তেলঘটং গহেত্বা গচ্ছন্তং, ‘‘তাত, মা খলী’’তি সামিকো আহ। সো পমাদেন খলিত্বা পতিত্বা সামিকস্স ভযেন পলাযিতুং আরদ্ধো। সামিকো উপধাৰিত্বা নং দুস্সকণ্ণে অগ্গহেসি, সাটকং ছড্ডেত্বা অচেলকো হুত্বা পলাযি। সো পণ্ণেন ৰা তিণেন ৰা পটিচ্ছাদেতুম্পি অজানন্তো জাতরূপেনেৰ একং গামং পাৰিসি। মনুস্সা তং দিস্বা ‘‘অযং সমণো অরহা অপ্পিচ্ছো, নত্থি ইমিনা সদিসো’’তি পূৰভত্তাদীনি গহেত্বা উপসঙ্কমন্তি। সো ‘‘ময্হং সাটকং অনিৰত্থভাৰেন ইদং উপ্পন্ন’’ন্তি ততো পট্ঠায সাটকং লভিত্বাপি ন নিৰাসেসি, তদেৰ চ পব্বজ্জং অগ্গহেসি। তস্স সন্তিকে অঞ্ঞেপি অঞ্ঞেপীতি পঞ্চসতা মনুস্সা পব্বজিংসু। তং সন্ধাযাহ ‘‘মক্খলি মোঘপুরিসো’’তি। ছট্ঠাদীনি উত্তানত্থানি এৰ।</p>
<p class="centered">কেসকম্বলসুত্তাদিৰণ্ণনা নিট্ঠিতা।</p>
<p class="subhead">১১-১৩. পঠমমোরনিৰাপসুত্তাদিৰণ্ণনা</p>
<p class="bodytext"><a name="para144-146"></a><span class="paranum">১৪৪-১৪৬</span>. একাদসমে অকুপ্পধম্মতায খযৰযসঙ্খাতং অন্তং অতীতাতি অচ্চন্তা, এৰং অপরিহাযনসভাৰত্তা অচ্চন্তা নিট্ঠা অস্সাতি <span class="bld">অচ্চন্তনিট্ঠো</span>। তেনাহ <span class="bld">‘‘অন্তং অতিক্কন্তনিট্ঠো’’</span>তিআদি। ন হি পটিৰিদ্ধস্স লোকুত্তরধম্মস্স দস্সনং কুপ্পনং নাম অত্থি। <span class="bld">ধুৰনিট্ঠো</span>তি সততনিট্ঠো। অচ্চন্তমেৰ চতূহি যোগেহি খেমো এতস্স অত্থীতি <span class="bld">অচ্চন্তযোগক্খেমী,</span> নিচ্চযোগক্খেমীতি অত্থো। মগ্গব্রহ্মচরিযস্স ৰুসিতত্তা তস্স অৰিহাযনসভাৰত্তা অচ্চন্তং ব্রহ্মচারীতি <span class="bld">অচ্চন্তব্রহ্মচারী,</span> নিচ্চব্রহ্মচারীতি অত্থো। <span class="bld">পরিযোসান</span>ন্তি ব্রহ্মচরিযপরিযোসানং ৰট্টদুক্খপরিযোসানঞ্চ <a name="M2.0219"></a>। অচ্চন্তং পরিযোসানমস্সাতি <span class="bld">অচ্চন্তপরিযোসানো</span>। দ্বাদসমতেরসমানি উত্তানত্থানেৰ।</p>
<p class="centered">পঠমমোরনিৰাপসুত্তাদিৰণ্ণনা নিট্ঠিতা।</p>
<p class="centered">যোধাজীৰৰগ্গৰণ্ণনা নিট্ঠিতা।</p>
<p class="bodytext"><a name="para147-156"></a><span class="paranum">১৪৭-১৫৬</span>. মঙ্গলৰগ্গো <a name="V2.0199"></a> উত্তানত্থোযেৰ।</p>
<p class="centered">ততিযপণ্ণাসকং নিট্ঠিতং।</p></div>
<p class="chapter">(১৬) ৬. অচেলকৰগ্গৰণ্ণনা</p>
<div class="chaptxt">
<p class="bodytext"><a name="para157-163"></a><span class="paranum">১৫৭-১৬৩</span>. ইতো পরেসু পন সুত্তপদেসু <span class="bld">‘‘গাল়্হা’’</span>তি ৰুত্তমত্থং ৰিৰরন্তো <span class="bld">‘‘কক্খল়া’’</span>তি আহ। কক্খল়চারো চস্সা ন লূখসভাৰো। অথ খো তণ্হাৰসেন থিরগ্গহণন্তি আহ <span class="bld">‘‘লোভৰসেন থিরগ্গহণা’’</span>তি। <span class="bld">অগাল়্হা পটিপদা</span>তি ৰা কামানং ওগাহনং পটিপত্তি, কামসুখানুযোগোতি অত্থো। <span class="bld">নিজ্ঝামা পটিপদা</span>তি কাযস্স নিজ্ঝাপনৰসেন খেপনৰসেন পৰত্তা পটিপত্তি, অত্তকিলমথানুযোগোতি অত্থো। <span class="bld">নিচ্চেলো</span>তি নিস্সট্ঠচেলো সব্বেন সব্বং পটিক্খিত্তচেলো। নগ্গিযৰতসমাদানেন <span class="bld">নগ্গো। ঠিতকোৰ উচ্চারং করোতী</span>তিআদি নিদস্সনমত্তং ৰমিত্বা মুখৰিক্খালনাদিআচারস্সপি তেন ৰিস্সট্ঠত্তা। <span class="bld">জিব্হায হত্থং অপলেখতি</span> অৰলেখতি উদকেন অধোৰনতো। দুতিযৰিকপ্পেপি এসেৰ নযো। ‘‘এহি, ভদন্তে’’তি ৰুত্তে উপগমনসঙ্খাতো ৰিধি এহিভদন্তো, তং চরতীতি এহিভদন্তিকো, তপ্পটিক্খেপেন <span class="bld">ন এহিভদন্তিকো। ন করোতি</span> ‘‘সমণেন নাম পরস্স ৰচনকরেন ন ভৰিতব্ব’’ন্তি অধিপ্পাযেন।</p>
<p class="bodytext"><span class="bld">পুরেতর</span>ন্তি তং ঠানং অত্তনো উপগমনতো পুরেতরং। তং কির সো ‘‘ভিক্খুনা নাম যদিচ্ছকা এৰ ভিক্খা গহেতব্বা’’তি অধিপ্পাযেন ন গণ্হাতি। <span class="bld">উদ্দিস্স কতং</span> মম নিমিত্তভাৰেন বহূ খুদ্দকা পাণা সঙ্ঘাতং আপাদিতাতি ন গণ্হাতি। <span class="bld">নিমন্তনং ন সাদিযতি</span> এৰং তেসং ৰচনং কতং ভৰিস্সতীতি। কুম্ভি আদীসুপি সো সত্তসঞ্ঞীতি আহ <span class="bld">‘‘কুম্ভি-কল়োপিযো’’</span>তিআদি। <span class="bld">কবল়ন্তরাযো হোতী</span>তি উট্ঠিতস্স দ্বিন্নম্পি কবল়ন্তরাযো হোতি। গামসভাগাদিৰসেন সঙ্গম্ম কিত্তেন্তি এতিস্সাতি <span class="bld">সঙ্কিত্তি,</span> যথাসংহততণ্ডুলাদিসঞ্চযো। <span class="bld">মানুসকানী</span>তি ৰেয্যাৰচ্চকরা মনুস্সা।</p>
<p class="bodytext"><span class="bld">সুরাপানমেৰা</span>তি <a name="M2.0220"></a> <a name="V2.0200"></a> মজ্জলক্খণপ্পত্তায সুরায পানমেৰ। সুরাগহণেনেৰেত্থ মেরযম্পি সঙ্গহিতং। একাগারমেৰ উঞ্ছতীতি <span class="bld">একাগারিকো</span>। একালোপেনেৰ ৰত্ততীতি <span class="bld">একালোপিকো</span>। দীযতি এতাযাতি <span class="bld">দত্তি,</span> দ্বত্তিআলোপমত্তগ্গাহি খুদ্দকং ভিক্খাদানভাজনং। তেনাহ <span class="bld">‘‘খুদ্দকপাতী’’</span>তি। অভুঞ্জনৰসেন একো অহো এতস্স অত্থীতি একাহিকো, আহারো, তং <span class="bld">একাহিকং</span>। সো পন অত্থতো একদিৰসং লঙ্ঘকো হোতীতি আহ <span class="bld">‘‘একাদিৰসন্তরিক’’</span>ন্তি। <span class="bld">দ্বাহিক</span>ন্তিআদীসুপি এসেৰ নযো। একাহং অভুঞ্জিত্বা একাহং ভুঞ্জনং <span class="bld">একাহৰারো,</span> তং একাহিকমেৰ অত্থতো। দ্বীহং অভুঞ্জিত্বা দ্বীহং ভুঞ্জনং <span class="bld">দ্বীহৰারো</span>। সেসপদদ্বযেপি এসেৰ নযো। উক্কট্ঠো পন পরিযাযভত্তভোজনিকো দ্বীহং অভুঞ্জিত্বা একাহমেৰ ভুঞ্জতি। সেসদ্বযেপি এসেৰ নযো।</p>
<p class="bodytext">মিচ্ছাৰাযামৰসেনেৰ উক্কুটিকৰতানুযোগোতি আহ <span class="bld">‘‘উক্কুটিকৰীরিযমনুযুত্তো’’</span>তি। <span class="bld">অত্তকিলমথানুযোগ</span>ন্তি অত্তনো কিলমথানুযোগং, সরীরদুক্খকারণন্তি অত্থো। সরীরপরিযাযো হি ইধ অত্তসদ্দো ‘‘অত্তন্তপো’’তিআদীসু (ম॰ নি॰ ২.৪১৩) ৰিয। <span class="bld">দ্বে অন্তে</span>তি উভো কোটিযো, উভো লামকপটিপত্তিযোতি অত্থো। লামকম্পি হি অন্তোতি ৰুচ্চতি ‘‘অন্তমিদং, ভিক্খৰে, জীৰিকানং (সং॰ নি॰ ৩.৮০; ইতিৰু॰ ৬১), কোট্ঠকো অন্তো’’তি এৰমাদীসু। মজ্ঝিমপটিপদায উপ্পথভাৰেন অমনীযা গন্তব্বা ঞাতব্বাতি <span class="bld">অন্তা</span>। ততো এৰ লামকা।</p>
<p class="centered">অচেলকৰগ্গৰণ্ণনা নিট্ঠিতা।</p></div>
<p class="chapter">পেয্যালৰগ্গৰণ্ণনা</p>
<div class="chaptxt">
<p class="bodytext"><a name="para164-184"></a><span class="paranum">১৬৪-১৮৪</span>. <span class="bld">সমনুঞ্ঞো</span>তি সম্মদেৰ কতানুঞ্ঞো। তেনাহ <span class="bld">‘‘সমানজ্ঝাসযো’’</span>তি। সেসমেত্থ উত্তানমেৰ।</p>
<p class="centered">ইতি মনোরথপূরণিযা অঙ্গুত্তরনিকায-অট্ঠকথায</p>
<p class="centered">তিকনিপাতৰণ্ণনায অনুত্তানত্থদীপনা সমত্তা।</p></div>
<div end="ed" class="end"></div>`

document.getElementById('loaddata').innerHTML = thika_2_4_3 
searchhelper()
bookhelper()
var chapterhelper = document.createElement('script')
chapterhelper.src = `chaptertoggle.js`
loaddata.appendChild(chapterhelper)