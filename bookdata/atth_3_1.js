var mula_1_1 = `
<div id="table_main">
<div id="table_name">সূচিপত্র</div></div>
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="nikaya">অভিধম্মপিটকে</p>
<p class="booknamesub">অট্ঠসালিনী নাম</p>
<p class="bookname">ধম্মসঙ্গণী-অট্ঠকথা</p>
<p class="chapter">গন্থারম্ভকথা</p>
<div class="chaptxt">
<p class="gatha1">করুণা <a name="M0.0001"></a> <a name="P0.0001"></a> <a name="V0.0001"></a> ৰিয সত্তেসু, পঞ্ঞা যস্স মহেসিনো।</p>
<p class="gathalast">ঞেয্যধম্মেসু সব্বেসু, পৰত্তিত্থ যথারুচি॥</p>
<p class="gatha1">দযায <a name="V0.0002"></a> তায সত্তেসু, সমুস্সাহিতমানসো।</p>
<p class="gathalast">পাটিহীরাৰসানম্হি, ৰসন্তো তিদসালযে॥</p>
<p class="gatha1">পারিচ্ছত্তকমূলম্হি, পণ্ডুকম্বলনামকে।</p>
<p class="gathalast">সিলাসনে সন্নিসিন্নো, আদিচ্চোৰ যুগন্ধরে॥</p>
<p class="gatha1">চক্কৰাল়সহস্সেহি, দসহাগম্ম সব্বসো।</p>
<p class="gathalast">সন্নিসিন্নেন দেৰানং, গণেন পরিৰারিতো॥</p>
<p class="gatha1">মাতরং পমুখং কত্বা, তস্সা পঞ্ঞায তেজসা।</p>
<p class="gathalast">অভিধম্মকথামগ্গং, দেৰানং সম্পৰত্তযি॥</p>
<p class="gatha1">তস্স পাদে নমস্সিত্বা, সম্বুদ্ধস্স সিরীমতো।</p>
<p class="gathalast">সদ্ধম্মঞ্চস্স পূজেত্বা, কত্বা সঙ্ঘস্স চঞ্জলিং॥</p>
<p class="gatha1">নিপচ্চকারস্সেতস্স, কতস্স রতনত্তযে।</p>
<p class="gathalast">আনুভাৰেন সোসেত্বা, অন্তরাযে অসেসতো॥</p>
<p class="gatha1">ৰিসুদ্ধাচারসীলেন, নিপুণামলবুদ্ধিনা।</p>
<p class="gathalast">ভিক্খুনা বুদ্ধঘোসেন, সক্কচ্চং অভিযাচিতো॥</p>
<p class="gatha1">যং <a name="M0.0002"></a> দেৰদেৰো দেৰানং, দেসেত্বা নযতো পুন।</p>
<p class="gathalast">থেরস্স সারিপুত্তস্স, সমাচিক্খি ৰিনাযকো॥</p>
<p class="gatha1">অনোতত্তদহে কত্বা, উপট্ঠানং মহেসিনো।</p>
<p class="gathalast">যঞ্চ সুত্বান সো থেরো, আহরিত্বা মহীতলং॥</p>
<p class="gatha1">ভিক্খূনং <a name="V0.0003"></a> পযিরুদাহাসি, ইতি ভিক্খূহি ধারিতো।</p>
<p class="gathalast">সঙ্গীতিকালে সঙ্গীতো, ৰেদেহমুনিনা পুন॥</p>
<p class="gatha1">তস্স গম্ভীরঞাণেহি, ওগাল়্হস্স অভিণ্হসো।</p>
<p class="gathalast">নানানযৰিচিত্তস্স, অভিধম্মস্স আদিতো॥</p>
<p class="gatha1">যা মহাকস্সপাদীহি, ৰসীহিট্ঠকথা পুরা।</p>
<p class="gathalast">সঙ্গীতা অনুসঙ্গীতা, পচ্ছাপি চ ইসীহি যা॥</p>
<p class="gatha1">আভতা পন থেরেন, মহিন্দেনেতমুত্তমং।</p>
<p class="gathalast">যা দীপং দীপৰাসীনং, ভাসায অভিসঙ্খতা॥</p>
<p class="gatha1">অপনেত্বা <a name="P0.0002"></a> ততো ভাসং, তম্বপণ্ণিনিৰাসিনং।</p>
<p class="gathalast">আরোপযিত্বা নিদ্দোসং, ভাসং তন্তিনযানুগং॥</p>
<p class="gatha1">নিকাযন্তরলদ্ধীহি, অসম্মিস্সং অনাকুলং।</p>
<p class="gathalast">মহাৰিহারৰাসীনং, দীপযন্তো ৰিনিচ্ছযং॥</p>
<p class="gatha1">অত্থং পকাসযিস্সামি, আগমট্ঠকথাসুপি।</p>
<p class="gathalast">গহেতব্বং গহেত্বান, তোসযন্তো ৰিচক্খণে॥</p>
<p class="gatha1">কম্মট্ঠানানি সব্বানি, চরিযাভিঞ্ঞা ৰিপস্সনা।</p>
<p class="gathalast">ৰিসুদ্ধিমগ্গে পনিদং, যস্মা সব্বং পকাসিতং॥</p>
<p class="gatha1">তস্মা তং অগ্গহেত্বান, সকলাযপি তন্তিযা।</p>
<p class="gathalast">পদানুক্কমতো এৰ, করিস্সামত্থৰণ্ণনং॥</p>
<p class="gatha1">ইতি <a name="V0.0004"></a> মে ভাসমানস্স, অভিধম্মকথং ইমং।</p>
<p class="gathalast">অৰিক্খিত্তা নিসামেথ, দুল্লভা হি অযং কথাতি॥</p>
<p class="subhead">নিদানকথা</p>
<p class="bodytext">তত্থ <a name="M0.0003"></a> কেনট্ঠেন <span class="bld">অভিধম্মো?</span> ধম্মাতিরেকধম্মৰিসেসট্ঠেন। অতিরেকৰিসেসত্থদীপকো হেত্থ ‘অভি’-সদ্দো। ‘‘বাল়্হা মে দুক্খা ৰেদনা অভিক্কমন্তি নো পটিক্কমন্তি’’ (ম॰ নি॰ ৩.৩৮৪; সং॰ নি॰ ৫.১৯৫) ‘‘অভিক্কন্তৰণ্ণা’’তিআদীসু (সং॰ নি॰ ১.১-২) ৰিয। তস্মা যথা সমুস্সিতেসু বহূসু ছত্তেসু চেৰ ধজেসু চ যং অতিরেকপ্পমাণং ৰিসেসৰণ্ণসণ্ঠানঞ্চ ছত্তং, তং ‘অতিচ্ছত্ত’ন্তি ৰুচ্চতি, যো অতিরেকপ্পমাণো নানাৰিরাগৰণ্ণৰিসেসসম্পন্নো চ ধজো সো ‘অতিধজো’তি ৰুচ্চতি, যথা চ একতো সন্নিপতিতেসু বহূসু রাজকুমারেসু চেৰ দেৰেসু চ যো জাতিভোগযসইস্সরিযাদিসম্পত্তীহি অতিরেকতরো চেৰ ৰিসেসৰন্ততরো চ রাজকুমারো সো ‘অতিরাজকুমারো’তি ৰুচ্চতি, যো আযুৰণ্ণইস্সরিযযসসম্পত্তিআদীহি অতিরেকতরো চেৰ ৰিসেসৰন্ততরো চ দেৰো সো ‘অতিদেৰো’তি ৰুচ্চতি, তথারূপো ব্রহ্মাপি ‘অতিব্রহ্মা’তি ৰুচ্চতি, এৰমেৰ অযম্পি ধম্মো ধম্মাতিরেকধম্মৰিসেসট্ঠেন <span class="bld">‘অভিধম্মো’</span>তি ৰুচ্চতি।</p>
<p class="bodytext">সুত্তন্তঞ্হি পত্বা পঞ্চক্খন্ধা একদেসেনেৰ ৰিভত্তা, ন নিপ্পদেসেন; অভিধম্মং পত্বা পন সুত্তন্তভাজনীযঅভিধম্মভাজনীযপঞ্হপুচ্ছকনযানং ৰসেন নিপ্পদেসতো ৰিভত্তা। তথা দ্বাদসাযতনানি, অট্ঠারস ধাতুযো, চত্তারি সচ্চানি, বাৰীসতিন্দ্রিযানি, দ্বাদসপদিকো পচ্চযাকারো। কেৰলঞ্হি <a name="P0.0003"></a> ইন্দ্রিযৰিভঙ্গে সুত্তন্তভাজনীযং নত্থি, পচ্চযাকারে চ পঞ্হপুচ্ছকং নত্থি। সুত্তন্তঞ্চ পত্বা চত্তারো সতিপট্ঠানা একদেসেনেৰ ৰিভত্তা, ন নিপ্পদেসেন; অভিধম্মং পত্বা পন তিণ্ণম্পি নযানং ৰসেন নিপ্পদেসতোৰ ৰিভত্তা। তথা চত্তারি সম্মপ্পধানানি, চত্তারো ইদ্ধিপাদা, সত্ত বোজ্ঝঙ্গা, অরিযো অট্ঠঙ্গিকো মগ্গো, চত্তারি ঝানানি, চতস্সো অপ্পমঞ্ঞাযো, পঞ্চ সিক্খাপদানি, চতস্সো পটিসম্ভিদা। কেৰলঞ্হেত্থ সিক্খাপদৰিভঙ্গে সুত্তন্তভাজনীযং নত্থি। সুত্তন্তং পত্বা চ ঞাণং একদেসেনেৰ ৰিভত্তং ন নিপ্পদেসেন; তথা কিলেসা। অভিধম্মং পত্বা পন ‘‘একৰিধেন ঞাণৰত্থূ’’তিআদিনা (ৰিভ॰ ৭৫১) নযেন মাতিকং ঠপেত্বা নিপ্পদেসতোৰ <a name="M0.0004"></a> ৰিভত্তং। তথা এককতো পট্ঠায অনেকেহি নযেহি কিলেসা। সুত্তন্তং <a name="V0.0005"></a> পত্বা চ ভূমন্তরপরিচ্ছেদো একদেসেনেৰ ৰিভত্তো, ন নিপ্পদেসেন; অভিধম্মং পন পত্বা তিণ্ণম্পি নযানং ৰসেন ভূমন্তরপরিচ্ছেদো নিপ্পদেসতোৰ ৰিভত্তো। এৰং ধম্মাতিরেকধম্মৰিসেসট্ঠেন অভিধম্মোতি ৰেদিতব্বো।</p>
<p class="bodytext"><span class="bld">পকরণপরিচ্ছেদতো</span> পনেস ধম্মসঙ্গণীৰিভঙ্গধাতুকথাপুগ্গলপঞ্ঞত্তিকথাৰত্থুযমকপট্ঠানানং সত্তন্নং পকরণানং ৰসেন ঠিতো। অযমেত্থ আচরিযানং সমানকথা। ৰিতণ্ডৰাদী পনাহ – ‘কথাৰত্থু কস্মা গহিতং? ননু সম্মাসম্বুদ্ধস্স পরিনিব্বানতো অট্ঠারসৰস্সাধিকানি দ্বে ৰস্সসতানি অতিক্কমিত্বা <span class="bld">মোগ্গলিপুত্ততিস্সত্থেরেনেতং</span> ঠপিতং? তস্মা সাৰকভাসিতত্তা ছড্ডেথ ন’ন্তি। ‘কিং পন ছপ্পকরণানি অভিধম্মো’তি? ‘এৰং ন ৰদামী’তি। ‘অথ কিং ৰদেসী’তি। ‘সত্তপ্পকরণানী’তি। ‘কতরং গহেত্বা সত্ত করোসী’তি? ‘মহাধম্মহদযং নাম অত্থি, এতেন সহ সত্তা’তি। ‘মহাধম্মহদযে অপুব্বং নত্থি, কতিপযাৰ পঞ্হাৰারা অৰসেসা, কথাৰত্থুনাৰ সদ্ধিং সত্তা’তি। ‘নো কথাৰত্থুনা, মহাধাতুকথা <a name="P0.0004"></a> নাম অত্থি, তায সদ্ধিং সত্তা’তি। ‘মহাধাতুকথাযং অপুব্বং নত্থি, অপ্পমত্তিকাৰ তন্তি অৰসেসা। কথাৰত্থুনাৰ সদ্ধিং সত্তা’তি।</p>
<p class="bodytext">সম্মাসম্বুদ্ধো হি সত্তপ্পকরণানি দেসেন্তো কথাৰত্থুং পত্বা যা এসা পুগ্গলৰারে তাৰ চতূসু পঞ্হেসু দ্বিন্নং পঞ্চকানং ৰসেন অট্ঠমুখা ৰাদযুত্তি তং আদিং কত্বা সব্বকথামগ্গেসু অসম্পুণ্ণভাণৰারমত্তায পাল়িযা মাতিকং ঠপেসি। সা পনেসা ‘‘পুগ্গলো উপলব্ভতি সচ্চিকট্ঠপরমত্থেনাতি। আমন্তা। যো সচ্চিকট্ঠো পরমত্থো ততো সো পুগ্গলো উপলব্ভতি সচ্চিকট্ঠপরমত্থেনাতি। নহেৰং ৰত্তব্বে। আজানাহি নিগ্গহং…পে॰… পুগ্গলো নুপলব্ভতি সচ্চিকট্ঠপরমত্থেনাতি। আমন্তা। যো সচ্চিকট্ঠো পরমত্থো ততো সো পুগ্গলো নুপলব্ভতি সচ্চিকট্ঠপরমত্থেনাতি। নহেৰং ৰত্তব্বে। আজানাহি নিগ্গহং…পে॰…। সব্বত্থ পুগ্গলো উপলব্ভতি সব্বত্থ পুগ্গলো নুপলব্ভতি, সব্বদা পুগ্গলো উপলব্ভতি সব্বদা পুগ্গলো নুপলব্ভতি, সব্বেসু পুগ্গলো উপলব্ভতি সব্বেসু পুগ্গলো নুপলব্ভতি সচ্চিকট্ঠপরমত্থেনা’’তি (কথা॰ ১৫-১৬) এৰং পঠমং ৰাদং নিস্সায <a name="M0.0005"></a> পঠমং নিগ্গহং, দুতিযং নিস্সায দুতিযং …পে॰… অট্ঠমং নিস্সায অট্ঠমং নিগ্গহং দস্সেন্তেন সত্থারা ঠপিতা। ইমিনা নযেন সব্বত্থ মাতিকাঠপনং ৰেদিতব্বং। তং পনেতং মাতিকং ঠপেন্তো ইমং দিস্বা ঠপেসি – মম পরিনিব্বানতো অট্ঠারসৰস্সাধিকানং দ্বিন্নং ৰস্সসতানং মত্থকে <span class="bld">মোগ্গলিপুত্ততিস্সত্থেরো</span> নাম ভিক্খু <a name="V0.0006"></a> ভিক্খুসহস্সমজ্ঝে নিসিন্নো সকৰাদে পঞ্চ সুত্তসতানি পরৰাদে পঞ্চাতি সুত্তসহস্সং সমোধানেত্বা দীঘনিকাযপ্পমাণং কথাৰত্থুপ্পকরণং ভাজেস্সতীতি।</p>
<p class="bodytext"><span class="bld">মোগ্গলিপুত্ততিস্সত্থেরোপি</span> ইদং পকরণং দেসেন্তো ন অত্তনো ঞাণেন দেসেসি, সত্থারা পন দিন্ননযেন ঠপিতমাতিকায দেসেসি। ইতি সত্থারা দিন্ননযেন ঠপিতমাতিকায দেসিতত্তা সকলম্পেতং পকরণং বুদ্ধভাসিতমেৰ নাম জাতং। যথা কিং? যথা মধুপিণ্ডিকসুত্তন্তাদীনি <a name="P0.0005"></a>। মধুপিণ্ডিকসুত্তন্তস্মিঞ্হি ভগৰা ‘‘যতোনিদানং ভিক্খু পুরিসং পপঞ্চসঞ্ঞাসঙ্খা সমুদাচরন্তি, এত্থ চে নত্থি অভিনন্দিতব্বং অভিৰদিতব্বং অজ্ঝোসিতব্বং, এসেৰন্তো রাগানুসযান’’ন্তি (ম॰ নি॰ ১.২০২) মাতিকং ঠপেত্বা উট্ঠাযাসনা ৰিহারং পাৰিসি।</p>
<p class="bodytext">ধম্মপ্পটিগ্গাহকা ভিক্খূ <span class="bld">মহাকচ্চানত্থেরং</span> উপসঙ্কমিত্বা দসবলেন ঠপিতমাতিকায অত্থং পুচ্ছিংসু। থেরো পুচ্ছিতমত্তকেনেৰ অকথেত্বা দসবলস্স অপচিতিদস্সনত্থং ‘‘সেয্যথাপি আৰুসো পুরিসো সারত্থিকো সারগৰেসী’’তি (ম॰ নি॰ ১.২০৩) সারোপমং আহরিত্বা সাররুক্খো ৰিয ভগৰা সাখাপলাসসদিসা সাৰকা, ‘‘সো হাৰুসো ভগৰা জানং জানাতি, পস্সং পস্সতি চক্খুভূতো ঞাণভূতো ধম্মভূতো ব্রহ্মভূতো ৰত্তা পৰত্তা অত্থস্স নিন্নেতা অমতস্স দাতা ধম্মস্সামী তথাগতো’’তি সত্থারং থোমেত্বা পুনপ্পুনং থেরেহি যাচিতো সত্থারা ঠপিতমাতিকায অত্থং ৰিভজিত্বা ‘‘আকঙ্খমানা চ পন তুম্হে আযস্মন্তো ভগৰন্তংযেৰ উপসঙ্কমিত্বা এতমত্থং পটিপুচ্ছেয্যাথ সচে সব্বঞ্ঞুতঞ্ঞাণেন সদ্ধিং সংসন্দিযমানং সমেতি গণ্হেয্যাথ, নো চে মা গণ্হিত্থা’’তি ইমিনা অধিপ্পাযেন ‘‘যথা ৰো ভগৰা ব্যাকরোতি তথা নং ধারেয্যাথা’’তি ৰত্বা উয্যোজেসি।</p>
<p class="bodytext">তে <a name="M0.0006"></a> সত্থারং উপসঙ্কমিত্বা পুচ্ছিংসু। সত্থা দুক্কথিতং কচ্চানেনাতি অৰত্বা সুৰণ্ণালিঙ্গং উস্সাপেন্তো ৰিয গীৰং উন্নামেত্বা সুপুপ্ফিতসতপত্তসস্সিরিকং মহামুখং পূরেন্তো ব্রহ্মস্সরং নিচ্ছারেত্বা সাধু সাধূতি থেরস্স সাধুকারং দত্বা ‘‘পণ্ডিতো, ভিক্খৰে, মহাকচ্চানো, মহাপঞ্ঞো ভিক্খৰে মহাকচ্চানো, মং চেপি তুম্হে, ভিক্খৰে, এতমত্থং পটিপুচ্ছেয্যাথ, অহম্পি তং এৰমেৰং ব্যাকরেয্যং যথা তং মহাকচ্চানেন ব্যাকত’’ন্তি (ম॰ নি॰ ১.২০৫) আহ।</p>
<p class="bodytext">এৰং সত্থারা অনুমোদিতকালতো পট্ঠায চ পন সকলং সুত্তং বুদ্ধভাসিতং নাম জাতং। <span class="bld">আনন্দত্থেরাদীহি</span> <a name="V0.0007"></a> ৰিত্থারিতসুত্তেসুপি এসেৰ নযো। এৰমেৰ সম্মাসম্বুদ্ধো সত্তপ্পকরণানি দেসেন্তো কথাৰত্থুং পত্বা ৰুত্তনযেন মাতিকং ঠপেসি। ঠপেন্তো <a name="P0.0006"></a> চ পন ইমং অদ্দস –</p>
<p class="indent">মম পরিনিব্বানতো অট্ঠারসৰস্সাধিকানং দ্বিন্নং ৰস্সসতানং মত্থকে <span class="bld">মোগ্গলিপুত্ততিস্সত্থেরো</span> নাম ভিক্খু ভিক্খুসহস্সমজ্ঝে নিসিন্নো সকৰাদে পঞ্চ সুত্তসতানি পরৰাদে পঞ্চাতি সুত্তসহস্সং সমোধানেত্বা দীঘনিকাযপ্পমাণং কথাৰত্থুপ্পকরণং ভাজেস্সতীতি।</p>
<p class="bodytext">মোগ্গলিপুত্ততিস্সত্থেরোপি ইমং পকরণং দেসেন্তো ন অত্তনো ঞাণেন দেসেসি, সত্থারা পন দিন্ননযেন ঠপিতমাতিকায দেসেসি। ইতি সত্থারা দিন্ননযেন ঠপিতমাতিকায দেসিতত্তা সকলম্পেতং পকরণং বুদ্ধভাসিতমেৰ জাতং। এৰং কথাৰত্থুনাৰ সদ্ধিং সত্ত পকরণানি অভিধম্মো নাম।</p>
<p class="bodytext">তত্থ <span class="bld">ধম্মসঙ্গণীপকরণে</span> চতস্সো ৰিভত্তিযো – চিত্তৰিভত্তি রূপৰিভত্তি নিক্খেপরাসি অত্থুদ্ধারোতি। তত্থ কামাৰচরকুসলতো অট্ঠ, অকুসলতো দ্বাদস, কুসলৰিপাকতো সোল়স, অকুসলৰিপাকতো সত্ত, কিরিযতো একাদস; রূপাৰচরকুসলতো পঞ্চ, ৰিপাকতো পঞ্চ, কিরিযতো পঞ্চ; অরূপাৰচরকুসলতো চত্তারি, ৰিপাকতো চত্তারি, কিরিযতো চত্তারি; লোকুত্তরকুসলতো চত্তারি, ৰিপাকতো চত্তারীতি একূননৰুতি চিত্তানি চিত্তৰিভত্তি নাম। <span class="bld">চিত্তুপ্পাদকণ্ড</span>ন্তিপি এতস্সেৰ নামং। তং ৰাচনামগ্গতো অতিরেকছভাণৰারং, ৰিত্থারিযমানং পন অনন্তমপরিমাণং হোতি।</p>
<p class="bodytext">তদনন্তরং <a name="M0.0007"></a> একৰিধেন দুৰিধেনাতিআদিনা নযেন মাতিকং ঠপেত্বা ৰিত্থারেন ৰিভজিত্বা দস্সিতা রূপৰিভত্তি নাম। <span class="bld">রূপকণ্ড</span>ন্তিপি এতস্সেৰ নামং। তং ৰাচনামগ্গতো অতিরেকদ্বিভাণৰারং। ৰিত্থারিযমানং পন অনন্তমপরিমাণং হোতি।</p>
<p class="bodytext">তদনন্তরং মূলতো খন্ধতো দ্বারতো ভূমিতো অত্থতো ধম্মতো নামতো লিঙ্গতোতি এৰং মূলাদীহি নিক্খিপিত্বা দেসিতো নিক্খেপরাসি নাম। সো –</p>
<p class="gatha1">মূলতো <a name="V0.0008"></a> খন্ধতো চাপি, দ্বারতো চাপি ভূমিতো।</p>
<p class="gatha2">অত্থতো ধম্মতো চাপি, নামতো চাপি লিঙ্গতো।</p>
<p class="gathalast">নিক্খিপিত্বা দেসিতত্তা, নিক্খেপোতি পৰুচ্চতি॥</p>
<p class="bodytext"><span class="bld">নিক্খেপকণ্ড</span>ন্তিপি তস্সেৰ নামং। তং ৰাচনামগ্গতো তিমত্তভাণৰারং। ৰিত্থারিযমানং পন অনন্তমপরিমাণং হোতি।</p>
<p class="bodytext">তদনন্তরং পন তেপিটকস্স বুদ্ধৰচনস্স অত্থুদ্ধারভূতং যাৰ সরণদুকা নিক্খিত্তং <span class="bld">অট্ঠকথাকণ্ডং</span> নাম। যতো <a name="P0.0007"></a> মহাপকরণিযা ভিক্খূ মহাপকরণে গণনচারং অসল্লক্খেন্তা গণনচারং সমানেন্তি। তং ৰাচনামগ্গতো দ্বিমত্তভাণৰারং। ৰিত্থারিযমানং পন অনন্তমপরিমাণং হোতি।</p>
<p class="bodytext">ইতি সকলম্পি ধম্মসঙ্গণীপকরণং ৰাচনামগ্গতো অতিরেকতেরসমত্তভাণৰারং। ৰিত্থারিযমানং পন অনন্তমপরিমাণং হোতি। এৰমেতং –</p>
<p class="gatha1">চিত্তৰিভত্তি রূপঞ্চ, নিক্খেপো অত্থজোতনা।</p>
<p class="gathalast">গম্ভীরং নিপুণং ঠানং, তম্পি বুদ্ধেন দেসিতং॥</p>
<p class="bodytext">তদনন্তরং <span class="bld">ৰিভঙ্গপ্পকরণং</span> নাম। তং খন্ধৰিভঙ্গো আযতনৰিভঙ্গো ধাতুৰিভঙ্গো সচ্চৰিভঙ্গো ইদ্রিযৰিভঙ্গো পচ্চযাকারৰিভঙ্গো সতিপট্ঠানৰিভঙ্গো সম্মপ্পধানৰিভঙ্গো ইদ্ধিপাদৰিভঙ্গো বোজ্ঝঙ্গৰিভঙ্গো মগ্গঙ্গৰিভঙ্গো ঝানৰিভঙ্গো অপ্পমঞ্ঞাৰিভঙ্গো সিক্খাপদৰিভঙ্গো পটিসম্ভিদাৰিভঙ্গো ঞাণৰিভঙ্গো খুদ্দকৰত্থুৰিভঙ্গো ধম্মহদযৰিভঙ্গোতি অট্ঠারসৰিধেন ৰিভত্তং।</p>
<p class="bodytext">তত্থ <a name="M0.0008"></a> খন্ধৰিভঙ্গো সুত্তন্তভাজনীযঅভিধম্মভাজনীযপঞ্হপুচ্ছকানং ৰসেন তিধা ৰিভত্তো। সো ৰাচনামগ্গতো পঞ্চমত্তভাণৰারো, ৰিত্থারিযমানো পন অনন্তো অপরিমাণো হোতি। ততো পরং আযতনৰিভঙ্গাদযোপি এতেহেৰ তীহি নযেহি ৰিভত্তা। তেসু আযতনৰিভঙ্গো ৰাচনামগ্গতো অতিরেকভাণৰারো, ধাতুৰিভঙ্গো দ্বিমত্তভাণৰারো। তথা সচ্চৰিভঙ্গো। ইন্দ্রিযৰিভঙ্গে <a name="V0.0009"></a> সুত্তন্তভাজনীযং নত্থি; ৰাচনামগ্গতো পনেস অতিরেকভাণৰারমত্তো। পচ্চযাকারৰিভঙ্গো ছমত্তভাণৰারো, পঞ্হপুচ্ছকং পনেত্থ নত্থি। সতিপট্ঠানৰিভঙ্গো অতিরেকভাণৰারমত্তো; তথা সম্মপ্পধান ইদ্ধিপাদবোজ্ঝঙ্গমগ্গঙ্গৰিভঙ্গা। ঝানৰিভঙ্গো দ্বিভাণৰারমত্তো, অপ্পমঞ্ঞাৰিভঙ্গো অতিরেকভাণৰারমত্তো। সিক্খাপদৰিভঙ্গেপি সুত্তন্তভাজনীযং নত্থি; ৰাচনামগ্গতো পনেস অতিরেকভাণৰারমত্তো; তথা <a name="P0.0008"></a> পটিসম্ভিদাৰিভঙ্গো। ঞাণৰিভঙ্গো দসৰিধেন ৰিভত্তো; ৰাচনামগ্গতো পনেস তিমত্তভাণৰারো। খুদ্দকৰত্থুৰিভঙ্গোপি দসৰিধেন ৰিভত্তো; ৰাচনামগ্গতো পনেস তিমত্তভাণৰারো। ধম্মহদযৰিভঙ্গো তিৰিধেন ৰিভত্তো; ৰাচনামগ্গতো পনেস অতিরেকদ্বিভাণৰারমত্তো। সব্বেপি ৰিত্থারিযমানা অনন্তা অপরিমাণা হোন্তি। এৰমেতং ৰিভঙ্গপ্পকরণং ৰাচনামগ্গতো পঞ্চতিংসমত্তভাণৰারং; ৰিত্থারতো পন অনন্তমপরিমাণং হোতি।</p>
<p class="bodytext">তদনন্তরং <span class="bld">ধাতুকথাপকরণং</span> নাম। তং সঙ্গহো অসঙ্গহো, সঙ্গহিতেন অসঙ্গহিতং, অসঙ্গহিতেন সঙ্গহিতং, সঙ্গহিতেন সঙ্গহিতং, অসঙ্গহিতেন অসঙ্গহিতং; সম্পযোগো ৰিপ্পযোগো, সম্পযুত্তেন ৰিপ্পযুত্তং, ৰিপ্পযুত্তেন সম্পযুত্তং, সম্পযুত্তেন সম্পযুত্তং, ৰিপ্পযুত্তেন ৰিপ্পযুত্তং; সঙ্গহিতেন সম্পযুত্তং ৰিপ্পযুত্তং; সম্পযুত্তেন সঙ্গহিতং অসঙ্গহিতং, অসঙ্গহিতেন সম্পযুত্তং ৰিপ্পযুত্তং, ৰিপ্পযুত্তেন সঙ্গহিতং অসঙ্গহিতন্তি চুদ্দসৰিধেন ৰিভত্তং। তং ৰাচনামগ্গতো অতিরেকছভাণৰারমত্তং, ৰিত্থারিযমানং পন অনন্তমপরিমাণং হোতি।</p>
<p class="bodytext">তদনন্তরং <span class="bld">পুগ্গলপঞ্ঞত্তি</span> নাম। সা ‘‘খন্ধপঞ্ঞত্তি আযতনপঞ্ঞত্তি ধাতুপঞ্ঞত্তি সচ্চপঞ্ঞত্তি ইন্দ্রিযপঞ্ঞত্তি পুগ্গলপঞ্ঞত্তী’’তি ছব্বিধেন ৰিভত্তা। সা ৰাচনামগ্গতো অতিরেকপঞ্চভাণৰারা; ৰিত্থারিযমানা পন অনন্তা অপরিমাণাৰ হোতি।</p>
<p class="bodytext">তদনন্তরং <a name="M0.0009"></a> <span class="bld">কথাৰত্থুপ্পকরণং</span> নাম। তং সকৰাদে পঞ্চ সুত্তসতানি পরৰাদে পঞ্চাতি সুত্তসহস্সং সমোধানেত্বা ৰিভত্তং। তং ৰাচনামগ্গতো ইদানি পোত্থকে লিখিতং অগ্গহেত্বা সঙ্গীতিআরোপিতনযেন দীঘনিকাযপ্পমাণং, ৰিত্থারিযমানং পন অনন্তমপরিমাণং হোতি।</p>
<p class="bodytext">তদনন্তরং <span class="bld">যমকং</span> নাম। তং মূলযমকং খন্ধযমকং আযতনযমকং ধাতুযমকং সচ্চযমকং সঙ্খারযমকং <a name="V0.0010"></a> অনুসযযমকং চিত্তযমকং ধম্মযমকং ইন্দ্রিযযমকন্তি দসৰিধেন ৰিভত্তং। তং <a name="P0.0009"></a> ৰাচনামগ্গতো ৰীসভাণৰারসতং, ৰিত্থারতো পন অনন্তমপরিমাণং হোতি।</p>
<p class="bodytext">তদনন্তরং <span class="bld">মহাপকরণং</span> নাম। <span class="bld">পট্ঠান</span>ন্তিপি তস্সেৰ নামং। তং হেতুপচ্চযো আরম্মণপচ্চযো অধিপতিপচ্চযো অনন্তরপচ্চযো সমনন্তরপচ্চযো সহজাতপচ্চযো অঞ্ঞমঞ্ঞপচ্চযো নিস্সযপচ্চযো উপনিস্সযপচ্চযো পুরেজাতপচ্চযো পচ্ছাজাতপচ্চযো আসেৰনপচ্চযো কম্মপচ্চযো ৰিপাকপচ্চযো আহারপচ্চযো ইন্দ্রিযপচ্চযো ঝানপচ্চযো মগ্গপচ্চযো সম্পযুত্তপচ্চযো ৰিপ্পযুত্তপচ্চযো অত্থিপচ্চযো নত্থিপচ্চযো ৰিগতপচ্চযো অৰিগতপচ্চযোতি। পচ্চযৰসেন তাৰ চতুৰীসতিৰিধেন ৰিভত্তং।</p>
<p class="bodytext">ইমস্মিং পন ঠানে পট্ঠানং সমানেতব্বং। কুসলত্তিকাদযো হি দ্বাৰীসতি তিকা, নাম হেতূ ধম্মা নহেতূ ধম্মা…পে॰… সরণা ধম্মা অরণা ধম্মাতি ইমে সতং দুকা। অপরেপি ৰিজ্জাভাগিনো ধম্মা অৰিজ্জাভাগিনো ধম্মা…পে॰… খযে ঞাণং, অনুপ্পাদে ঞাণন্তি দ্বাচত্তালীস সুত্তন্তিকদুকা নাম। তেসু দ্বাৰীসতি তিকা সতং দুকাতি অযং আহচ্চভাসিতা জিনৰচনভূতা সব্বঞ্ঞুবুদ্ধেন দেসিতা সত্তন্নং পকরণানং মাতিকা নাম।</p>
<p class="bodytext">অথাপরে দ্বাচত্তালীস সুত্তন্তিকদুকা কুতোপভৰা কেন ঠপিতা কেন দেসিতাতি? <span class="bld">ধম্মসেনাপতিসারিপুত্তত্থেরপ্পভৰা,</span> তেন ঠপিতা, তেন দেসিতাতি। ইমে ঠপেন্তো পন থেরো ন সামুক্কংসিকেন অত্তনো ঞাণেন ঠপেসি। একুত্তরিযং পন একনিপাতদুকনিপাতসঙ্গীতি দসুত্তরসুত্তন্তেহি সমোধানেত্বা আভিধম্মিকত্থেরানং সুত্তন্তং পত্বা অকিলমত্থং ঠপিতা। তে পনেতে একস্মিং নিক্খেপকণ্ডেযেৰ মত্থকং <a name="M0.0010"></a> পাপেত্বা ৰিভত্তা। সেসট্ঠানেসু যাৰ সরণদুকা অভিধম্মো ৰিভত্তো।</p>
<p class="bodytext">সম্মাসম্বুদ্ধেন হি অনুলোমপট্ঠানে দ্বাৰীসতি তিকে নিস্সায <span class="bld">তিকপট্ঠানং</span> নাম নিদ্দিট্ঠং। সতং দুকে নিস্সায <span class="bld">দুকপট্ঠানং</span> নাম নিদ্দিট্ঠং। ততো পরং দ্বাৰীসতি তিকে গহেত্বা দুকসতে পক্খিপিত্বা <span class="bld">দুকতিকপট্ঠানং</span> নাম দস্সিতং। ততো পরং দুকসতং গহেত্বা দ্বাৰীসতিযা তিকেসু পক্খিপিত্বা <span class="bld">তিকদুকপট্ঠানং</span> নাম দস্সিতং। তিকে <a name="P0.0010"></a> পন তিকেসুযেৰ পক্খিপিত্বা <span class="bld">তিকতিকপট্ঠানং</span> <a name="V0.0011"></a> নাম দস্সিতং। দুকে চ দুকেসুযেৰ পক্খিপিত্বা <span class="bld">দুকদুকপট্ঠানং</span> নাম দস্সিতং। এৰং –</p>
<p class="gatha1">তিকঞ্চ পট্ঠানৰরং দুকুত্তমং,</p>
<p class="gatha2">দুকতিকঞ্চেৰ তিকদুকঞ্চ।</p>
<p class="gatha3">তিকতিকঞ্চেৰ দুকদুকঞ্চ,</p>
<p class="gathalast">ছ <span class="bld">অনুলোমম্হি</span> নযা সুগম্ভীরাতি॥ (পট্ঠা॰ ১.১.৩৯)।</p>
<p class="bodytext">পচ্চনীযপট্ঠানেপি দ্বাৰীসতিতিকে নিস্সায <span class="bld">তিকপট্ঠানং</span> নাম। দুকসতং নিস্সায <span class="bld">দুকপট্ঠানং</span> নাম। দ্বাৰীসতিতিকে দুকসতে পক্খিপিত্বা <span class="bld">দুকতিকপট্ঠানং</span> নাম। দুকসতং দ্বাৰীসতিযা তিকেসু পক্খিপিত্বা <span class="bld">তিকদুকপট্ঠানং</span> নাম। তিকে তিকেসুযেৰ পক্খিপিত্বা <span class="bld">তিকতিকপট্ঠানং</span> নাম। দুকে দুকেসুযেৰ পক্খিপিত্বা <span class="bld">দুকদুকপট্ঠানং</span> নামাতি পচ্চনীযেপি ছহি নযেহি পট্ঠানং নিদ্দিট্ঠং। তেন ৰুত্তং –</p>
<p class="gatha1">তিকঞ্চ পট্ঠানৰরং দুকুত্তমং,</p>
<p class="gatha2">দুকতিকঞ্চেৰ তিকদুকঞ্চ।</p>
<p class="gatha3">তিকতিকঞ্চেৰ দুকদুকঞ্চ,</p>
<p class="gathalast">ছ <span class="bld">পচ্চনীযম্হি</span> নযা সুগম্ভীরাতি॥ (পট্ঠা॰ ১.১.৪৪)।</p>
<p class="bodytext">ততো পরং অনুলোমপচ্চনীযেপি এতেনেৰ উপাযেন ছ নযা দস্সিতা। তেনাহ –</p>
<p class="gatha1">তিকঞ্চ পট্ঠানৰরং দুকুত্তমং,</p>
<p class="gatha2">দুকতিকঞ্চেৰ তিকদুকঞ্চ।</p>
<p class="gatha3">তিকতিকঞ্চেৰ দুকদুকঞ্চ,</p>
<p class="gathalast">ছ <span class="bld">অনুলোমপচ্চনীযম্হি</span> নযা সুগম্ভীরাতি॥ (পট্ঠা॰ ১.১.৪৮)।</p>
<p class="bodytext">তদনন্তরং <a name="M0.0011"></a> পচ্চনীযানুলোমেপি এতেহেৰ ছহি নযেহি নিদ্দিট্ঠং। তেনাহ –</p>
<p class="gatha1">তিকঞ্চ <a name="V0.0012"></a> পট্ঠানৰরং দুকুত্তমং,</p>
<p class="gatha2">দুকতিকঞ্চেৰ তিকদুকঞ্চ।</p>
<p class="gatha3">তিকতিকঞ্চেৰ দুকদুকঞ্চ,</p>
<p class="gathalast">ছ <span class="bld">পচ্চনীযানুলোমম্হি</span> নযা সুগম্ভীরাতি॥ (পট্ঠা॰ ১.১.৫২)।</p>
<p class="bodytext">এৰং অনুলোমে ছ পট্ঠানানি, পটিলোমে ছ, অনুলোমপচ্চনীযে ছ, পচ্চনীযানুলোমে ছ পট্ঠানানীতি ইদং চতুৰীসতিসমন্তপট্ঠানসমোধানং পট্ঠানং মহাপকরণং নাম।</p>
<p class="bodytext">ইদানি ইমস্স অভিধম্মস্স গম্ভীরভাৰৰিজাননত্থং <span class="bld">চত্তারো সাগরা</span> ৰেদিতব্বা – সংসারসাগরো, জলসাগরো, নযসাগরো, ঞাণসাগরোতি। তত্থ <span class="bld">সংসারসাগরো</span> নাম –</p>
<p class="gatha1">খন্ধানঞ্চ পটিপাটি, ধাতুআযতনান চ।</p>
<p class="gathalast">অব্বোচ্ছিন্নং ৰত্তমানা, সংসারোতি পৰুচ্চতীতি॥</p>
<p class="bodytext">এৰং ৰুত্তং সংসারৰট্টং। স্বাযং যস্মা ইমেসং সত্তানং উপ্পত্তিযা পুরিমা কোটি ন পঞ্ঞাযতি এত্তকানঞ্হি ৰস্সসতানং ৰা ৰস্সসহস্সানং <a name="P0.0011"></a> ৰা ৰস্সসতসহস্সানং ৰা, কপ্পসতানং ৰা কপ্পসহস্সানং ৰা কপ্পসতসহস্সানং ৰা মত্থকে সত্তা উপ্পন্না, ততো পুব্বে নাহেসুন্তি ৰা, অসুকস্স নাম রঞ্ঞো কালে উপ্পন্না, অসুকস্স বুদ্ধস্স কালে উপ্পন্না ততো পুব্বে নাহেসুন্তি ৰা, অযং পরিচ্ছেদো নত্থি; ‘‘পুরিমা, ভিক্খৰে, কোটি ন পঞ্ঞাযতি অৰিজ্জায, ইতো পুব্বে অৰিজ্জা নাহোসি অথ পচ্ছা সমভৰী’’তি (অ॰ নি॰ ১০.৬১) ইমিনা পন নযেন সংসারসাগরো অনমতগ্গোৰ।</p>
<p class="bodytext">মহাসমুদ্দো পন <span class="bld">জলসাগরো</span> নামাতি ৰেদিতব্বো। সো চতুরাসীতিযোজনসহস্সগম্ভীরো। তত্থ উদকস্স আল়্হকসতেহি ৰা আল়্হকসহস্সেহি ৰা আল়্হকসতসহস্সেহি ৰা পমাণং নাম নত্থি <a name="M0.0012"></a>। অথ খো অসঙ্খ্যেয্যো অপ্পমেয্যো মহাউদকক্খন্ধোত্বেৰ সঙ্খ্যং গচ্ছতি। অযং জলসাগরো নাম।</p>
<p class="bodytext">কতমো <span class="bld">নযসাগরো</span>? তেপিটকং বুদ্ধৰচনং। দ্বেপি হি তন্তিযো পচ্চৰেক্খন্তানং সদ্ধাসম্পন্নানং <a name="V0.0013"></a> পসাদবহুলানং ঞাণুত্তরানং কুলপুত্তানং অনন্তং পীতিসোমনস্সং উপ্পজ্জতি। কতমা দ্বে? ৰিনযঞ্চ অভিধম্মঞ্চ। ৰিনযধরভিক্খূনঞ্হি ৰিনযতন্তিং পচ্চৰেক্খন্তানং দোসানুরূপং সিক্খাপদপঞ্ঞাপনং নাম – ইমস্মিং দোসে ইমস্মিং ৰীতিক্কমে ইদং নাম হোতীতি সিক্খাপদপঞ্ঞাপনং – অঞ্ঞেসং অৰিসযো, বুদ্ধানমেৰ ৰিসযোতি। উত্তরিমনুস্সধম্মপেয্যালং পচ্চৰেক্খন্তানং নীলপেয্যালং পচ্চৰেক্খন্তানং সঞ্চরিত্তপেয্যালং পচ্চৰেক্খন্তানং অনন্তং পীতিসোমনস্সং উপ্পজ্জতি। আভিধম্মিকভিক্খূনম্পি খন্ধন্তরং আযতনন্তরং ধাত্বন্তরং ইন্দ্রিযন্তরং বলবোজ্ঝঙ্গকম্মৰিপাকন্তরং রূপারূপপরিচ্ছেদং সণ্হসুখুমধম্মং গগনতলে তারকরূপানি গণ্হন্তো ৰিয রূপারূপধম্মে পব্বং পব্বং কোট্ঠাসং কোট্ঠাসং কত্বা ৰিভজন্তো দস্সেসি ৰত নো সত্থাতি অভিধম্মতন্তিং পচ্চৰেক্খন্তানং অনন্তং পীতিসোমনস্সং উপ্পজ্জতি।</p>
<p class="bodytext">এৰং উপ্পত্তিযা পনস্স ইদং ৰত্থুপি ৰেদিতব্বং – <span class="bld">মহাগতিগমিযতিস্সদত্তত্থেরো</span> কির <a name="P0.0012"></a> নাম মহাবোধিং ৰন্দিস্সামীতি পরতীরং গচ্ছন্তো নাৰায উপরিতলে নিসিন্নো মহাসমুদ্দং ওলোকেসি। অথস্স তস্মিং সমযে নেৰ পরতীরং পঞ্ঞাযিত্থ, ন ওরিমতীরং, ঊমিৰেগপ্পভেদসমুগ্গতজলচুণ্ণপরিকিণ্ণো পন পসারিতরজতপট্টসুমনপুপ্ফসন্থরসদিসো মহাসমুদ্দোৰ পঞ্ঞাযিত্থ। সো কিং নু খো মহাসমুদ্দস্স ঊমিৰেগো বলৰা উদাহু চতুৰীসতিপ্পভেদে সমন্তপট্ঠানে নযমুখং বলৰন্তি চিন্তেসি। অথস্স মহাসমুদ্দে পরিচ্ছেদো পঞ্ঞাযতি – অযঞ্হি হেট্ঠা মহাপথৰিযা পরিচ্ছিন্নো, উপরি আকাসেন, একতো চক্কৰাল়পব্বতেন, একতো ৰেলন্তেন পরিচ্ছিন্নো; সমন্তপট্ঠানস্স পন পরিচ্ছেদো ন পঞ্ঞাযতীতি সণ্হসুখুমধম্মং পচ্চৰেক্খন্তস্স বলৰপীতি উপ্পন্না। সো পীতিং ৰিক্খম্ভেত্বা ৰিপস্সনং ৰড্ঢেত্বা যথানিসিন্নোৰ সব্বকিলেসে খেপেত্বা অগ্গফলে অরহত্তে পতিট্ঠায উদানং উদানেসি –</p>
<p class="gatha1">অত্থেৰ <a name="M0.0013"></a> গম্ভীরগতং সুদুব্বুধং,</p>
<p class="gatha2">সযং অভিঞ্ঞায সহেতুসম্ভৰং।</p>
<p class="gatha3">যথানুপুব্বং নিখিলেন দেসিতং,</p>
<p class="gathalast">মহেসিনা রূপগতংৰ পস্সতীতি॥</p>
<p class="bodytext">অযং নযসাগরো নাম।</p>
<p class="bodytext">কতমো <a name="V0.0014"></a> <span class="bld">ঞাণসাগরো</span>? সব্বঞ্ঞুতঞ্ঞাণং ঞাণসাগরো নাম। অযং সংসারসাগরো নাম, অযং জলসাগরো নাম, অযং নযসাগরো নামাতি হি অঞ্ঞেন ন সক্কা জানিতুং, সব্বঞ্ঞুতঞ্ঞাণেনেৰ সক্কা জানিতুন্তি সব্বঞ্ঞুতঞ্ঞাণং ঞাণসাগরো নাম। ইমেসু চতূসু সাগরেসু ইমস্মিং ঠানে নযসাগরো অধিপ্পেতো। ইমঞ্হি সব্বঞ্ঞুবুদ্ধাৰ পটিৰিজ্ঝন্তি।</p>
<p class="bodytext">অযম্পি ভগৰা বোধিমূলে নিসিন্নো ‘ইমং পটিৰিজ্ঝিত্বা ইমং ৰত মে ধম্মং এসন্তস্স গৰেসন্তস্স কপ্পসতসহস্সাধিকানি চত্তারি অসঙ্খ্যেয্যানি ৰীতিৰত্তানি, অথ মে ইমস্মিং পল্লঙ্কে নিসিন্নেন দিযড্ঢকিলেসসহস্সং খেপেত্বা অযং ধম্মো পটিৰিদ্ধো’তি পটিৰিদ্ধধম্মং পচ্চৰেক্খন্তো সত্তাহং একপল্লঙ্কেন নিসীদি। ততো তম্হা পল্লঙ্কা ৰুট্ঠায ‘ইমস্মিং ৰত মে পল্লঙ্কে সব্বঞ্ঞুতঞ্ঞাণং পটিৰিদ্ধ’ন্তি অনিমিসেহি চক্খূহি সত্তাহং পল্লঙ্কং ওলোকেন্তো অট্ঠাসি। ততো দেৰতানং ‘অজ্জাপি নূন সিদ্ধত্থস্স <a name="P0.0013"></a> কত্তব্বকিচ্চং অত্থি, পল্লঙ্কস্মিঞ্হি আলযং ন ৰিজহতী’তি পরিৰিতক্কো উদপাদি।</p>
<p class="bodytext">সত্থা দেৰতানং ৰিতক্কং ঞত্বা তাৰদেৰ তাসং ৰিতক্কৰূপসমনত্থং ৰেহাসং অব্ভুগ্গন্ত্বা যমকপাটিহারিযং দস্সেসি। মহাবোধিপল্লঙ্কস্মিঞ্হি কতপাটিহারিযঞ্চ, ঞাতিসমাগমে কতপাটিহারিযঞ্চ, পাটিযপুত্তসমাগমে কতপাটিহারিযঞ্চ, সব্বং কণ্ডম্বরুক্খমূলে কতযমকপাটিহারিযসদিসমেৰ অহোসি। এৰং যমকপাটিহারিযং কত্বা পল্লঙ্কস্স ঠিতট্ঠানস্স চ অন্তরে আকাসতো ওরুয্হ সত্তাহং চঙ্কমি। ইমেসু চ একৰীসতিযা দিৰসেসু একদিৰসেপি সত্থু সরীরতো রস্মিযো ন নিক্খন্তা।</p>
<p class="bodytext">চতুত্থে পন সত্তাহে পচ্ছিমুত্তরায দিসায রতনঘরে নিসীদি – রতনঘরং নাম নেৰ সত্তরতনমযং গেহং। সত্তন্নং পন পকরণানং সম্মসিতট্ঠানং <a name="M0.0014"></a> রতনঘরন্তি ৰেদিতব্বং – তত্থ ধম্মসঙ্গণিং সম্মসন্তস্সাপি সরীরতো রস্মিযো ন নিক্খন্তা। ৰিভঙ্গপ্পকরণং ধাতুকথং পুগ্গলপঞ্ঞত্তিং কথাৰত্থুপ্পকরণং যমকপ্পকরণং সম্মসন্তস্সাপি সরীরতো রস্মিযো ন নিক্খন্তা। যদা পন মহাপকরণং ওরুয্হ ‘‘হেতুপচ্চযো আরম্মণপচ্চযো…পে॰… অৰিগতপচ্চযো’’তি সম্মসনং আরভি, অথস্স চতুৰীসতিসমন্তপট্ঠানং সম্মসন্তস্স একন্ততো সব্বঞ্ঞুতঞ্ঞাণং মহাপকরণেযেৰ ওকাসং লভি। যথা হি তিমিরপিঙ্গলমহামচ্ছো চতুরাসীতিযোজনসহস্সগম্ভীরে <a name="V0.0015"></a> মহাসমুদ্দেযেৰ ওকাসং লভতি, এৰমেৰ সব্বঞ্ঞুতঞ্ঞাণং একন্ততো মহাপকরণেযেৰ ওকাসং লভি।</p>
<p class="bodytext">সত্থু এৰং লদ্ধোকাসেন সব্বঞ্ঞুতঞ্ঞাণেন যথাসুখং সণ্হসুখুমধম্মং সম্মসন্তস্স সরীরতো নীলপীতলোহিতোদাতমঞ্জিট্ঠপভস্সরৰসেন ছব্বণ্ণরস্মিযো নিক্খমিংসু। কেসমস্সূহি চেৰ অক্খীনঞ্চ নীলট্ঠানেহি <span class="bld">নীলরস্মিযো</span> নিক্খমিংসু, যাসং ৰসেন গগনতলং অঞ্জনচুণ্ণসমোকিণ্ণং ৰিয উমাপুপ্ফনীলুপ্পলদলসঞ্ছন্নং ৰিয ৰীতিপতন্তমণিতালৰণ্টং ৰিয সম্পসারিতমেচকপটং ৰিয চ অহোসি।</p>
<p class="bodytext">ছৰিতো চেৰ অক্খীনঞ্চ পীতট্ঠানেহি <span class="bld">পীতরস্মিযো</span> <a name="P0.0014"></a> নিক্খমিংসু; যাসং ৰসেন দিসাভাগা সুৰণ্ণরসধারাভিসিঞ্চমানা ৰিয সুৰণ্ণপটপসারিতা ৰিয কুঙ্কুমচুণ্ণকণিকারপুপ্ফসম্পরিকিণ্ণা ৰিয চ ৰিরোচিংসু।</p>
<p class="bodytext">মংসলোহিতেহি চেৰ অক্খীনঞ্চ রত্তট্ঠানেহি <span class="bld">লোহিতরস্মিযো</span> নিক্খমিংসু যাসং ৰসেন দিসাভাগা চীনপিট্ঠচুণ্ণরঞ্জিতা ৰিয সুপক্কলাখারসসিঞ্চমানা ৰিয রত্তকম্বলপরিক্খিত্তা ৰিয জযসুমনপারিভদ্দকবন্ধুজীৰককুসুমসম্পরিকিণ্ণা ৰিয চ ৰিরোচিংসু।</p>
<p class="bodytext">অট্ঠীহি চেৰ দন্তেহি চ অক্খীনঞ্চ সেতট্ঠানেহি <span class="bld">ওদাতরস্মিযো</span> নিক্খমিংসু; যাসং ৰসেন দিসাভাগা রজতঘটেহি আসিঞ্চমানখীরধারাসম্পরিকিণ্ণা ৰিয সম্পসারিতরজতপট্টৰিতানা ৰিয, ৰীতিপতন্তরজততালৰণ্টা ৰিয, কুন্দকুমুদসিন্দুৰারসুমনমল্লিকাদিকুসুমসঞ্ছন্না ৰিয চ ৰিরোচিংসু।</p>
<p class="bodytext"><span class="bld">মঞ্জিট্ঠপভস্সরা</span> <a name="M0.0015"></a> পন তম্হা তম্হা সরীরপ্পদেসা নিক্খমিংসু। ইতি তা ছব্বণ্ণরস্মিযো নিক্খমিত্বা ঘনমহাপথৰিং গণ্হিংসু।</p>
<p class="bodytext">চতুনহুতাধিকদ্বিযোজনসতসহস্সবহলা মহাপথৰী নিদ্ধন্তসুৰণ্ণপিণ্ডি ৰিয অহোসি। অথ মহাপথৰিং ভিন্দিত্বা হেট্ঠা উদকং গণ্হিংসু। পথৰিসন্ধারকং অট্ঠনহুতাধিকচতুযোজনসতসহস্সবহলং উদকং সুৰণ্ণকলসেহি আসিঞ্চমানৰিলীনসুৰণ্ণং ৰিয অহোসি। উদকং ৰিনিৰিজ্ঝিত্বা <a name="V0.0016"></a> ৰাতং অগ্গহেসুং। ছনহুতাধিকনৰযোজনসতসহস্সবহলো ৰাতো সমুস্সিতসুৰণ্ণক্খন্ধো ৰিয অহোসি। ৰাতং ৰিনিৰিজ্ঝিত্বা হেট্ঠা অজটাকাসং পক্খন্দিংসু।</p>
<p class="bodytext">উপরিভাগেন উগ্গন্ত্বাপি চাতুমহারাজিকে গণ্হিংসু। তে ৰিনিৰিজ্ঝিত্বা তাৰতিংসে ততো যামে ততো তুসিতে ততো নিম্মানরতী ততো পরনিম্মিতৰসৰত্তী ততো নৰ ব্রহ্মলোকে ততো ৰেহপ্ফলে ততো পঞ্চ সুদ্ধাৰাসে ৰিনিৰিজ্ঝিত্বা চত্তারো আরুপ্পে গণ্হিংসু। চত্তারো চ আরুপ্পে ৰিনিৰিজ্ঝিত্বা অজটাকাসং পক্খন্দিংসু।</p>
<p class="bodytext">তিরিযভাগেহি অনন্তা লোকধাতুযো পক্খন্দিংসু। এত্তকেসু ঠানেসু চন্দম্হি চন্দপ্পভা নত্থি, সূরিযে সূরিযপ্পভা নত্থি, তারকরূপেসু তারকরূপপ্পভা নত্থি, দেৰতানং উয্যানৰিমানকপ্পরুক্খেসু চেৰ সরীরেসু চ আভরণেসু চাতি সব্বত্থ পভা নত্থি। তিসহস্সিমহাসহস্সিলোকধাতুযা আলোকফরণসমত্থো মহাব্রহ্মাপি সূরিযুগ্গমনে <a name="P0.0015"></a> খজ্জোপনকো ৰিয অহোসি। চন্দসূরিযতারকরূপদেৰতুয্যানৰিমানকপ্পরুক্খানং পরিচ্ছেদমত্তকমেৰ পঞ্ঞাযিত্থ। এত্তকং ঠানং বুদ্ধরস্মীহিযেৰ অজ্ঝোত্থটং অহোসি। অযঞ্চ নেৰ বুদ্ধানং অধিট্ঠানিদ্ধি, ন ভাৰনামযিদ্ধি। সণ্হসুখুমধম্মং পন সম্মসতো লোকনাথস্স লোহিতং পসীদি, ৰত্থুরূপং পসীদি, ছৰিৰণ্ণো পসীদি। চিত্তসমুট্ঠানা ৰণ্ণধাতু সমন্তা অসীতিহত্থমত্তে পদেসে নিচ্চলাৰ অট্ঠাসি। ইমিনা নীহারেন সত্তাহং সম্মসি।</p>
<p class="bodytext">সত্ত রত্তিন্দিৰানি সম্মসিতধম্মো কিত্তকো অহোসীতি? অনন্তো অপরিমাণো অহোসি। অযং তাৰ মনসাদেসনা নাম। সত্থা পন এৰং সত্তাহং মনসা চিন্তিতধম্মং ৰচীভেদং কত্বা দেসেন্তো ৰস্সসতেনপি <a name="M0.0016"></a> ৰস্সসহস্সেনপি ৰস্সসতসহস্সেনপি মত্থকং পাপেত্বা দেসেতুং ন সক্কোতীতি ন ৰত্তব্বং। অপরভাগেপি হি তথাগতো তাৰতিংসভৰনে পারিচ্ছত্তকমূলে পণ্ডুকম্বলসিলাযং দসসহস্সচক্কৰাল়দেৰতানং মজ্ঝে নিসিন্নো মাতরং কাযসক্খিং কত্বা কুসলা ধম্মা, অকুসলা ধম্মা, অব্যাকতা ধম্মাতি ধম্মং দেসেন্তো সতভাগেন সহস্সভাগেন সতসহস্সভাগেন ধম্মন্তরা ধম্মন্তরং সঙ্কমিত্বা সঙ্কমিত্বাৰ দেসেসি। তযো মাসে নিরন্তরং পৰত্তিতদেসনা ৰেগেন পৰত্তা আকাসগঙ্গা ৰিয অধোমুখঠপিতউদকঘটা নিক্খন্তউদকধারা ৰিয চ হুত্বা অনন্তা অপরিমাণা অহোসি।</p>
<p class="bodytext">বুদ্ধানঞ্হি <a name="V0.0017"></a> ভত্তানুমোদনকালেপি থোকং ৰড্ঢেত্বা অনুমোদেন্তানং দেসনা দীঘমজ্ঝিমনিকাযপ্পমাণা হোতি। পচ্ছাভত্তং পন সম্পত্তপরিসায ধম্মং দেসেন্তানং দেসনা সংযুত্তঅঙ্গুত্তরিকদ্বেমহানিকাযপ্পমাণাৰ হোতি। কস্মা? বুদ্ধানঞ্হি ভৰঙ্গপরিৰাসো লহুকো দন্তাৰরণং সুফুসিতং মুখাদানং সিলিট্ঠং জিব্হা মুদুকা সরো মধুরো ৰচনং লহুপরিৰত্তং। তস্মা তং মুহুত্তং দেসিতধম্মোপি এত্তকো হোতি। তেমাসং দেসিতধম্মো পন অনন্তো অপরিমাণোযেৰ।</p>
<p class="bodytext"><span class="bld">আনন্দত্থেরো</span> হি বহুস্সুতো তিপিটকধরো পঞ্চদস গাথাসহস্সানি সট্ঠি পদসহস্সানি লতাপুপ্ফানি আকড্ঢন্তো ৰিয ঠিতপদেনেৰ ঠত্বা গণ্হাতি ৰা ৰাচেতি ৰা দেসেতি ৰা। এত্তকো থেরস্স একো উদ্দেসমগ্গো নাম হোতি। থেরস্স হি অনুপদং উদ্দেসং দদমানো অঞ্ঞো দাতুং ন সক্কোতি, ন সম্পাপুণাতি। সম্মাসম্বুদ্ধোৰ সম্পাপুণেয্য। এৰং অধিমত্তসতিমা অধিমত্তগতিমা অধিমত্তধিতিমা <a name="P0.0016"></a> সাৰকো সত্থারা তেমাসং ইমিনা নীহারেন দেসিতদেসনং ৰস্সসতং ৰস্সসহস্সং উগ্গণ্হন্তোপি মত্থকং পাপেতুং ন সক্কোতি।</p>
<p class="bodytext">এৰং তেমাসং নিরন্তরং দেসেন্তস্স পন তথাগতস্স কবল়ীকারাহারপ্পটিবদ্ধং উপাদিন্নকসরীরং কথং যাপেসীতি? পটিজগ্গনেনেৰ। বুদ্ধানঞ্হি সো সো কালো সুৰৰত্থিতো সুপরিচ্ছিন্নো সুপচ্চক্খো। তস্মা ভগৰা ধম্মং দেসেন্তোৰ মনুস্সলোকে কালং ওলোকেতি। সো ভিক্খাচারৰেলং <a name="M0.0017"></a> সল্লক্খেত্বা নিম্মিতবুদ্ধং মাপেত্বা ‘ইমস্স চীৰরগ্গহণং পত্তগ্গহণং সরকুত্তি আকপ্পো চ এৰরূপো নাম হোতু, এত্তকং নাম ধম্মং দেসেতূ’তি অধিট্ঠায পত্তচীৰরমাদায অনোতত্তদহং গচ্ছতি। দেৰতা নাগলতাদন্তকট্ঠং দেন্তি। তং খাদিত্বা অনোতত্তদহে সরীরং পটিজগ্গিত্বা মনোসিলাতলে ঠিতো সুরত্তদুপট্টং নিৰাসেত্বা চীৰরং পারুপিত্বা চাতুমহারাজদত্তিযং সেলমযং পত্তং আদায উত্তরকুরুং গচ্ছতি। ততো পিণ্ডপাতং আহরিত্বা অনোতত্তদহতীরে নিসিন্নো তং পরিভুঞ্জিত্বা দিৰাৰিহারায চন্দনৰনং গচ্ছতি।</p>
<p class="bodytext"><span class="bld">ধম্মসেনাপতিসারিপুত্তত্থেরোপি</span> তত্থ গন্ত্বা সম্মাসম্বুদ্ধস্স ৰত্তং কত্বা একমন্তং নিসীদতি। অথস্স সত্থা নযং দেতি। ‘সারিপুত্ত, এত্তকো ধম্মো মযা দেসিতো’তি আচিক্খতি। এৰং সম্মাসম্বুদ্ধে নযং দেন্তে পটিসম্ভিদাপ্পত্তস্স অগ্গসাৰকস্স ৰেলন্তে ঠত্বা হত্থং পসারেত্বা দস্সিতসমুদ্দসদিসং নযদানং হোতি। থেরস্সাপি নযসতেন নযসহস্সেন নযসতসহস্সেন ভগৰতা দেসিতধম্মো উপট্ঠাতিযেৰ।</p>
<p class="bodytext">সত্থা <a name="V0.0018"></a> দিৰাৰিহারং নিসীদিত্বা ধম্মং দেসেতুং কায ৰেলায গচ্ছতীতি? সাৰত্থিৰাসীনং কুলপুত্তানং সম্পত্তানং ধম্মদেসনৰেলা নাম অত্থি, তায ৰেলায গচ্ছতি। ধম্মং দেসেত্বা গচ্ছন্তং ৰা আগচ্ছন্তং ৰা কে জানন্তি কে ন জানন্তীতি? মহেসক্খা দেৰতা জানন্তি, অপ্পেসক্খা দেৰতা ন জানন্তি। কস্মা ন জানন্তীতি? সম্মাসম্বুদ্ধস্স ৰা নিম্মিতবুদ্ধস্স ৰা রস্মিআদীসু নানত্তাভাৰা। উভিন্নম্পি হি তেসং রস্মীসু ৰা সরেসু ৰা ৰচনেসু ৰা নানত্তং নত্থি।</p>
<p class="bodytext"><span class="bld">সারিপুত্তত্থেরোপি</span> সত্থারা দেসিতং দেসিতং ধম্মং আহরিত্বা অত্তনো সদ্ধিৰিহারিকানং পঞ্চন্নং ভিক্খুসতানং দেসেসি। তেসং অযং পুব্বযোগো – তে <a name="P0.0017"></a> কির কস্সপদসবলস্স কালে খুদ্দকৰগ্গুলিযোনিযং নিব্বত্তা পব্ভারে ওলম্বন্তা দ্বিন্নং আভিধম্মিকভিক্খূনং অভিধম্মং সজ্ঝাযন্তানং সরে নিমিত্তং গহেত্বা কণ্হপক্খসুক্কপক্খে অজানিত্বাপি সরে নিমিত্তগ্গাহমত্তকেনেৰ কালং কত্বা দেৰলোকে নিব্বত্তিংসু। একং বুদ্ধন্তরং দেৰলোকে ৰসিত্বা তস্মিং কালে মনুস্সলোকে নিব্বত্তা যমকপাটিহারিযে পসীদিত্বা থেরস্স সন্তিকে পব্বজিংসু। থেরো সত্থারা দেসিতং দেসিতং ধম্মং আহরিত্বা তেসং দেসেসি। সম্মাসম্বুদ্ধস্স অভিধম্মদেসনাপরিযোসানঞ্চ <a name="M0.0018"></a> তেসং ভিক্খূনং সত্তপ্পকরণউগ্গহণঞ্চ একপ্পহারেনেৰ অহোসি।</p>
<p class="bodytext">অভিধম্মে ৰাচনামগ্গো নাম <span class="bld">সারিপুত্তত্থেরপ্পভৰো</span>। মহাপকরণে গণনচারোপি থেরেনেৰ ঠপিতো। থেরো হি ইমিনা নীহারেন ধম্মন্তরং অমক্খেত্বাৰ সুখং গহেতুং ধারেতুং পরিযাপুণিতুং ৰাচেতুঞ্চ পহোতীতি গণনচারং ঠপেসি। এৰং সন্তে থেরোৰ পঠমতরং আভিধম্মিকো হোতীতি? ন হোতি। সম্মাসম্বুদ্ধোৰ পঠমতরং আভিধম্মিকো। সো হি নং মহাবোধিপল্লঙ্কে নিসীদিত্বা পটিৰিজ্ঝি। বুদ্ধো হুত্বা চ পন সত্তাহং একপল্লঙ্কেন নিসিন্নো উদানং উদানেসি –</p>
<p class="gatha1">‘‘যদা হৰে পাতুভৰন্তি ধম্মা,</p>
<p class="gatha2">আতাপিনো ঝাযতো ব্রাহ্মণস্স।</p>
<p class="gatha3">অথস্স কঙ্খা ৰপযন্তি সব্বা,</p>
<p class="gathalast">যতো <a name="V0.0019"></a> পজানাতি সহেতুধম্মং॥</p>
<p class="gatha1">‘‘যদা হৰে পাতুভৰন্তি ধম্মা,</p>
<p class="gatha2">আতাপিনো ঝাযতো ব্রাহ্মণস্স।</p>
<p class="gatha3">অথস্স কঙ্খা ৰপযন্তি সব্বা,</p>
<p class="gathalast">যতো খযং পচ্চযানং অৰেদি॥</p>
<p class="gatha1">‘‘যদা হৰে পাতুভৰন্তি ধম্মা,</p>
<p class="gatha2">আতাপিনো ঝাযতো ব্রাহ্মণস্স।</p>
<p class="gatha3">ৰিধূপযং তিট্ঠতি মারসেনং,</p>
<p class="gathalast">সূরিযোৰ ওভাসযমন্তলিক্খ’’ন্তি॥ (মহাৰ॰ ১-৩; উদা॰ ১-৩)।</p>
<p class="bodytext">ইদং <span class="bld">পঠমবুদ্ধৰচনং</span> নাম। ধম্মপদভাণকা <a name="P0.0018"></a> পন –</p>
<p class="gatha1">‘‘অনেকজাতিসংসারং, সন্ধাৰিস্সং অনিব্বিসং।</p>
<p class="gathalast">গহকারং গৰেসন্তো, দুক্খা জাতি পুনপ্পুনং॥</p>
<p class="gatha1">‘‘গহকারক দিট্ঠোসি, পুন গেহং ন কাহসি।</p>
<p class="gatha2">সব্বা তে ফাসুকা ভগ্গা, গহকূটং ৰিসঙ্খতং।</p>
<p class="gathalast">ৰিসঙ্খারগতং চিত্তং, তণ্হানং খযমজ্ঝগা’’তি॥ (ধ॰ প॰ ১৫৩-১৫৪)।</p>
<p class="bodytext">ইদং <span class="bld">পঠমবুদ্ধৰচনং</span> নামাতি ৰদন্তি।</p>
<p class="bodytext">যমকসালানমন্তরে <a name="M0.0019"></a> নিপন্নেন পরিনিব্বানসমযে ‘‘হন্দ দানি, ভিক্খৰে, আমন্তযামি ৰো, ৰযধম্মা সঙ্খারা, অপ্পমাদেন সম্পাদেথা’’তি (দী॰ নি॰ ২.২১৮) ৰুত্তৰচনং <span class="bld">পচ্ছিমবুদ্ধৰচনং</span> নাম।</p>
<p class="bodytext">উভিন্নমন্তরে পঞ্চচত্তালীস ৰস্সানি পুপ্ফদামং গন্থেন্তেন ৰিয, রতনাৰলিং আৰুনন্তেন ৰিয, চ কথিতো অমতপ্পকাসনো সদ্ধম্মো <span class="bld">মজ্ঝিমবুদ্ধৰচনং</span> নাম।</p>
<p class="bodytext">তং <a name="V0.0020"></a> সব্বম্পি সঙ্গয্হমানং পিটকতো <span class="bld">তীণি পিটকানি</span> হোন্তি, নিকাযতো <span class="bld">পঞ্চ নিকাযা,</span> অঙ্গতো <span class="bld">নৰঙ্গানি,</span> ধম্মক্খন্ধতো <span class="bld">চতুরাসীতিধম্মক্খন্ধসহস্সানি</span>। কথং? সব্বম্পি হেতং পিটকতো ৰিনযপিটকং সুত্তন্তপিটকং অভিধম্মপিটকন্তি তিপ্পভেদমেৰ হোতি। তত্থ উভযানি পাতিমোক্খানি দ্বে ৰিভঙ্গা দ্বাৰীসতি খন্ধকা সোল়স পরিৰারাতি ইদং <span class="bld">ৰিনযপিটকং</span> নাম। ব্রহ্মজালাদিচতুত্তিংসসুত্তসঙ্গহো দীঘনিকাযো। মূলপরিযাযসুত্তাদিদিযড্ঢসতদ্বেসুত্তসঙ্গহো মজ্ঝিমনিকাযো। ওঘতরণসুত্তাদিসত্তসুত্তসহস্সসত্তসতদ্বাসট্ঠিসুত্তসঙ্গহো সংযুত্তনিকাযো। চিত্তপরিযাদানসুত্তাদিনৰসুত্তসহস্সপঞ্চসতসত্তপঞ্ঞাসসুত্তসঙ্গহো অঙ্গুত্তরনিকাযো। খুদ্দকপাঠধম্মপদউদানইতিৰুত্তকসুত্তনিপাতৰিমানৰত্থুপেতৰত্থুথেরগাথাথেরীগাথাজাতকনিদ্দেসপটিসম্ভিদাঅপদানবুদ্ধৰংসচরিযাপিটকৰসেন পন্নরসপ্পভেদো খুদ্দকনিকাযোতি ইদং <span class="bld">সুত্তন্তপিটকং</span> নাম। ধম্মসঙ্গণীআদীনি সত্ত পকরণানি <span class="bld">অভিধম্মপিটকং</span> নাম। তত্থ <a name="P0.0019"></a> –</p>
<p class="gatha1">ৰিৰিধৰিসেসনযত্তা, ৰিনযনতো চেৰ কাযৰাচানং।</p>
<p class="gathalast">ৰিনযত্থৰিদূহি অযং, ৰিনযো ৰিনযোতি অক্খাতো॥</p>
<p class="bodytext">ৰিৰিধা হি এত্থ পঞ্চৰিধপাতিমোক্খুদ্দেসপারাজিকাদিসত্তআপত্তিক্খন্ধমাতিকাৰিভঙ্গাদিপ্পভেদা নযা ৰিসেসভূতা চ দল়্হীকম্মসিথিলকরণপ্পযোজনা অনুপঞ্ঞত্তিনযা। কাযিকৰাচসিকঅজ্ঝাচারনিসেধনতো চেস কাযং ৰাচঞ্চ ৰিনেতি। তস্মা ৰিৰিধনযত্তা ৰিসেসনযত্তা কাযৰাচানঞ্চ ৰিনযনতো অযং ৰিনযো ৰিনযোতি অক্খাতো। তেনেতমেতস্স ৰচনত্থকোসল্লত্থং ৰুত্তং –</p>
<p class="gatha1">‘‘ৰিৰিধৰিসেসনযত্তা <a name="M0.0020"></a>, ৰিনযনতো চেৰ কাযৰাচানং।</p>
<p class="gathalast">ৰিনযত্থৰিদূহি অযং, ৰিনযো ৰিনযোতি অক্খাতো’’তি॥</p>
<p class="bodytext">ইতরং পন –</p>
<p class="gatha1">অত্থানং সূচনতো, সুৰুত্ততো সৰনতোথ সূদনতো।</p>
<p class="gathalast">সুত্তাণা সুত্তসভাগতো চ ‘সুত্ত’ন্তি অক্খাতং॥</p>
<p class="bodytext">তঞ্হি <a name="V0.0021"></a> অত্তত্থপরত্থাদিভেদে অত্থে সূচেতি। সুৰুত্তা চেত্থ অত্থা ৰেনেয্যজ্ঝাসযানুলোমেন ৰুত্তত্তা। সৰতি চেতং অত্থে, সস্সমিৰ ফলং, পসৰতীতি ৰুত্তং হোতি। সূদতি চেতং, ধেনু ৰিয খীরং, পগ্ঘরতীতি ৰুত্তং হোতি। সুট্ঠু চ নে তাযতি রক্খতীতি ৰুত্তং হোতি। সুত্তসভাগঞ্চেতং। যথা হি তচ্ছকানং সুত্তং পমাণং হোতি এৰমেতম্পি ৰিঞ্ঞূনং। যথা চ সুত্তেন সঙ্গহিতানি পুপ্ফানি ন ৰিকিরিযন্তি ন ৰিদ্ধংসিযন্তি এৰমেতেন সঙ্গহিতা অত্থা। তেনেতমেতস্স ৰচনত্থকোসল্লত্থং ৰুত্তং –</p>
<p class="gatha1">‘‘অত্থানং সূচনতো, সুৰুত্ততো সৰনতোথ সূদনতো।</p>
<p class="gathalast">সুত্তাণা সুত্তসভাগতো চ সুত্তন্তি অক্খাত’’ন্তি॥</p>
<p class="bodytext">অভিধম্মস্স ৰচনত্থো ৰুত্তোযেৰ। অপরো নযো –</p>
<p class="gatha1">যং এত্থ ৰুড্ঢিমন্তো, সলক্খণা পূজিতা পরিচ্ছিন্না।</p>
<p class="gathalast">ৰুত্তাধিকা চ ধম্মা, অভিধম্মো তেন অক্খাতো॥</p>
<p class="bodytext">অযঞ্হি <a name="P0.0020"></a> অভিসদ্দো ৰুড্ঢিলক্খণপূজিতপরিচ্ছিন্নাধিকেসু দিস্সতি। তথা হেস ‘‘বাল়্হা মে দুক্খা ৰেদনা অভিক্কমন্তি, নো পটিক্কমন্তী’’তিআদীসু (ম॰ নি॰ ৩.৩৮৪; সং॰ নি॰ ৫.১৯৫) ৰুড্ঢিযং আগতো। ‘‘যা তা রত্তিযো অভিঞ্ঞাতা অভিলক্খিতা’’তিআদীসু (ম॰ নি॰ ১.৪৯) লক্খণে। ‘‘রাজাভিরাজা মনুজিন্দো’’তিআদীসু (ম॰ নি॰ ২.৩৯৯; সু॰ নি॰ ৫৫৮) পূজিতে। ‘‘পটিবলো ৰিনেতুং অভিধম্মে অভিৰিনযে’’তিআদীসু (মহাৰ॰ ৮৫) পরিচ্ছিন্নে; অঞ্ঞমঞ্ঞসঙ্করৰিরহিতে ধম্মে চ ৰিনযে চাতি ৰুত্তং হোতি। ‘‘অভিক্কন্তেন ৰণ্ণেনা’’তিআদীসু (ৰি॰ ৰ॰ ৭৫) অধিকে।</p>
<p class="bodytext">এত্থ <a name="M0.0021"></a> চ ‘‘রূপূপপত্তিযা মগ্গং ভাৰেতি মেত্তাসহগতেন চেতসা একং দিসং ফরিত্বা ৰিহরতী’’তিআদিনা (ধ॰ স॰ ১৬৩ আদযো) নযেন ৰুড্ঢিমন্তোপি ধম্মা ৰুত্তা। ‘‘রূপারম্মণং ৰা সদ্দারম্মণং ৰা’’তিআদিনা (ধ॰ স॰ ১) নযেন আরম্মণাদীহি লক্খণীযত্তা সলক্খণাপি। ‘‘সেক্খা ধম্মা, অসেক্খা ধম্মা, লোকুত্তরা ধম্মা’’তিআদিনা (ধ॰ স॰ তিকমাতিকা ১১; দুকমাতিকা ১২) নযেন পূজিতাপি; পূজারহাতি অধিপ্পাযো। ‘‘ফস্সো <a name="V0.0022"></a> হোতি, ৰেদনা হোতী’’তিআদিনা (ধ॰ স॰ ১) নযেন সভাৰপরিচ্ছিন্নত্তা পরিচ্ছিন্নাপি। ‘‘মহগ্গতা ধম্মা, অপ্পমাণা ধম্মা, অনুত্তরা ধম্মা’’তিআদিনা (ধ॰ স॰ তিকমাতিকা ১২; দুকমাতিকা ৯৯) নযেন অধিকাপি ধম্মা ৰুত্তা। তেনেতমেতস্স ৰচনত্থকোসল্লত্থং ৰুত্তং –</p>
<p class="gatha1">‘‘যং এত্থ ৰুড্ঢিমন্তো, সলক্খণা পূজিতা পরিচ্ছিন্না।</p>
<p class="gathalast">ৰুত্তাধিকা চ ধম্মা, অভিধম্মো তেন অক্খাতো’’তি॥</p>
<p class="bodytext">যং পনেত্থ অৰিসিট্ঠং, তং –</p>
<p class="gatha1">পিটকং পিটকত্থৰিদূ, পরিযত্তিব্ভাজনত্থতো আহু।</p>
<p class="gathalast">তেন সমোধানেত্বা, তযোপি ৰিনযাদযো ঞেয্যা॥</p>
<p class="bodytext">পরিযত্তিপি হি ‘‘মা পিটকসম্পদানেনা’’তিআদীসু (অ॰ নি॰ ৩.৬৬) পিটকন্তি ৰুচ্চতি। ‘‘অথ পুরিসো আগচ্ছেয্য কুদালপিটকংআদাযা’’তিআদীসু (ম॰ নি॰ ১.২২৮; অ॰ নি॰ ৩.৭০) যংকিঞ্চি ভাজনম্পি। তস্মা পিটকং পিটকত্থৰিদূ পরিযত্তিভাজনত্থতো আহু।</p>
<p class="bodytext">ইদানি <span class="bld">তেন সমোধানেত্বা তযোপি ৰিনযাদযো ঞেয্যা</span>তি। তেন এৰং দুৰিধত্থেন পিটকসদ্দেন সহ সমাসং কত্বা ৰিনযো চ সো পিটকঞ্চ পরিযত্তিভাৰতো, তস্স তস্স অত্থস্স ভাজনতো চাতি ৰিনযপিটকং। যথাৰুত্তেনেৰ নযেন সুত্তন্তঞ্চ তং পিটকঞ্চাতি সুত্তন্তপিটকং। অভিধম্মো <a name="P0.0021"></a> চ সো পিটকঞ্চাতি অভিধম্মপিটকন্তি এৰমেতে তযোপি ৰিনযাদযো ঞেয্যা।</p>
<p class="bodytext">এৰং ঞত্বা চ পুনপি তেস্বেৰ পিটকেসু নানপ্পকারকোসল্লত্থং –</p>
<p class="gatha1">দেসনাসাসনকথাভেদং তেসু যথারহং।</p>
<p class="gatha2">সিক্খাপহানগম্ভীরভাৰঞ্চ পরিদীপযে॥</p>
<p class="gatha3">পরিযত্তিভেদং <a name="V0.0023"></a> সম্পত্তিং, ৰিপত্তিঞ্চাপি যং যহিং।</p>
<p class="gathalast">পাপুণাতি যথা ভিক্খু, তম্পি সব্বং ৰিভাৰযে॥</p>
<p class="bodytext">তত্রাযং <a name="M0.0022"></a> পরিদীপনা ৰিভাৰনা চ – এতানি হি তীণি পিটকানি যথাক্কমং আণাৰোহারপরমত্থদেসনা, যথাপরাধযথানুলোমযথাধম্মসাসনানি, সংৰরাসংৰরদিট্ঠিৰিনিৰেঠননামরূপপরিচ্ছেদকথাতি চ ৰুচ্চন্তি।</p>
<p class="bodytext">এত্থ হি ৰিনযপিটকং আণারহেন ভগৰতা আণাবাহুল্লতো দেসিতত্তা <span class="bld">আণাদেসনা;</span> সুত্তন্তপিটকং ৰোহারকুসলেন ভগৰতা ৰোহারবাহুল্লতো দেসিতত্তা <span class="bld">ৰোহারদেসনা;</span> অভিধম্মপিটকং পরমত্থকুসলেন ভগৰতা পরমত্থবাহুল্লতো দেসিতত্তা <span class="bld">পরমত্থদেসনা</span>তি ৰুচ্চতি।</p>
<p class="bodytext">তথা পঠমং যে তে পচুরাপরাধা সত্তা তে যথাপরাধং এত্থ সাসিতাতি <span class="bld">যথাপরাধসাসনং;</span> দুতিযং অনেকজ্ঝাসযানুসযচরিযাধিমুত্তিকা সত্তা যথানুলোমং এত্থ সাসিতাতি <span class="bld">যথানুলোমসাসনং;</span> ততিযং ধম্মপুঞ্জমত্তে ‘অহং মমা’তি সঞ্ঞিনো সত্তা যথাধম্মং এত্থ সাসিতাতি <span class="bld">যথাধম্মসাসন</span>ন্তি ৰুচ্চতি।</p>
<p class="bodytext">তথা পঠমং অজ্ঝাচারপটিপক্খভূতো সংৰরাসংৰরো এত্থ কথিতোতি <span class="bld">সংৰরাসংৰরকথা;</span> সংৰরাসংৰরোতি খুদ্দকো চেৰ মহন্তো চ সংৰরাসংৰরো, কম্মাকম্মং ৰিয চ ফলাফলং ৰিয চ; দুতিযং দ্বাসট্ঠিদিট্ঠিপটিপক্খভূতা দিট্ঠিৰিনিৰেঠনা এত্থ কথিতাতি <span class="bld">দিট্ঠিৰিনিৰেঠনকথা;</span> ততিযং রাগাদিপটিপক্খভূতো নামরূপপরিচ্ছেদো এত্থ কথিতোতি <span class="bld">নামরূপপরিচ্ছেদকথা</span>তি ৰুচ্চতি।</p>
<p class="bodytext">তীসুপি চেতেসু তিস্সো সিক্খা তীণি পহানানি চতুব্বিধো চ গম্ভীরভাৰো ৰেদিতব্বো। তথা হি ৰিনযপিটকে ৰিসেসেন <span class="bld">অধিসীলসিক্খা</span> ৰুত্তা, সুত্তন্তপিটকে <span class="bld">অধিচিত্তসিক্খা,</span> অভিধম্মপিটকে <span class="bld">অধিপঞ্ঞাসিক্খা</span>।</p>
<p class="bodytext">ৰিনযপিটকে চ <span class="bld">ৰীতিক্কমপ্পহানং</span> <a name="P0.0022"></a>, কিলেসানং ৰীতিক্কমপটিপক্খত্তা সীলস্স; সুত্তন্তপিটকে <span class="bld">পরিযুট্ঠানপ্পহানং,</span> পরিযুট্ঠানপটিপক্খত্তা সমাধিস্স; অভিধম্মপিটকে <span class="bld">অনুসযপ্পহানং,</span> অনুসযপটিপক্খত্তা পঞ্ঞায।</p>
<p class="bodytext">পঠমে <a name="M0.0023"></a> <a name="V0.0024"></a> চ <span class="bld">তদঙ্গপ্পহানং</span> কিলেসানং, ইতরেসু <span class="bld">ৰিক্খম্ভনসমুচ্ছেদপ্পহানানি</span>। পঠমে চ <span class="bld">দুচ্চরিতসংকিলেসস্স</span> পহানং, ইতরেসু <span class="bld">তণ্হাদিট্ঠিসংকিলেসানং</span> পহানং।</p>
<p class="bodytext">একমেকস্মিঞ্চেত্থ চতুব্বিধোপি ধম্মত্থদেসনাপটিৰেধগম্ভীরভাৰো ৰেদিতব্বো – তত্থ <span class="bld">ধম্মো</span>তি তন্তি। <span class="bld">অত্থো</span>তি তস্সাযেৰত্থো। <span class="bld">দেসনা</span>তি তস্সা মনসা ৰৰত্থাপিতায তন্তিযা দেসনা। <span class="bld">পটিৰেধো</span>তি তন্তিযা তন্তিঅত্থস্স চ যথাভূতাৰবোধো। তীসুপি চেতেসু এতে ধম্মত্থদেসনাপটিৰেধা। যস্মা সসাদীহি ৰিয মহাসমুদ্দো মন্দবুদ্ধীহি দুক্খোগাহা অলব্ভনেয্যপতিট্ঠা চ তস্মা গম্ভীরা। এৰং একমেকস্মিং এত্থ চতুব্বিধোপি গম্ভীরভাৰো ৰেদিতব্বো।</p>
<p class="bodytext">অপরো নযো – <span class="bld">ধম্মো</span>তি হেতু। ৰুত্তঞ্হেতং – ‘‘হেতুম্হি ঞাণং ধম্মপটিসম্ভিদা’’তি (ৰিভ॰ ৭২০)। <span class="bld">অত্থো</span>তি হেতুফলং। ৰুত্তঞ্হেতং – ‘‘হেতুফলে ঞাণং অত্থপটিসম্ভিদা’’তি (ৰিভ॰ ৭২০)। <span class="bld">দেসনা</span>তি পঞ্ঞত্তি, যথাধম্মং ধম্মাভিলাপোতি অধিপ্পাযো; অনুলোমপটিলোমসঙ্খেপৰিত্থারাদিৰসেন ৰা কথনং। <span class="bld">পটিৰেধো</span>তি অভিসমযো। সো চ লোকিযলোকুত্তরো। ৰিসযতো চ অসম্মোহতো চ; অত্থানুরূপং ধম্মেসু, ধম্মানুরূপং অত্থেসু, পঞ্ঞত্তিপথানুরূপং পঞ্ঞত্তীসু অৰবোধো। তেসং তেসং ৰা তত্থ তত্থ ৰুত্তধম্মানং পটিৰিজ্ঝিতব্বো সলক্খণসঙ্খাতো অৰিপরীতসভাৰো।</p>
<p class="bodytext">ইদানি যস্মা এতেসু পিটকেসু যং যং ধম্মজাতং ৰা অত্থজাতং ৰা যা চাযং যথা যথা ঞাপেতব্বো অত্থো সোতূনং ঞাণস্স অভিমুখো হোতি তথা তথা তদত্থজোতিকা দেসনা, যো চেত্থ অৰিপরীতাৰবোধসঙ্খাতো পটিৰেধো তেসং তেসং ৰা ধম্মানং পটিৰিজ্ঝিতব্বো সলক্খণসঙ্খাতো অৰিপরীতসভাৰো – সব্বম্পেতং অনুপচিতকুসলসম্ভারেহি দুপ্পঞ্ঞেহি, সসাদীহি ৰিয মহাসমুদ্দো, দুক্খোগাহং অলব্ভনেয্যপতিট্ঠঞ্চ, তস্মা গম্ভীরং। এৰম্পি একমেকস্মিং এত্থ চতুব্বিধোপি গম্ভীরভাৰো ৰেদিতব্বো। এত্তাৰতা চ –</p>
<p class="gatha1">দেসনাসাসনকথাভেদং <a name="P0.0023"></a> তেসু যথারহং।</p>
<p class="gathalast">সিক্খাপহানগম্ভীরভাৰঞ্চ পরিদীপযেতি –</p>
<p class="bodytext">অযং গাথা ৰুত্তত্থা হোতি।</p>
<p class="gatha1">পরিযত্তিভেদং <a name="M0.0024"></a> <a name="V0.0025"></a> সম্পত্তিং, ৰিপত্তিঞ্চাপি যং যহিং।</p>
<p class="gathalast">পাপুণাতি যথা ভিক্খু, তম্পি সব্বং ৰিভাৰযেতি॥</p>
<p class="bodytext">এত্থ পন তীসু পিটকেসু তিৰিধো পরিযত্তিভেদো দট্ঠব্বো। তিস্সো হি পরিযত্তিযো – অলগদ্দূপমা নিস্সরণত্থা ভণ্ডাগারিকপরিযত্তীতি।</p>
<p class="bodytext">তত্থ যা দুগ্গহিতা উপারম্ভাদিহেতু পরিযাপুটা অযং <span class="bld">অলগদ্দূপমা</span>। যং সন্ধায ৰুত্তং – ‘‘সেয্যথাপি, ভিক্খৰে, পুরিসো অলগদ্দত্থিকো অলগদ্দগৰেসী অলগদ্দপরিযেসনং চরমানো, সো পস্সেয্য মহন্তং অলগদ্দং, তমেনং ভোগে ৰা নঙ্গুট্ঠে ৰা গণ্হেয্য, তস্স সো অলগদ্দো পটিপরিৰত্তিত্বা হত্থে ৰা বাহায ৰা অঞ্ঞতরস্মিং ৰা অঙ্গপচ্চঙ্গে ডংসেয্য, সো ততো নিদানং মরণং ৰা নিগচ্ছেয্য মরণমত্তং ৰা দুক্খং। তং কিস্স হেতু? দুগ্গহিতত্তা, ভিক্খৰে, অলগদ্দস্স। এৰমেৰ খো, ভিক্খৰে, ইধেকচ্চে মোঘপুরিসা ধম্মং পরিযাপুণন্তি সুত্তং…পে॰… ৰেদল্লং, তে তং ধম্মং পরিযাপুণিত্বা তেসং ধম্মানং পঞ্ঞায অত্থং ন উপপরিক্খন্তি, তেসং তে ধম্মা পঞ্ঞায অত্থং অনুপপরিক্খতং ন নিজ্ঝানং খমন্তি, তে উপারম্ভানিসংসা চেৰ ধম্মং পরিযাপুণন্তি ইতিৰাদপ্পমোক্খানিসংসা চ। যস্স চত্থায ধম্মং পরিযাপুণন্তি তঞ্চস্স অত্থং নানুভোন্তি। তেসং তে ধম্মা দুগ্গহিতা দীঘরত্তং অহিতায দুক্খায সংৰত্তন্তি। তং কিস্স হেতু? দুগ্গহিতত্তা, ভিক্খৰে, ধম্মান’’ন্তি (ম॰ নি॰ ১.২৩৮)।</p>
<p class="bodytext">যা পন সুগ্গহিতা সীলক্খন্ধাদিপারিপূরিংযেৰ আকঙ্খমানেন পরিযাপুটা ন উপারম্ভাদিহেতু, অযং নিস্সরণত্থা। যং সন্ধায ৰুত্তং – ‘‘তেসং তে ধম্মা সুগ্গহিতা দীঘরত্তং হিতায সুখায সংৰত্তন্তি। তং কিস্স হেতু? সুগ্গহিতত্তা, ভিক্খৰে, ধম্মান’’ন্তি (ম॰ নি॰ ১.২৩৯)।</p>
<p class="bodytext">যং পন পরিঞ্ঞাতক্খন্ধো পহীনকিলেসো ভাৰিতমগ্গো পটিৰিদ্ধাকুপ্পো <a name="P0.0024"></a> সচ্ছিকতনিরোধো খীণাসৰো কেৰলং পৰেণিপালনত্থায ৰংসানুরক্খণত্থায পরিযাপুণাতি, অযং <span class="bld">ভণ্ডাগারিকপরিযত্তী</span>তি।</p>
<p class="bodytext">ৰিনযে পন সুপ্পটিপন্নো ভিক্খু সীলসম্পদং নিস্সায তিস্সো ৰিজ্জা পাপুণাতি, তাসংযেৰ <a name="V0.0026"></a> চ তত্থ পভেদৰচনতো। সুত্তে সুপ্পটিপন্নো সমাধিসম্পদং নিস্সায ছল়ভিঞ্ঞা পাপুণাতি, তাসংযেৰ চ তত্থ পভেদৰচনতো। অভিধম্মে সুপ্পটিপন্নো পঞ্ঞাসম্পদং নিস্সায চতস্সো পটিসম্ভিদা <a name="M0.0025"></a> পাপুণাতি তাসঞ্চ তত্থেৰ পভেদৰচনতো। এৰমেতেসু সুপ্পটিপন্নো যথাক্কমেন ইমং ৰিজ্জাত্তযছল়ভিঞ্ঞাচতুপটিসম্ভিদাপ্পভেদং সম্পত্তিং পাপুণাতি।</p>
<p class="bodytext">ৰিনযে পন দুপ্পটিপন্নো অনুঞ্ঞাতসুখসম্ফস্সঅত্থরণপাৰুরণাদিফস্সসামঞ্ঞতো পটিক্খিত্তেসু উপাদিন্নকফস্সাদীসু অনৰজ্জসঞ্ঞী হোতি। ৰুত্তঞ্হেতং – ‘‘তথাহং ভগৰতা ধম্মং দেসিতং আজানামি, যথা যেমে অন্তরাযিকা ধম্মা ৰুত্তা ভগৰতা তে পটিসেৰতো নালং অন্তরাযাযা’’তি (পাচি॰ ৪১৭; ম॰ নি॰ ১.২৩৪)। ততো দুস্সীলভাৰং পাপুণাতি। সুত্তে দুপ্পটিপন্নো ‘‘চত্তারোমে, ভিক্খৰে, পুগ্গলা সন্তো সংৰিজ্জমানা লোকস্মি’’ন্তিআদীসু (অ॰ নি॰ ৪.৫) অধিপ্পাযং অজানন্তো দুগ্গহিতং গণ্হাতি। যং সন্ধায ৰুত্তং – ‘‘অত্তনা দুগ্গহিতেন অম্হে চেৰ অব্ভাচিক্খতি অত্তানঞ্চ খনতি বহুঞ্চ অপুঞ্ঞং পসৰতী’’তি (পাচি॰ ৪১৭; ম॰ নি॰ ১.২৩৬)। ততো মিচ্ছাদিট্ঠিতং পাপুণাতি। অভিধম্মে দুপ্পটিপন্নো ধম্মচিন্তং অতিধাৰন্তো অচিন্তেয্যানিপি চিন্তেতি, ততো চিত্তক্খেপং পাপুণাতি। ৰুত্তঞ্হেতং – ‘‘চত্তারিমানি, ভিক্খৰে, অচিন্তেয্যানি, ন চিন্তেতব্বানি, যানি চিন্তেন্তো উম্মাদস্স ৰিঘাতস্স ভাগী অস্সা’’তি (অ॰ নি॰ ৪.৭৭)। এৰমেতেসু দুপ্পটিপন্নো যথাক্কমেন ইমং দুস্সীলভাৰমিচ্ছাদিট্ঠিতাচিত্তক্খেপপ্পভেদং ৰিপত্তিং পাপুণাতীতি। এত্তাৰতা চ –</p>
<p class="gatha1">পরিযত্তিভেদং সম্পত্তিং, ৰিপত্তিঞ্চাপি যং যহিং।</p>
<p class="gathalast">পাপুণাতি যথা ভিক্খু, তম্পি সব্বং ৰিভাৰযেতি॥</p>
<p class="bodytext">অযম্পি গাথা ৰুত্তত্থা হোতি। এৰং নানপ্পকারতো পিটকানি ঞত্বা তেসং ৰসেন সব্বম্পেতং সঙ্গয্হমানং তীণি পিটকানি হোন্তি।</p>
<p class="bodytext">কথং <a name="P0.0025"></a> নিকাযতো পঞ্চ নিকাযাতি? সব্বমেৰ হেতং দীঘনিকাযো মজ্ঝিমনিকাযো সংযুত্তনিকাযো অঙ্গুত্তরনিকাযো খুদ্দকনিকাযোতি পঞ্চপ্পভেদং হোতি। তত্থ কতমো <span class="bld">দীঘনিকাযো?</span> তিৰগ্গসঙ্গহানি ব্রহ্মজালাদীনি চতুত্তিংস সুত্তানি।</p>
<p class="gatha1">চতুত্তিংসেৰ <a name="V0.0027"></a> সুত্তন্তা, তিৰগ্গো যস্স সঙ্গহো।</p>
<p class="gathalast">এস দীঘনিকাযোতি, পঠমো অনুলোমিকো॥</p>
<p class="bodytext">কস্মা <a name="M0.0026"></a> পনেস দীঘনিকাযোতি ৰুচ্চতি? দীঘপ্পমাণানং সুত্তানং সমূহতো নিৰাসতো চ। সমূহনিৰাসা হি নিকাযোতি ৰুচ্চন্তি। ‘‘নাহং, ভিক্খৰে, অঞ্ঞং একনিকাযম্পি সমনুপস্সামি এৰং চিত্তং যথযিদং, ভিক্খৰে, তিরচ্ছানগতা পাণা (সং॰ নি॰ ৩.১০০), পোণিকনিকাযো, চিক্খল্লিকনিকাযো’’তি। এৰমাদীনি চেত্থ সাধকানি সাসনতো লোকতো চ। এৰং সেসানম্পি নিকাযভাৰে ৰচনত্থো ৰেদিতব্বো।</p>
<p class="bodytext">কতমো <span class="bld">মজ্ঝিমনিকাযো</span>? মজ্ঝিমপ্পমাণানি পঞ্চদসৰগ্গসঙ্গহানি মূলপরিযাযসুত্তাদীনি দিযড্ঢসতং দ্বে চ সুত্তানি।</p>
<p class="gatha1">দিযড্ঢসতসুত্তন্তা, দ্বে চ সুত্তানি যত্থ সো।</p>
<p class="gathalast">নিকাযো মজ্ঝিমো পঞ্চ, দসৰগ্গপরিগ্গহো॥</p>
<p class="bodytext">কতমো <span class="bld">সংযুত্তনিকাযো</span>? দেৰতাসংযুত্তাদিৰসেন ঠিতানি ওঘতরণাদীনি সত্ত সুত্তসহস্সানি সত্ত সুত্তসতানি চ দ্বাসট্ঠি চ সুত্তানি।</p>
<p class="gatha1">সত্ত সুত্তসহস্সানি, সত্ত সুত্তসতানি চ।</p>
<p class="gathalast">দ্বাসট্ঠি চেৰ সুত্তন্তা, এসো সংযুত্তসঙ্গহো॥</p>
<p class="bodytext">কতমো <span class="bld">অঙ্গুত্তরনিকাযো</span>? একেকঅঙ্গাতিরেকৰসেন ঠিতানি চিত্তপরিযাদানাদীনি নৰ সুত্তসহস্সানি পঞ্চ সুত্তসতানি সত্তপঞ্ঞাসঞ্চ সুত্তানি।</p>
<p class="gatha1">নৰ সুত্তসহস্সানি, পঞ্চ সুত্তসতানি চ।</p>
<p class="gathalast">সত্তপঞ্ঞাসসুত্তানি, সঙ্খ্যা অঙ্গুত্তরে অযং॥</p>
<p class="bodytext">কতমো <a name="P0.0026"></a> <span class="bld">খুদ্দকনিকাযো</span>? সকলং ৰিনযপিটকং, অভিধম্মপিটকং, খুদ্দকপাঠ, ধম্মপদাদযো <a name="V0.0028"></a> চ পুব্বে দস্সিতা পঞ্চদসপ্পভেদা; ঠপেত্বা চত্তারো নিকাযে অৰসেসং বুদ্ধৰচনন্তি।</p>
<p class="gatha1">ঠপেত্বা চতুরোপেতে, নিকাযে দীঘআদিকে।</p>
<p class="gathalast">তদঞ্ঞং বুদ্ধৰচনং, নিকাযো খুদ্দকো মতোতি॥</p>
<p class="bodytext">এৰং নিকাযতো পঞ্চ নিকাযা হোন্তি।</p>
<p class="bodytext">কথং <a name="M0.0027"></a> <a name="V0.0029"></a> অঙ্গৰসেন নৰঙ্গানীতি? সব্বমেৰ হিদং ‘সুত্তং গেয্যং ৰেয্যাকরণং গাথা উদানং ইতিৰুত্তকং জাতকং অব্ভুতধম্মং ৰেদল্ল’ন্তি নৰপ্পভেদং হোতি। তত্থ উভতোৰিভঙ্গনিদ্দেসখন্ধকপরিৰারা সুত্তনিপাতে মঙ্গলসুত্তরতনসুত্তনালকসুত্ততুৰট্টকসুত্তানি অঞ্ঞম্পি চ সুত্তনামকং তথাগতৰচনং <span class="bld">সুত্ত</span>ন্তি ৰেদিতব্বং। সব্বম্পি সগাথকং সুত্তং <span class="bld">গেয্য</span>ন্তি ৰেদিতব্বং। ৰিসেসেন সংযুত্তনিকাযে সকলোপি সগাথাৰগ্গো। সকলম্পি অভিধম্মপিটকং, নিগ্গাথকং সুত্তং, যঞ্চ অঞ্ঞম্পি অট্ঠহি অঙ্গেহি অসঙ্গহিতং বুদ্ধৰচনং, তং <span class="bld">ৰেয্যাকরণ</span>ন্তি ৰেদিতব্বং। ধম্মপদং থেরগাথা থেরীগাথা সুত্তনিপাতে নোসুত্তনামিকা সুদ্ধিকগাথা চ <span class="bld">গাথা</span>তি ৰেদিতব্বা। সোমনস্সঞাণমযিকগাথাপ্পটিসংযুত্তা দ্বাসীতি সুত্তন্তা <span class="bld">উদান</span>ন্তি ৰেদিতব্বং। ‘ৰুত্তঞ্হেতং ভগৰতা’তিআদিনযপ্পৰত্তা (ইতিৰু॰ ১) দসুত্তরসতসুত্তন্তা <span class="bld">ইতিৰুত্তক</span>ন্তি ৰেদিতব্বং। অপণ্ণকজাতকাদীনি পঞ্ঞাসাধিকানি পঞ্চ জাতকসতানি <span class="bld">জাতক</span>ন্তি ৰেদিতব্বং। ‘‘চত্তারোমে, ভিক্খৰে, অচ্ছরিযা অব্ভুতা ধম্মা আনন্দে’’তিআদিনযপৰত্তা (দী॰ নি॰ ২.২০৯; অ॰ নি॰ ৪.১২৯) সব্বেপি অচ্ছরিযঅব্ভুতধম্মপ্পটিসংযুত্তা সুত্তন্তা <span class="bld">অব্ভুতধম্ম</span>ন্তি ৰেদিতব্বং।</p>
<p class="bodytext">চূল়ৰেদল্লমহাৰেদল্লসম্মাদিট্ঠিসক্কপঞ্হসঙ্খারভাজনীযমহাপুণ্ণমসুত্তাদযো সব্বেপি ৰেদঞ্চ তুট্ঠিঞ্চ লদ্ধা লদ্ধা পুচ্ছিতসুত্তন্তা <span class="bld">ৰেদল্ল</span>ন্তি ৰেদিতব্বং। এৰমেতং অঙ্গতো নৰঙ্গানি।</p>
<p class="bodytext">কথং ধম্মক্খন্ধতো চতুরাসীতি ধম্মক্খন্ধসহস্সানীতি? সব্বমেৰ হিদং বুদ্ধৰচনং।</p>
<p class="gatha1">‘‘দ্বাসীতি <a name="P0.0027"></a> বুদ্ধতো গণ্হিং, দ্বে সহস্সানি ভিক্খুতো।</p>
<p class="gathalast">চতুরাসীতি সহস্সানি, যে মে ধম্মা পৰত্তিনো’’তি॥ (থেরগা॰ ১০২৭)।</p>
<p class="bodytext">এৰং পরিদীপিতধম্মক্খন্ধৰসেন চতুরাসীতিসহস্সপ্পভেদং হোতি। তত্থ একানুসন্ধিকং সুত্তং একো ধম্মক্খন্ধো। যং অনেকানুসন্ধিকং তত্থ অনুসন্ধিৰসেন ধম্মক্খন্ধগণনা। গাথাবন্ধেসু পঞ্হাপুচ্ছনং একো ধম্মক্খন্ধো, ৰিস্সজ্জনং একো। অভিধম্মে একমেকং তিকদুকভাজনং একমেকঞ্চ চিত্তৰারভাজনং একো ধম্মক্খন্ধো। ৰিনযে অত্থি ৰত্থু, অত্থি মাতিকা, অত্থি পদভাজনীযং, অত্থি আপত্তি, অত্থি অনাপত্তি, অত্থি <a name="M0.0028"></a> অন্তরাপত্তি, অত্থি তিকচ্ছেদো। তত্থ একমেকো কোট্ঠাসো একমেকো ধম্মক্খন্ধোতি ৰেদিতব্বো। এৰং ধম্মক্খন্ধতো চতুরাসীতি ধম্মক্খন্ধসহস্সানি।</p>
<p class="bodytext">এৰমেতং সব্বম্পি বুদ্ধৰচনং পঞ্চসতিকসঙ্গীতিকালে সঙ্গাযন্তেন মহাকস্সপপ্পমুখেন ৰসীগণেন অযং ধম্মো অযং ৰিনযো, ইদং পঠমবুদ্ধৰচনং, ইদং মজ্ঝিমবুদ্ধৰচনং, ইদং পচ্ছিমবুদ্ধৰচনং, ইদং ৰিনযপিটকং, ইদং সুত্তন্তপিটকং, ইদং অভিধম্মপিটকং, অযং দীঘনিকাযো…পে॰… অযং খুদ্দকনিকাযো, ইমানি সুত্তাদীনি নৰঙ্গানি, ইমানি চতুরাসীতি ধম্মক্খন্ধসহস্সানীতি ইমং পভেদং ৰৰত্থপেত্বাৰ সঙ্গীতং। ন কেৰলঞ্চ ইমমেৰ অঞ্ঞম্পি উদ্দানসঙ্গহৰগ্গসঙ্গহপেয্যালসঙ্গহএকনিপাতদুকনিপাতাদিনিপাতসঙ্গহসংযুত্তসঙ্গহ পণ্ণাসসঙ্গহাদিঅনেকৰিধং, তীসু পিটকেসু সন্দিস্সমানং সঙ্গহপ্পভেদং ৰৰত্থপেত্বাৰ সত্তহি মাসেহি সঙ্গীতং।</p>
<p class="bodytext">সঙ্গীতিপরিযোসানে চস্স ইদং মহাকস্সপত্থেরেন দসবলস্স সাসনং পঞ্চৰস্সসহস্সপরিমাণকালং পৰত্তনসমত্থং কতন্তি সঞ্জাতপ্পমোদা সাধুকারং ৰিয দদমানা অযং মহাপথৰী উদকপরিযন্তং কত্বা অনেকপ্পকারং কম্পি সঙ্কম্পি সম্পকম্পি সম্পৰেধি। অনেকানি চ অচ্ছরিযানি পাতুরহেসুং।</p>
<p class="bodytext">এৰং সঙ্গীতে পনেত্থ অযং অভিধম্মো পিটকতো অভিধম্মপিটকং, নিকাযতো খুদ্দকনিকাযো, অঙ্গতো <a name="P0.0028"></a> ৰেয্যাকরণং, ধম্মক্খন্ধতো কতিপযানি ধম্মক্খন্ধসহস্সানি হোন্তি।</p>
<p class="bodytext">তং <a name="V0.0030"></a> ধারযন্তেসু ভিক্খূসু পুব্বে একো ভিক্খু সব্বসামযিকপরিসায নিসীদিত্বা অভিধম্মতো সুত্তং আহরিত্বা ধম্মং কথেন্তো ‘‘রূপক্খন্ধো অব্যাকতো, চত্তারো খন্ধা সিযা কুসলা সিযা অকুসলা সিযা অব্যাকতা; দসাযতনা অব্যাকতা, দ্বে আযতনা সিযা কুসলা সিযা অকুসলা সিযা অব্যাকতা; সোল়স ধাতুযো অব্যাকতা, দ্বে ধাতুযো সিযা কুসলা সিযা অকুসলা সিযা অব্যাকতা; সমুদযসচ্চং অকুসলং, মগ্গসচ্চং কুসলং, নিরোধসচ্চং অব্যাকতং, দুক্খসচ্চং সিযা কুসলং সিযা অকুসলং সিযা অব্যাকতং; দসিন্দ্রিযা অব্যাকতা, দোমনস্সিন্দ্রিযং অকুসলং, অনঞ্ঞাতঞ্ঞস্সামীতিন্দ্রিযং কুসলং, চত্তারি ইন্দ্রিযানি সিযা কুসলা সিযা অব্যাকতা, ছ <a name="M0.0029"></a> ইন্দ্রিযানি সিযা কুসলা সিযা অকুসলা সিযা অব্যাকতা’’তি ধম্মকথং কথেসি।</p>
<p class="bodytext">তস্মিং ঠানে একো ভিক্খু নিসিন্নো ‘ধম্মকথিক ত্বং সিনেরুং পরিক্খিপন্তো ৰিয দীঘসুত্তং আহরসি, কিং সুত্তং নামেত’ন্তি আহ। ‘অভিধম্মসুত্তং নাম, আৰুসো’তি। ‘অভিধম্মসুত্তং কস্মা আহরসি? কিং অঞ্ঞং বুদ্ধভাসিতং সুত্তং আহরিতুং ন ৰট্টতী’তি? ‘অভিধম্মো কেন ভাসিতো’তি? ‘ন এসো বুদ্ধভাসিতো’তি। ‘কিং পন তে, আৰুসো, ৰিনযপিটকং উগ্গহিত’ন্তি? ‘ন উগ্গহিতং, আৰুসো’তি। ‘অৰিনযধারিতায মঞ্ঞে ত্বং অজানন্তো এৰং ৰদেসী’তি। ‘ৰিনযমত্তমেৰ, আৰুসো, উগ্গহিত’ন্তি। ‘তম্পি তে দুগ্গহিতং, পরিসপরিযন্তে নিসীদিত্বা নিদ্দাযন্তেন উগ্গহিতং ভৰিস্সতি; তুম্হাদিসে হি পব্বাজেন্তো ৰা উপসম্পাদেন্তো ৰা সাতিসারো হোতি’। ‘কিং কারণা’? ৰিনযমত্তস্সপি দুগ্গহিতত্তা; ৰুত্তঞ্হেতং – ‘‘তত্থ অনাপত্তি, ন ৰিৰণ্ণেতুকামো ইঙ্ঘ তাৰ, আৰুসো, সুত্তন্তং ৰা গাথাযো ৰা অভিধম্মং ৰা পরিযাপুণস্সু, পচ্ছাপি ৰিনযং পরিযাপুণিস্সসী’’তি (পাচি॰ ৪৪২) ভণতি। ‘‘সুত্তন্তে ওকাসং কারাপেত্বা অভিধম্মং ৰা ৰিনযং ৰা পুচ্ছতি, অভিধম্মে ওকাসং কারাপেত্বা সুত্তন্তং ৰা ৰিনযং ৰা পুচ্ছতি, ৰিনযে ওকাসং কারাপেত্বা সুত্তন্তং ৰা অভিধম্মং ৰা পুচ্ছতী’’তি (পাচি॰ ১২২১)। ‘ত্বং পন এত্তকম্পি ন জানাসী’তি এত্তকেনপি পরৰাদী নিগ্গহিতো হোতি।</p>
<p class="bodytext">মহাগোসিঙ্গসুত্তং পন ইতোপি বলৰতরং। তত্র হি ধম্মসেনাপতি <span class="bld">সারিপুত্তত্থেরো</span> অঞ্ঞমঞ্ঞং পুচ্ছিতপঞ্হঞ্চ ৰিস্সজ্জনঞ্চ আরোচেতুং সত্থু সন্তিকং গন্ত্বা মহামোগ্গল্লানত্থেরস্স ৰিস্সজ্জনং আরোচেন্তো ‘‘ইধাৰুসো <a name="P0.0029"></a> সারিপুত্ত, দ্বে ভিক্খূ অভিধম্মকথং কথেন্তি <a name="V0.0031"></a>, তে অঞ্ঞমঞ্ঞং পঞ্হং পুচ্ছন্তি, অঞ্ঞমঞ্ঞস্স পঞ্হং পুট্ঠা ৰিস্সজ্জেন্তি, নো চ সংসাদেন্তি, ধম্মী চ নেসং কথাপৰত্তিনী হোতি, এৰরূপেন খো, আৰুসো, সারিপুত্ত, ভিক্খুনা গোসিঙ্গসালৰনং সোভেয্যা’’তি (ম॰ নি॰ ১.৩৪৩) আহ। সত্থা আভিধম্মিকা নাম মম সাসনে পরিবাহিরাতি অৰত্বা সুৰণ্ণালিঙ্গসদিসং গীৰং উন্নামেত্বা পুণ্ণচন্দসস্সিরীকং মহামুখং পূরেত্বা ব্রহ্মঘোসং নিচ্ছারেন্তো ‘‘সাধু সাধু <a name="M0.0030"></a> সারিপুত্তা’’তি মহামোগ্গল্লানত্থেরস্স সাধুকারং দত্বা ‘‘যথা তং মোগ্গল্লানো চ সম্মা ব্যাকরমানো ব্যাকরেয্য, মোগ্গল্লানো হি সারিপুত্ত ধম্মকথিকো’’তি (ম॰ নি॰ ১.৩৪৩) আহ। আভিধম্মিকভিক্খূযেৰ কির ধম্মকথিকা নাম, অৰসেসা ধম্মকথং কথেন্তাপি ন ধম্মকথিকা। কস্মা? তে হি ধম্মকথং কথেন্তা কম্মন্তরং ৰিপাকন্তরং রূপারূপপরিচ্ছেদং ধম্মন্তরং আলোল়েত্বা কথেন্তি। আভিধম্মিকা পন ধম্মন্তরং ন আলোল়েন্তি। তস্মা আভিধম্মিকো ভিক্খু ধম্মং কথেতু ৰা মা ৰা, পুচ্ছিতকালে পন পঞ্হং কথেস্সতীতি। অযমেৰ একন্তধম্মকথিকো নাম হোতি। ইদং সন্ধায সত্থা সাধুকারং দত্বা ‘সুকথিতং মোগ্গল্লানেনা’তি আহ।</p>
<p class="bodytext">অভিধম্মং পটিবাহেন্তো ইমস্মিং জিনচক্কে পহারং দেতি, সব্বঞ্ঞুতঞ্ঞাণং পটিবাহতি, সত্থু ৰেসারজ্জঞ্ঞাণং পটিনিৰত্তেতি, সোতুকামং পরিসং ৰিসংৰাদেতি, অরিযমগ্গে আৰরণং বন্ধতি, অট্ঠারসসু ভেদকরৰত্থূসু একস্মিং সন্দিস্সতি উক্খেপনীযকম্মতজ্জনীযকম্মারহো হোতি। তং তং কম্মং কত্বা উয্যোজেতব্বো ‘গচ্ছ ৰিঘাসাদো হুত্বা জীৰিস্সসী’তি।</p>
<p class="bodytext">অথাপি এৰং ৰদেয্য – ‘‘সচে অভিধম্মো বুদ্ধভাসিতো, যথা অনেকেসু সুত্তসহস্সেসু ‘একং সমযং ভগৰা রাজগহে ৰিহরতী’তিআদিনা নযেন নিদানং সজ্জিতং, এৰমস্সাপি নিদানং সজ্জিতং ভৰেয্যা’’তি। সো ‘জাতকসুত্তনিপাতধম্মপদাদীনং এৰরূপং নিদানং নত্থি, ন চেতানি ন বুদ্ধভাসিতানী’তি পটিক্খিপিত্বা উত্তরিপি এৰং ৰত্তব্বো – ‘পণ্ডিত, অভিধম্মো নামেস সব্বঞ্ঞুবুদ্ধানংযেৰ ৰিসযো, ন অঞ্ঞেসং ৰিসযো। বুদ্ধানঞ্হি ওক্কন্তি পাকটা, অভিজাতি পাকটা, অভিসম্বোধি পাকটা, ধম্মচক্কপ্পৰত্তনং পাকটং। যমকপাটিহারিযং <a name="P0.0030"></a> পাকটং, তিদিৰক্কমো পাকটো, দেৰলোকে দেসিতভাৰো পাকটো, দেৰোরোহনং পাকটং। যথা নাম চক্কৰত্তিরঞ্ঞো হত্থিরতনং ৰা অস্সরতনং ৰা থেনেত্বা যানকে যোজেত্বা ৰিচরণং নাম অট্ঠানং অকারণং; চক্করতনং ৰা পন থেনেত্বা পলালসকটে ওলম্বিত্বা ৰিচরণং নাম অট্ঠানং অকারণং; যোজনপ্পমাণং ওভাসনসমত্থং মণিরতনং ৰা পন কপ্পাসপচ্ছিযং পক্খিপিত্বা ৰল়ঞ্জনং <a name="M0.0031"></a> <a name="V0.0032"></a> নাম অট্ঠানং অকারণং। কস্মা? রাজারহভণ্ডতায; এৰমেৰ অভিধম্মো নাম ন অঞ্ঞেসং ৰিসযো, সব্বঞ্ঞুবুদ্ধানংযেৰ ৰিসযো। তেসং ৰসেন দেসেতব্বদেসনা। বুদ্ধানঞ্হি ওক্কন্তি পাকটা…পে॰… দেৰোরোহনং পাকটং। অভিধম্মস্স নিদানকিচ্চং নাম নত্থি পণ্ডিতা’তি। ন হি সক্কা এৰং ৰুত্তে পরৰাদিনা সহধম্মিকং উদাহরণং উদাহরিতুং।</p>
<p class="bodytext">মণ্ডলারামৰাসী <span class="bld">তিস্সভূতিত্থেরো</span> পন মহাবোধিনিদানো এস অভিধম্মো নামাতি দস্সেতুং ‘‘যেন স্বাহং, ভিক্খৰে, ৰিহারেন পঠমাভিসম্বুদ্ধো ৰিহরামি তস্স পদেসেন ৰিহাসি’’ন্তি (সং॰ নি॰ ৫.১১) ইমং পদেসৰিহারসুত্তন্তং আহরিত্বা কথেসি। দসৰিধো হি পদেসো নাম – খন্ধপদেসো, আযতনপদেসো, ধাতুপদেসো, সচ্চপদেসো, ইন্দ্রিযপদেসো, পচ্চযাকারপদেসো, সতিপট্ঠানপদেসো, ঝানপদেসো, নামপদেসো, ধম্মপদেসোতি। তেসু সত্থা মহাবোধিমণ্ডে পঞ্চক্খন্ধে নিপ্পদেসেন পটিৰিজ্ঝি, ইমং তেমাসং ৰেদনাক্খন্ধৰসেনেৰ ৰিহাসি। দ্বাদসাযতনানি অট্ঠারস ধাতুযো নিপ্পদেসেন পটিৰিজ্ঝি। ইমং তেমাসং ধম্মাযতনে ৰেদনাৰসেন ধম্মধাতুযঞ্চ ৰেদনাৰসেনেৰ ৰিহাসি। চত্তারি সচ্চানি নিপ্পদেসেন পটিৰিজ্ঝি, ইমং তেমাসং দুক্খসচ্চে ৰেদনাৰসেনেৰ ৰিহাসি। বাৰীসতিন্দ্রিযানি নিপ্পদেসেন পটিৰিজ্ঝি, ইমং তেমাসং ৰেদনাপঞ্চকইন্দ্রিযৰসেন ৰিহাসি। দ্বাদসপদিকং পচ্চযাকারৰট্টং নিপ্পদেসেন পটিৰিজ্ঝি, ইমং তেমাসং ফস্সপচ্চযা ৰেদনাৰসেনেৰ ৰিহাসি। চত্তারো সতিপট্ঠানে নিপ্পদেসেন পটিৰিজ্ঝি, ইমং তেমাসং ৰেদনাসতিপট্ঠানৰসেনেৰ ৰিহাসি। চত্তারি <a name="P0.0031"></a> ঝানানি নিপ্পদেসেন পটিৰিজ্ঝি, ইমং তেমাসং ঝানঙ্গেসু ৰেদনাৰসেনেৰ ৰিহাসি। নামং নিপ্পদেসেন পটিৰিজ্ঝি, ইমং তেমাসং তত্থ ৰেদনাৰসেনেৰ ৰিহাসি। ধম্মে নিপ্পদেসেন পটিৰিজ্ঝি, ইমং তেমাসং ৰেদনাত্তিকৰসেনেৰ ৰিহাসীতি। এৰং থেরো পদেসৰিহারসুত্তন্তৰসেন অভিধম্মস্স নিদানং কথেসি।</p>
<p class="bodytext">গামৰাসী <span class="bld">সুমনদেৰত্থেরো</span> পন হেট্ঠালোহপাসাদে ধম্মং পরিৰত্তেন্তো ‘অযং পরৰাদী বাহা পগ্গয্হ অরঞ্ঞে কন্দন্তো ৰিয, অসক্খিকং অড্ডং করোন্তো ৰিয চ, অভিধম্মে নিদানস্স অত্থিভাৰম্পি ন জানাতী’তি ৰত্বা নিদানং কথেন্তো এৰমাহ – একং সমযং ভগৰা দেৰেসু ৰিহরতি তাৰতিংসেসু পারিচ্ছত্তকমূলে পণ্ডুকম্বলসিলাযং। তত্র খো ভগৰা দেৰানং <a name="M0.0032"></a> তাৰতিংসানং অভিধম্মকথং কথেসি – ‘‘কুসলা ধম্মা, অকুসলা ধম্মা, অব্যাকতা ধম্মা’’তি।</p>
<p class="bodytext">অঞ্ঞেসু পন সুত্তেসু একমেৰ নিদানং। অভিধম্মে <span class="bld">দ্বে নিদানানি</span> – অধিগমনিদানঞ্চ দেসনানিদানঞ্চ <a name="V0.0033"></a>। তত্থ <span class="bld">অধিগমনিদানং</span> দীপঙ্করদসবলতো পট্ঠায যাৰ মহাবোধিপল্লঙ্কা ৰেদিতব্বং। <span class="bld">দেসনানিদানং</span> যাৰ ধম্মচক্কপ্পৰত্তনা। এৰং উভযনিদানসম্পন্নস্স পনস্স অভিধম্মস্স নিদানকোসল্লত্থং ইদং তাৰ <span class="bld">পঞ্হাকম্মং</span> ৰেদিতব্বং – অযং অভিধম্মো নাম কেন পভাৰিতো? কত্থ পরিপাচিতো? কত্থ অধিগতো? কদা অধিগতো? কেন অধিগতো? কত্থ ৰিচিতো? কদা ৰিচিতো? কেন ৰিচিতো? কত্থ দেসিতো? কস্সত্থায দেসিতো? কিমত্থং দেসিতো? কেহি পটিগ্গহিতো? কে সিক্খন্তি? কে সিক্খিতসিক্খা? কে ধারেন্তি? কস্স ৰচনং? কেনাভতোতি?</p>
<p class="bodytext">তত্রিদং <span class="bld">ৰিস্সজ্জনং – কেন পভাৰিতো</span>তি বোধিঅভিনীহারসদ্ধায পভাৰিতো। <span class="bld">কত্থ পরিপাচিতো</span>তি অড্ঢছক্কেসু জাতকসতেসু। <span class="bld">কত্থ অধিগতো</span>তি বোধিমূলে। <span class="bld">কদা অধিগতো</span>তি ৰিসাখাপুণ্ণমাসিযং। <span class="bld">কেনাধিগতো</span>তি সব্বঞ্ঞুবুদ্ধেন। <span class="bld">কত্থ ৰিচিতো</span>তি বোধিমণ্ডে। <span class="bld">কদা</span> <a name="P0.0032"></a> <span class="bld">ৰিচিতো</span>তি রতনঘরসত্তাহে। <span class="bld">কেন ৰিচিতো</span>তি সব্বঞ্ঞুবুদ্ধেন। <span class="bld">কত্থ দেসিতো</span>তি দেৰেসু তাৰতিংসেসু। <span class="bld">কস্সত্থায দেসিতো</span>তি দেৰতানং। <span class="bld">কিমত্থং দেসিতো</span>তি চতুরোঘনিদ্ধরণত্থং। <span class="bld">কেহি পটিগ্গহিতো</span>তি দেৰেহি। <span class="bld">কে সিক্খন্তী</span>তি সেক্খা চ পুথুজ্জনকল্যাণা চ। <span class="bld">কে সিক্খিতসিক্খা</span>তি অরহন্তো খীণাসৰা। <span class="bld">কে ধারেন্তী</span>তি যেসং ৰত্ততি তে ধারেন্তি। <span class="bld">কস্স ৰচন</span>ন্তি ভগৰতো ৰচনং, অরহতো সম্মাসম্বুদ্ধস্স। <span class="bld">কেনাভতো</span>তি আচরিযপরম্পরায।</p>
<p class="bodytext">অযঞ্হি সারিপুত্তত্থেরো ভদ্দজি সোভিতো পিযজালী পিযপালো পিযদস্সী কোসিযপুত্তো সিগ্গৰো সন্দেহো মোগ্গলিপুত্তো সুদত্তো ধম্মিযো দাসকো সোণকো রেৰতোতি এৰমাদীহি যাৰ ততিযসঙ্গীতিকালা আভতো। ততো উদ্ধং তেসংযেৰ সিস্সানুসিস্সেহীতি এৰং তাৰ জম্বুদীপতলে আচরিযপরম্পরায আভতো। ইমং পন দীপং –</p>
<p class="gatha1">ততো <a name="M0.0033"></a> মহিন্দো ইট্টিযো, উত্তিযো সম্বলো তথা।</p>
<p class="gathalast">পণ্ডিতো ভদ্দনামো চ, এতে নাগা মহাপঞ্ঞা॥</p>
<p class="centered">জম্বুদীপা ইধাগতাতি (পরি॰ ৩, ৮)।</p>
<p class="bodytext">ইমেহি <a name="V0.0034"></a> মহানাগেহি আভতো। ততো উদ্ধং তেসংযেৰ সিস্সানুসিস্সসঙ্খাতায আচরিযপরম্পরায যাৰজ্জতনকালা আভতো।</p>
<p class="title">সুমেধকথা</p>
<p class="bodytext">এৰং আভতস্স পনস্স যং তং <span class="bld">দীপঙ্করদসবলতো</span> পট্ঠায যাৰ মহাবোধিপল্লঙ্কা অধিগমনিদানং, যাৰ ধম্মচক্কপ্পৰত্তনা দেসনানিদানঞ্চ ৰুত্তং, তস্স আৰিভাৰত্থং অযং অনুপুব্বিকথা ৰেদিতব্বা –</p>
<p class="bodytext">ইতো কির কপ্পসতসহস্সাধিকানং চতুন্নং অসঙ্খ্যেয্যানং মত্থকে অমরৰতী নাম নগরং অহোসি। তত্থ <span class="bld">সুমেধো</span> নাম ব্রাহ্মণো পটিৰসতি উভতো সুজাতো, মাতিতো চ পিতিতো চ, সংসুদ্ধগহণিকো, যাৰ সত্তমা কুলপরিৰট্টা অক্খিত্তো অনুপকুট্ঠো জাতিৰাদেন, অভিরূপো দস্সনীযো পাসাদিকো পরমায ৰণ্ণপোক্খরতায সমন্নাগতো। সো অঞ্ঞং কম্মং অকত্বা ব্রাহ্মণসিপ্পমেৰ উগ্গণ্হি। তস্স দহরকালেযেৰ মাতাপিতরো কালমকংসু। অথস্স রাসিৰড্ঢকো অমচ্চো আযপোত্থকং আহরিত্বা সুৰণ্ণরজতমণিমুত্তাদিপূরিতে গব্ভে ৰিৰরিত্বা ‘এত্তকং তে কুমার মাতু সন্তকং, এত্তকং পিতু সন্তকং, এত্তকা অয্যকপয্যকানং সন্তকাতি যাৰ সত্তমা কুলপরিৰট্টা ধনং আচিক্খিত্বা এতং পটিপজ্জাহী’তি আহ। <span class="bld">সুমেধপণ্ডিতো</span> চিন্তেসি – ‘ইমং ধনং সংহরিত্বা ময্হং পিতুপিতামহাদযো পরলোকং গচ্ছন্তা এককহাপণম্পি গহেত্বা ন গতা, মযা পন গহেত্বা গমনকারণং কাতুং ৰট্টতী’তি সো রঞ্ঞো আরোচেত্বা নগরে ভেরিং চরাপেত্বা মহাজনস্স দানং দত্বা তাপসপব্বজ্জং পব্বজি। ইমস্মিং পন ঠানে <span class="bld">সুমেধকথা</span> কথেতব্বা। ৰুত্তঞ্হেতং <span class="bld">বুদ্ধৰংসে</span> (বু॰ ৰং॰ ২.১-৩৩) –</p>
<p class="gatha1">কপ্পে চ সতসহস্সে, চতুরো চ অসঙ্খিযে।</p>
<p class="gathalast">অমরং নাম নগরং, দস্সনেয্যং মনোরমং॥</p>
<p class="gatha1">দসহি <a name="M0.0034"></a> সদ্দেহি অৰিৰিত্তং, অন্নপানসমাযুতং।</p>
<p class="gatha2">হত্থিসদ্দং অস্সসদ্দং, ভেরিসঙ্খরথানি চ।</p>
<p class="gathalast">খাদথ পিৰথ চেৰ, অন্নপানেন ঘোসিতং॥</p>
<p class="gatha1">নগরং <a name="V0.0035"></a> সব্বঙ্গসম্পন্নং, সব্বকম্মমুপাগতং।</p>
<p class="gatha2">সত্তরতনসম্পন্নং, নানাজনসমাকুলং।</p>
<p class="gathalast">সমিদ্ধং দেৰনগরংৰ, আৰাসং পুঞ্ঞকম্মিনং॥</p>
<p class="gatha1">নগরে অমরৰতিযা, সুমেধো নাম ব্রাহ্মণো।</p>
<p class="gathalast">অনেককোটিসন্নিচযো, পহূতধনধঞ্ঞৰা॥</p>
<p class="gatha1">অজ্ঝাযকো মন্তধরো, তিণ্ণং ৰেদান পারগূ।</p>
<p class="gathalast">লক্খণে ইতিহাসে চ, সধম্মে পারমিং গতো॥</p>
<p class="gatha1">রহোগতো নিসীদিত্বা, এৰং চিন্তেসহং তদা।</p>
<p class="gathalast">দুক্খো পুনব্ভৰো নাম, সরীরস্স চ ভেদনং॥</p>
<p class="gatha1">জাতিধম্মো জরাধম্মো, ব্যাধিধম্মো সহং তদা।</p>
<p class="gathalast">অজরং অমতং খেমং, পরিযেসিস্সামি নিব্বুতিং॥</p>
<p class="gatha1">যংনূনিমং পূতিকাযং, নানাকুণপপূরিতং।</p>
<p class="gathalast">ছড্ডযিত্বান গচ্ছেয্যং, অনপেক্খো অনত্থিকো॥</p>
<p class="gatha1">অত্থি হেহিতি সো মগ্গো, ন সো সক্কা ন হেতুযে।</p>
<p class="gathalast">পরিযেসিস্সামি তং মগ্গং, ভৰতো পরিমুত্তিযা॥</p>
<p class="gatha1">যথাপি দুক্খে ৰিজ্জন্তে, সুখং নামপি ৰিজ্জতি।</p>
<p class="gathalast">এৰং ভৰে ৰিজ্জমানে, ৰিভৰোপি ইচ্ছিতব্বকো॥</p>
<p class="gatha1">যথাপি উণ্হে ৰিজ্জন্তে, অপরং ৰিজ্জতি সীতলং।</p>
<p class="gathalast">এৰং তিৰিধগ্গি ৰিজ্জন্তে, নিব্বানং ইচ্ছিতব্বকং॥</p>
<p class="gatha1">যথাপি পাপে ৰিজ্জন্তে, কল্যাণমপি ৰিজ্জতি।</p>
<p class="gathalast">এৰমেৰ জাতি ৰিজ্জন্তে, অজাতিপিচ্ছিতব্বকং॥</p>
<p class="gatha1">যথা <a name="M0.0035"></a> <a name="V0.0036"></a> গূথগতো পুরিসো, তল়াকং দিস্বান পূরিতং।</p>
<p class="gathalast">ন গৰেসতি তং তল়াকং, ন দোসো তল়াকস্স সো॥</p>
<p class="gatha1">এৰং কিলেসমলধোৰে, ৰিজ্জন্তে অমতন্তল়ে।</p>
<p class="gathalast">ন গৰেসতি তং তল়াকং, ন দোসো অমতন্তল়ে॥</p>
<p class="gatha1">যথা অরীহি পরিরুদ্ধো, ৰিজ্জন্তে গমনম্পথে।</p>
<p class="gathalast">ন পলাযতি সো পুরিসো, ন দোসো অঞ্জসস্স সো॥</p>
<p class="gatha1">এৰং কিলেসপরিরুদ্ধো, ৰিজ্জমানে সিৰে পথে।</p>
<p class="gathalast">ন গৰেসতি তং মগ্গং, ন দোসো সিৰমঞ্জসে॥</p>
<p class="gatha1">যথাপি ব্যাধিতো পুরিসো, ৰিজ্জমানে তিকিচ্ছকে।</p>
<p class="gathalast">ন তিকিচ্ছাপেতি তং ব্যাধিং, ন দোসো সো তিকিচ্ছকে॥</p>
<p class="gatha1">এৰং কিলেসব্যাধীহি, দুক্খিতো পরিপীল়িতো।</p>
<p class="gathalast">ন গৰেসতি তং আচরিযং, ন দোসো সো ৰিনাযকে॥</p>
<p class="gatha1">যথাপি কুণপং পুরিসো, কণ্ঠে বদ্ধং জিগুচ্ছিয।</p>
<p class="gathalast">মোচযিত্বান গচ্ছেয্য, সুখী সেরী সযংৰসী॥</p>
<p class="gatha1">তথেৰিমং পূতিকাযং, নানাকুণপসঞ্চযং।</p>
<p class="gathalast">ছড্ডযিত্বান গচ্ছেয্যং, অনপেক্খো অনত্থিকো॥</p>
<p class="gatha1">যথা উচ্চারট্ঠানম্হি, করীসং নরনারিযো।</p>
<p class="gathalast">ছড্ডযিত্বান গচ্ছন্তি, অনপেক্খা অনত্থিকা॥</p>
<p class="gatha1">এৰমেৰাহং <a name="V0.0037"></a> ইমং কাযং, নানাকুণপপূরিতং।</p>
<p class="gathalast">ছড্ডযিত্বান গচ্ছিস্সং, ৰচ্চং কত্বা যথা কুটিং॥</p>
<p class="gatha1">যথাপি জজ্জরং নাৰং, পলুগ্গং উদগাহিনিং।</p>
<p class="gathalast">সামী ছড্ডেত্বা গচ্ছন্তি, অনপেক্খা অনত্থিকা॥</p>
<p class="gatha1">এৰমেৰাহং ইমং কাযং, নৰচ্ছিদ্দং ধুৰস্সৰং।</p>
<p class="gathalast">ছড্ডযিত্বান গচ্ছিস্সং, জিণ্ণনাৰংৰ সামিকা॥</p>
<p class="gatha1">যথাপি পুরিসো চোরেহি, গচ্ছন্তো ভণ্ডমাদিয।</p>
<p class="gathalast">ভণ্ডচ্ছেদভযং দিস্বা, ছড্ডযিত্বান গচ্ছতি॥</p>
<p class="gatha1">এৰমেৰ <a name="M0.0036"></a> অযং কাযো, মহাচোরসমো ৰিয।</p>
<p class="gathalast">পহাযিমং গমিস্সামি, কুসলচ্ছেদনাভযা॥</p>
<p class="gatha1">এৰাহং চিন্তযিত্বান, নেককোটিসতং ধনং।</p>
<p class="gathalast">নাথানাথানং দত্বান, হিমৰন্তমুপাগমিং॥</p>
<p class="gatha1">হিমৰন্তস্সাৰিদূরে, ধম্মিকো নাম পব্বতো।</p>
<p class="gathalast">অস্সমো সুকতো ময্হং, পণ্ণসালা সুমাপিতা॥</p>
<p class="gatha1">চঙ্কমং তত্থ মাপেসিং, পঞ্চদোসৰিৰজ্জিতং।</p>
<p class="gathalast">অট্ঠগুণসমুপেতং, অভিঞ্ঞাবলমাহরিং॥</p>
<p class="gatha1">সাটকং পজহিং তত্থ, নৰদোসমুপাগতং।</p>
<p class="gathalast">ৰাকচীরং নিৰাসেসিং, দ্বাদসগুণমুপাগতং॥</p>
<p class="gatha1">অট্ঠদোসসমাকিণ্ণং <a name="V0.0038"></a>, পজহিং পণ্ণসালকং।</p>
<p class="gathalast">উপাগমিং রুক্খমূলং, গুণে দসহুপাগতং॥</p>
<p class="gatha1">ৰাপিতং রোপিতং ধঞ্ঞং, পজহিং নিরৰসেসতো।</p>
<p class="gathalast">অনেকগুণসম্পন্নং, পৰত্তফলমাদিযিং॥</p>
<p class="gatha1">তত্থপ্পধানং পদহিং, নিসজ্জট্ঠানচঙ্কমে।</p>
<p class="gathalast">অব্ভন্তরম্হি সত্তাহে, অভিঞ্ঞাবল পাপুণিন্তি॥ (বু॰ ৰং॰ ২.১-৩৩)।</p>
<p class="bodytext">তত্থ <span class="bld">অস্সমো সুকতো ময্হং, পণ্ণসালা সুমাপিতা</span>তি ইমিস্সা পাল়িযা সুমেধপণ্ডিতেন অস্সমপণ্ণসালাচঙ্কমা সহত্থা মাপিতা ৰিয ৰুত্তা। অযং পনেত্থ অত্থো – মহাসত্তঞ্হি ‘‘হিমৰন্তং অজ্ঝোগাহেত্বা অজ্জ ধম্মিকপব্বতং পৰিসিস্সামী’’তি নিক্খন্তং দিস্বা সক্কো দেৰানমিন্দো ৰিস্সকম্মদেৰপুত্তং আমন্তেসি – ‘‘গচ্ছ, তাত, অযং সুমেধপণ্ডিতো ‘পব্বজিস্সামী’তি নিক্খন্তো এতস্স ৰসনট্ঠানং মাপেহী’’তি। সো তস্স ৰচনং সম্পটিচ্ছিত্বা রমণীযং অস্সমং সুগুত্তং পণ্ণসালং, মনোরমং চঙ্কমঞ্চ মাপেসি। ভগৰা পন তদা অত্তনো পুঞ্ঞানুভাৰেন নিপ্ফন্নং তং অস্সমপদং সন্ধায ‘‘সারিপুত্ত তস্মিং ধম্মিকপব্বতে –</p>
<p class="gatha1">অস্সমো <a name="M0.0037"></a> সুকতো ময্হং, পণ্ণসালা সুমাপিতা।</p>
<p class="gathalast">চঙ্কমং তত্থ মাপেসিং, পঞ্চদোসৰিৰজ্জিত’’ন্তি॥ –</p>
<p class="bodytext">আহ। তত্থ <span class="bld">অস্সমো সুকতো ময্হ</span>ন্তি সুকতো মযা। <span class="bld">পণ্ণসালা সুমাপিতা</span>তি পণ্ণচ্ছন্না সালাপি মে সুমাপিতা অহোসি।</p>
<p class="bodytext"><span class="bld">পঞ্চদোসৰিৰজ্জিত</span>ন্তি পঞ্চিমে চঙ্কমদোসা নাম থদ্ধৰিসমতা, অন্তোরুক্খতা, গহনচ্ছন্নতা, অতিসম্বাধতা, অতিৰিসালতাতি। থদ্ধৰিসমভূমিভাগস্মিঞ্হি চঙ্কমে চঙ্কমন্তস্স পাদা রুজ্জন্তি, ফোটা উট্ঠহন্তি, চিত্তং একগ্গতং ন লভতি, কম্মট্ঠানং ৰিপজ্জতি। মুদুসমতলে পন ফাসুৰিহারং আগম্ম কম্মট্ঠানং সম্পজ্জতি। তস্মা থদ্ধৰিসমভূমিভাগতা একো দোসোতি ৰেদিতব্বো। চঙ্কমনস্স অন্তো ৰা মজ্ঝে ৰা কোটিযং ৰা <a name="V0.0039"></a> রুক্খে সতি পমাদমাগম্ম চঙ্কমন্তস্স নলাটং ৰা সীসং ৰা পটিহঞ্ঞতীতি অন্তোরুক্খতা দুতিযো দোসো। তিণলতাদিগহনচ্ছন্নে চঙ্কমে চঙ্কমন্তো অন্ধকারৰেলাযং উরগাদিকে পাণে অক্কমিত্বা ৰা মারেতি, তেহি ৰা দট্ঠো দুক্খং আপজ্জতীতি গহনচ্ছন্নতা ততিযো দোসো। অতিসম্বাধে চঙ্কমে ৰিত্থারতো রতনিকে ৰা অড্ঢরতনিকে ৰা চঙ্কমন্তস্স পরিচ্ছেদে পক্খলিত্বা নখাপি অঙ্গুলিযোপি ভিজ্জন্তীতি অতিসম্বাধতা চতুত্থো দোসো। অতিৰিসালে চঙ্কমে চঙ্কমন্তস্স চিত্তং ৰিধাৰতি, একগ্গতং ন লভতীতি অতিৰিসালতা পঞ্চমো দোসো। পুথুলতো পন দিযড্ঢরতনং দ্বীসু পস্সেসু রতনমত্তঅনুচঙ্কমং দীঘতো সট্ঠিহত্থং মুদুতলং সমৰিপ্পকিণ্ণৰালুকং চঙ্কমং ৰট্টতি, চেতিযগিরিম্হি দীপপ্পসাদকমহামহিন্দত্থেরস্স চঙ্কমনং ৰিয, তাদিসং তং অহোসি। তেনাহ ‘‘চঙ্কমং তত্থ মাপেসিং, পঞ্চদোসৰিৰজ্জিত’’ন্তি।</p>
<p class="bodytext"><span class="bld">অট্ঠগুণসমুপেত</span>ন্তি অট্ঠহি সমণসুখেহি উপেতং। অট্ঠিমানি সমণসুখানি নাম ধনধঞ্ঞপরিগ্গহাভাৰো অনৰজ্জপিণ্ডপরিযেসনভাৰো, নিব্বুতপিণ্ডভুঞ্জনভাৰো, রট্ঠং পীল়েত্বা ধনসারং ৰা সীসকহাপণাদীনি ৰা গণ্হন্তেসু রাজকুলেসু রট্ঠপীল়নকিলেসাভাৰো, উপকরণেসু নিচ্ছন্দরাগভাৰো, চোরৰিলোপে নিব্ভযভাৰো, রাজরাজমহামচ্চেহি অসংসট্ঠভাৰো চতূসু দিসাসু অপ্পটিহতভাৰোতি। ইদং ৰুত্তং হোতি <a name="M0.0038"></a> ‘‘যথা তস্মিং অস্সমে ৰসন্তেন সক্কা হোন্তি ইমানি অট্ঠ সমণসুখানি ৰিন্দিতুং, এৰং অট্ঠগুণসমুপেতং তং অস্সমং মাপেসি’’ ন্তি।</p>
<p class="bodytext"><span class="bld">অভিঞ্ঞাবলমাহরি</span>ন্তি পচ্ছা তস্মিং অস্সমে ৰসন্তো কসিণপরিকম্মং কত্বা অভিঞ্ঞানঞ্চ সমাপত্তীনঞ্চ উপ্পাদনত্থায অনিচ্চতো দুক্খতো ৰিপস্সনং আরভিত্বা থামপ্পত্তং ৰিপস্সনাবলং আহরিং। যথা তস্মিং ৰসন্তো তং বলং আহরিতুং সক্কোমি, এৰং তং অস্সমং তস্স অভিঞ্ঞত্থায ৰিপস্সনাবলস্স অনুচ্ছৰিকং কত্বা মাপেসিন্তি অত্থো।</p>
<p class="bodytext"><span class="bld">সাটকং পজহিং তত্থ, নৰদোসমুপাগত</span>ন্তি এত্থাযং অনুপুব্বিকথা, তদা কির কুটিলেণচঙ্কমাদিপটিমণ্ডিতং পুপ্ফূপগফলূপগরুক্খসঞ্ছন্নং রমণীযং মধুরসলিলাসযং অপগতৰাল়মিগভিংসনকসকুণং পৰিৰেকক্খমং অস্সমং মাপেত্বা অলঙ্কতচঙ্কমস্স উভোসু অন্তেসু আলম্বনফলকং সংৰিধায নিসীদনত্থায চঙ্কমৰেমজ্ঝে সমতলং মুগ্গৰণ্ণসিলং মাপেত্বা অন্তোপণ্ণসালাযং জটামণ্ডলৰাকচীরতিদণ্ডকুণ্ডিকাদিকে তাপসপরিক্খারে মণ্ডপে পানীযঘটপানীযসঙ্খপানীযসরাৰানি অগ্গিসালাযং অঙ্গারকপল্লদারুআদীনীতি এৰং যং যং পব্বজিতানং <a name="V0.0040"></a> উপকারায সংৰত্ততি, তং তং সব্বং মাপেত্বা পণ্ণসালায ভিত্তিযং ‘‘যে কেচি পব্বজিতুকামা ইমে পরিক্খারে গহেত্বা পব্বজন্তূ’’তি অক্খরানি ছিন্দিত্বা দেৰলোকমেৰ গতে ৰিস্সকম্মদেৰপুত্তে সুমেধপণ্ডিতো হিমৰন্তপাদে গিরিকন্দরানুসারেন অত্তনো নিৰাসনানুরূপং ফাসুকট্ঠানং ওলোকেন্তো নদীনিৰত্তনে ৰিস্সকম্মনিম্মিতং সক্কদত্তিযং রমণীযং অস্সমং দিস্বা চঙ্কমকোটিং গন্ত্বা পদৰলঞ্জং অপস্সন্তো ‘‘ধুৰং পব্বজিতা ধুরগামে ভিক্খং পরিযেসিত্বা কিলন্তরূপা আগন্ত্বা পণ্ণসালং পৰিসিত্বা নিসিন্না ভৰিস্সন্তী’’তি চিন্তেত্বা থোকং আগমেত্বা ‘‘অতিৰিয চিরাযন্তি, জানিস্সামী’’তি পণ্ণসালকুটিদ্বারং ৰিৰরিত্বা অন্তো পৰিসিত্বা ইতো চিতো চ ওলোকেন্তো মহাভিত্তিযং অক্খরানি ৰাচেত্বা ‘‘ময্হং কপ্পিযপরিক্খারা এতে, ইমে গহেত্বা পব্বজিস্সামী’’তি অত্তনা নিৰত্থপারুতং সাটকযুগং পজহি। তেনাহ ‘‘সাটকং পজহিং তত্থা’’তি। এৰং পৰিট্ঠো অহং সারিপুত্ত তস্সং পণ্ণসালাযং সাটকং পজহিং।</p>
<p class="bodytext"><span class="bld">নৰদোসমুপাগত</span>ন্তি <a name="M0.0039"></a> সাটকং পজহন্তো নৰ দোসে দিস্বা পজহিন্তি দীপেতি। তাপসপব্বজ্জং পব্বজিতানঞ্হি সাটকস্মিং নৰ দোসা উপট্ঠহন্তি। তেসু তস্স মহগ্ঘভাৰো একো দোসো, পরপটিবদ্ধতায উপ্পজ্জনভাৰো একো, পরিভোগেন লহুং কিলিস্সনভাৰো একো, কিলিট্ঠো হি ধোৰিতব্বো চ রজিতব্বো চ হোতি, পরিভোগেন লহুকং জীরণভাৰো একো জিণ্ণস্স হি তুন্নং ৰা অগ্গল়দানং ৰা কাতব্বং হোতি। পুনপরিযেসনায দুরভিসম্ভৰভাৰো একো, তাপসপব্বজ্জায অসারুপ্পভাৰো একো, পচ্চত্থিকানং সাধারণভাৰো একো, যথা হি নং পচ্চত্থিকা ন গণ্হন্তি, এৰং গোপেতব্বো হোতি। পরিভুঞ্জন্তস্স ৰিভূসনট্ঠানভাৰো একো, গহেত্বা চরন্তস্স খন্ধভারমহিচ্ছভাৰো একোতি।</p>
<p class="bodytext"><span class="bld">ৰাকচীরং নিৰাসেসি</span>ন্তি তদা অহং সারিপুত্ত ইমে নৰ দোসে দিস্বা সাটকং পহায ৰাকচীরং নিৰাসেসিং মুঞ্জতিণং হীরং হীরং কত্বা গন্থেত্বা কতং ৰাকচীরং নিৰাসনপারুপনত্থায আদিযিন্তি অত্থো।</p>
<p class="bodytext"><span class="bld">দ্বাদসগুণমুপাগত</span>ন্তি দ্বাদসহি আনিসংসেহি সমন্নাগতং, ৰাকচীরস্মিঞ্হি দ্বাদসানিসংসা – অপ্পগ্ঘং সুন্দরং কপ্পিযন্তি অযং তাৰ একো আনিসংসো, সহত্থা কাতুং সক্কাতি অযং দুতিযো, পরিভোগেন সণিকং কিলিস্সতি ধোৰিযমানেপি পপঞ্চো নত্থীতি অযং ততিযো, পরিভোগেন জিণ্ণেপি সিব্বিতব্বাভাৰো চতুত্থো, পুন পরিযেসন্তস্স সুখেন করণভাৰো <a name="V0.0041"></a> পঞ্চমো, তাপসপব্বজ্জায সারুপ্পভাৰো ছট্ঠো, পচ্চত্থিকানং নিরুপভোগভাৰো সত্তমো, পরিভুঞ্জন্তস্স ৰিভূসনট্ঠানাভাৰো অট্ঠমো, ধারণে সল্লহুকভাৰো নৰমো, চীৰরপচ্চযে অপ্পিচ্ছভাৰো দসমো, ৰাকুপ্পত্তিযা ধম্মিকঅনৰজ্জভাৰো একাদসমো ৰাকচীরে নট্ঠেপি অনপেক্খভাৰো দ্বাদসমোতি।</p>
<p class="bodytext"><span class="bld">অট্ঠদোসসমাকিণ্ণং, পজহিং পণ্ণসালক</span>ন্তি কথং পজহিং? সো কির ৰরসাটকযুগং ওমুঞ্চন্তো চীৰরৰংসে লগ্গিতং অনোজপুপ্ফদামসদিসং রত্তৰাকচীরং গহেত্বা নিৰাসেত্বা তস্সুপরি অপরং সুৰণ্ণৰণ্ণং ৰাকচীরং পরিদহিত্বা পুন্নাগপুপ্ফসন্থরসদিসং সখুরং অজিনচম্মং একংসং কত্বা জটামণ্ডলং <a name="M0.0040"></a> পটিমুঞ্চিত্বা চূল়ায সদ্ধিং নিচ্চলভাৰকরণত্থং সারসূচিং পৰেসেত্বা মুত্তাজালসদিসায সিক্কায পৰাল়ৰণ্ণং কুণ্ডিকং ওদহিত্বা তীসু ঠানেসু ৰঙ্ককাজং আদায একিস্সা কাজকোটিযা কুণ্ডিকং, একিস্সা অঙ্কুসকপচ্ছিতিদণ্ডকাদীনি ওলগ্গেত্বা খারিকাজং অংসে কত্বা দক্খিণেন হত্থেন কত্তরদণ্ডং গহেত্বা পণ্ণসালতো নিক্খমিত্বা সট্ঠিহত্থে মহাচঙ্কমে অপরাপরং চঙ্কমন্তো অত্তনো ৰেসং ওলোকেত্বা ‘‘ময্হং মনোরথো মত্থকং পত্তো, সোভতি ৰত মে পব্বজ্জা, বুদ্ধপচ্চেকবুদ্ধাদীহি সব্বেহিপি ধীরপুরিসেহি ৰণ্ণিতা থোমিতা অযং পব্বজ্জা নাম, পহীনং মে গিহিবন্ধনং, নিক্খন্তোস্মি নেক্খম্মং, লদ্ধা মে উত্তমপব্বজ্জা, করিস্সামি সমণধম্মং, লভিস্সামি অগ্গফলসুখ’’ন্তি উস্সাহজাতো খারিকাজং ওতারেত্বা চঙ্কমৰেমজ্ঝে মুগ্গৰণ্ণসিলাপট্টে সুৰণ্ণপটিমা ৰিয নিসিন্নো দিৰসভাগং ৰীতিনামেত্বা সাযন্হসমযং পণ্ণসালং পৰিসিত্বা বিদলমঞ্চকপস্সে কট্ঠত্থরিকায নিপন্নো সরীরং উতুং গাহাপেত্বা বলৰপচ্চূসে পবুজ্ঝিত্বা অত্তনো আগমনং আৰজ্জেসি ‘‘অহং ঘরাৰাসে আদীনৰং দিস্বা অমিতভোগং অনন্তযসং পহায অরঞ্ঞং পৰিসিত্বা নেক্খমগৰেসকো হুত্বা পব্বজিতো, ইতো দানি পট্ঠায পমাদচারং চরিতুং ন ৰট্টতি, পৰিৰেকঞ্হি পহায ৰিচরন্তং মিচ্ছাৰিতক্কমক্খিকা খাদন্তি, ইদানি মযা পৰিৰেকমনুব্রূহেতুং ৰট্টতি, অহঞ্হি ঘরাৰাসং পলিবোধতো দিস্বা নিক্খন্তো, অযঞ্চ মনাপা পণ্ণসালা, বেলুৰপক্কৰণ্ণা পরিভণ্ডকতা ভূমি, রজতৰণ্ণা সেতভিত্তিযো, কপোতপাদৰণ্ণং পণ্ণচ্ছদনং, ৰিচিত্তত্থরণৰণ্ণো বিদলমঞ্চকো, নিৰাসফাসুকং ৰসনট্ঠানং, ন এত্তো অতিরেকতরা ৰিয মে গেহসম্পদা পঞ্ঞাযতী’’তি পণ্ণসালায দোসে ৰিচিনন্তো অট্ঠ দোসে পস্সি।</p>
<p class="bodytext">পণ্ণসালাপরিভোগস্মিঞ্হি অট্ঠ আদীনৰা – মহাসমারম্ভেন? দব্বসম্ভারে সমোধানেত্বা করণপরিযেসনভাৰো <a name="V0.0042"></a> একো আদীনৰো। তিণপণ্ণমত্তিকাসু পতিতাসু তাসং পুনপ্পুনং ঠপেতব্বতায নিবদ্ধজগ্গনভাৰো <a name="M0.0041"></a> দুতিযো, সেনাসনং নাম মহল্লকস্স পাপুণাতি, অৰেলায ৰুট্ঠাপিযমানস্স চিত্তেকগ্গতা ন হোতীতি উট্ঠাপনীযভাৰো ততিযো, সীতুণ্হপটিঘাতেন কাযস্স সুখুমালকরণভাৰো চতুত্থো, গেহং পৰিট্ঠেন যংকিঞ্চি পাপং সক্কা কাতুন্তি গরহপটিচ্ছাদনভাৰো পঞ্চমো, ‘‘ময্হ’’ন্তি পরিগ্গহকরণভাৰো ছট্ঠো, গেহস্স অত্থিভাৰো নামেস দুতিযকৰাসো ৰিযাতি সত্তমো ঊকামঙ্গুলঘরগোল়িকাদীনং সাধারণতায বহুসাধারণভাৰো অট্ঠমোতি ইমে অট্ঠ আদীনৰে দিস্বা মহাসত্তো পণ্ণসালং পজহি। তেনাহ ‘‘অট্ঠদোসসমাকিণ্ণং, পজহিং পণ্ণসালক’’ন্তি।</p>
<p class="bodytext"><span class="bld">উপাগমিং রুক্খমূলং গুণে দসহুপাগত</span>ন্তি ছন্নং পটিক্খিপিত্বা দসহি গুণেহি উপেতং রুক্খমূলং উপাগতোস্মীতি ৰদতি।</p>
<p class="bodytext">তত্রিমে দস গুণা – অপ্পসমারম্ভতা একো গুণো উপগমনমত্তমেৰ হি তত্থ হোতীতি। অপ্পটিজগ্গনতা দুতিযো তঞ্হি সম্মট্ঠম্পি অসম্মট্ঠম্পি পরিভোগফাসুকং হোতিযেৰ। অনুট্ঠাপনীযভাৰো ততিযো, গরহং নপ্পটিচ্ছাদেতি, তত্থ হি পাপং করোন্তো লজ্জতীতি গরহায অপ্পটিচ্ছাদনভাৰো চতুত্থো, অব্ভোকাসাৰাসো ৰিয কাযং ন সন্থম্ভেতীতি কাযস্স অসন্থম্ভনভাৰো পঞ্চমো। পরিগ্গহকরণাভাৰো ছট্ঠো, গেহালযপটিক্খেপো সত্তমো, বহুসাধারণগেহে ৰিয ‘‘পটিজগ্গিস্সামি নং, নিক্খমথা’’তি নীহরণাভাৰো অট্ঠমো, ৰসন্তস্স সপ্পীতিকভাৰো নৰমো, রুক্খমূলসেনাসনস্স গতগতট্ঠানে সুলভতায অনপেক্খভাৰো দসমোতি, ইমে দস গুণে দিস্বা রুক্খমূলং উপাগতোস্মীতি ৰদতি।</p>
<p class="bodytext">ইমানি এত্তকানি কারণানি সল্লক্খেত্বা মহাসত্তো পুনদিৰসে ভিক্খায গামং পাৰিসি। অথস্স সম্পত্তগামে মনুস্সা মহন্তেন উস্সাহেন ভিক্খং অদংসু। সো ভত্তকিচ্চং নিট্ঠাপেত্বা অস্সমং আগম্ম নিসীদিত্বা চিন্তেসি ‘‘নাহং ‘আহারং ন লভামী’তি পব্বজিতো সিনিদ্ধাহারো নামেস মানমদপুরিসমদে ৰড্ঢেতি। আহারমূলকস্স দুক্খস্স অন্তো নত্থি যংনূনাহং ৰাপিতং রোপিতং ধঞ্ঞনিব্বত্তকং আহারং পজহিত্বা পৰত্তফলভোজনো ভৰেয্য’’ন্তি। সো ততো পট্ঠায তথা <a name="M0.0042"></a> কত্বা ঘটেন্তো ৰাযমন্তো সত্তাহব্ভন্তরেযেৰ অট্ঠ সমাপত্তিযো পঞ্চ চ অভিঞ্ঞাযো নিব্বত্তেসি। তেন ৰুত্তং –</p>
<p class="gatha1">‘‘ৰাপিতং <a name="V0.0043"></a> রোপিতং ধঞ্ঞং, পজহিং নিরৰসেসতো।</p>
<p class="gathalast">অনেকগুণসম্পন্নং, পৰত্তফলমাদিযিং॥</p>
<p class="gatha1">‘‘তত্থপ্পধানং পদহিং, নিসজ্জট্ঠানচঙ্কমে।</p>
<p class="gathalast">অব্ভন্তরম্হি সত্তাহে, অভিঞ্ঞাবল পাপুণি’’ন্তি॥</p>
<p class="gatha1">এৰং মে সিদ্ধিপ্পত্তস্স, ৰসীভূতস্স সাসনে।</p>
<p class="gathalast">দীপঙ্করো নাম জিনো, উপ্পজ্জি লোকনাযকো॥</p>
<p class="gatha1">উপ্পজ্জন্তে চ জাযন্তে, বুজ্ঝন্তে ধম্মদেসনে।</p>
<p class="gathalast">চতুরো নিমিত্তে নাদ্দসং, ঝানরতিসমপ্পিতো॥</p>
<p class="gatha1">পচ্চন্তদেসৰিসযে, নিমন্তেত্বা তথাগতং।</p>
<p class="gathalast">তস্স আগমনং মগ্গং, সোধেন্তি তুট্ঠমানসা॥</p>
<p class="gatha1">অহং তেন সমযেন, নিক্খমিত্বা সকস্সমা।</p>
<p class="gathalast">ধুনন্তো ৰাকচীরানি, গচ্ছামি অম্বরে তদা॥</p>
<p class="gatha1">ৰেদজাতং জনং দিস্বা, তুট্ঠহট্ঠং পমোদিতং।</p>
<p class="gathalast">ওরোহিত্বান গগনা, মনুস্সে পুচ্ছি তাৰদে॥</p>
<p class="gatha1">‘‘তুট্ঠহট্ঠো পমুদিতো, ৰেদজাতো মহাজনো।</p>
<p class="gathalast">কস্স সোধীযতি মগ্গো, অঞ্জসং ৰটুমাযনং’’॥</p>
<p class="gatha1">তে মে পুট্ঠা ৰিযাকংসু ‘‘বুদ্ধো লোকে অনুত্তরো।</p>
<p class="gatha2">দীপঙ্করো নাম জিনো, উপ্পজ্জি লোকনাযকো।</p>
<p class="gathalast">তস্স সোধীযতি মগ্গো, অঞ্জসং ৰটুমাযনং’’॥</p>
<p class="gatha1">‘‘বুদ্ধো’’তি ৰচনং সুত্বান, পীতি উপ্পজ্জি তাৰদে।</p>
<p class="gathalast">‘‘বুদ্ধো বুদ্ধো’’তি কথযন্তো, সোমনস্সং পৰেদযিং॥</p>
<p class="gatha1">তত্থ <a name="V0.0044"></a> ঠত্বা ৰিচিন্তেসিং, তুট্ঠো সংৰিগ্গমানসো।</p>
<p class="gathalast">‘‘ইধ বীজানি রোপিস্সং, খণো ৰে মা উপচ্চগা’’॥</p>
<p class="gatha1">যদি বুদ্ধস্স সোধেথ, একোকাসং দদাথ মে।</p>
<p class="gathalast">অহম্পি সোধযিস্সামি, অঞ্জসং ৰটুমাযনং॥</p>
<p class="gatha1">অদংসু <a name="M0.0043"></a> তে মমোকাসং, সোধেতুং অঞ্জসং তদা।</p>
<p class="gathalast">‘‘বুদ্ধো বুদ্ধো’’তি চিন্তেন্তো, মগ্গং সোধেমহং তদা॥</p>
<p class="gatha1">অনিট্ঠিতে পমোকাসে, দীপঙ্করো মহামুনি।</p>
<p class="gatha2">চতূহি সতসহস্সেহি, ছল়ভিঞ্ঞেহি তাদিহি।</p>
<p class="gathalast">খীণাসৰেহি ৰিমলেহি, পটিপজ্জি অঞ্জসং জিনো॥</p>
<p class="gatha1">পচ্চুগ্গমনা ৰত্তন্তি, ৰজ্জন্তি ভেরিযো বহূ।</p>
<p class="gathalast">আমোদিতা নরমরূ, সাধুকারং পৰত্তযুং॥</p>
<p class="gatha1">দেৰা মনুস্সে পস্সন্তি, মনুস্সাপি চ দেৰতা।</p>
<p class="gathalast">উভোপি তে পঞ্জলিকা, অনুযন্তি তথাগতং॥</p>
<p class="gatha1">দেৰা দিব্বেহি তুরিযেহি, মনুস্সা মানুসেহি চ।</p>
<p class="gathalast">উভোপি তে ৰজ্জযন্তা, অনুযন্তি তথাগতং॥</p>
<p class="gatha1">দিব্বং মন্দারৰং পুপ্ফং, পদুমং পারিছত্তকং।</p>
<p class="gathalast">দিসোদিসং ওকিরন্তি, আকাসনভগতা মরূ॥</p>
<p class="gatha1">দিব্বং চন্দনচুণ্ণঞ্চ, ৰরগন্ধঞ্চ কেৰলং।</p>
<p class="gathalast">দিসোদিসং ওকিরন্তি, আকাসনভগতা মরূ॥</p>
<p class="gatha1">চম্পকং <a name="V0.0045"></a> সললং নীপং, নাগপুন্নাগকেতকং।</p>
<p class="gathalast">দিসোদিসং উক্খিপন্তি, ভূমিতলগতা নরা॥</p>
<p class="gatha1">কেসে মুঞ্চিত্বাহং তত্থ, ৰাকচীরঞ্চ চম্মকং।</p>
<p class="gathalast">কললে পত্থরিত্বান, অৰকুজ্জো নিপজ্জহং॥</p>
<p class="gatha1">অক্কমিত্বান মং বুদ্ধো, সহ সিস্সেহি গচ্ছতু।</p>
<p class="gathalast">মা নং কললে অক্কমিত্থ, হিতায মে ভৰিস্সতি॥</p>
<p class="gatha1">পথৰিযং নিপন্নস্স, এৰং মে আসি চেতসো।</p>
<p class="gathalast">‘‘ইচ্ছমানো অহং অজ্জ, কিলেসে ঝাপযে মম॥</p>
<p class="gatha1">‘‘কিং মে অঞ্ঞাতৰেসেন, ধম্মং সচ্ছিকতেনিধ।</p>
<p class="gathalast">সব্বঞ্ঞুতং পাপুণিত্বা, বুদ্ধো হেস্সং সদেৰকে॥</p>
<p class="gatha1">‘‘কিং <a name="M0.0044"></a> মে একেন তিণ্ণেন, পুরিসেন থামদস্সিনা।</p>
<p class="gathalast">সব্বঞ্ঞুতং পাপুণিত্বা, সন্তারেস্সং সদেৰকং॥</p>
<p class="gatha1">‘‘ইমিনা মে অধিকারেন, কতেন পুরিসুত্তমে।</p>
<p class="gathalast">সব্বঞ্ঞুতং পাপুণিত্বা, তারেমি জনতং বহুং॥</p>
<p class="gatha1">‘‘সংসারসোতং ছিন্দিত্বা, ৰিদ্ধংসেত্বা তযো ভৰে।</p>
<p class="gathalast">ধম্মনাৰং সমারুয্হ, সন্তারেস্সং সদেৰকং’’॥</p>
<p class="gatha1">দীপঙ্করো লোকৰিদূ, আহুতীনং পটিগ্গহো।</p>
<p class="gathalast">উস্সীসকে মং ঠত্বান, ইদং ৰচনমব্র্ৰি॥</p>
<p class="gatha1">‘‘পস্সথ <a name="V0.0046"></a> ইমং তাপসং, জটিলং উগ্গতাপনং।</p>
<p class="gathalast">অপরিমেয্যে ইতো কপ্পে, বুদ্ধো লোকে ভৰিস্সতি॥</p>
<p class="gatha1">‘‘অহু কপিলব্হযা রম্মা, নিক্খমিত্বা তথাগতো।</p>
<p class="gathalast">পধানং পদহিত্বান, কত্বা দুক্করকারিকং॥</p>
<p class="gatha1">‘‘অজপালরুক্খমূলে, নিসীদিত্বা তথাগতো।</p>
<p class="gathalast">তত্থ পাযাসং পগ্গয্হ, নেরঞ্জরমুপেহিতি॥</p>
<p class="gatha1">‘‘নেরঞ্জরায তীরম্হি, পাযাসং অদ সো জিনো।</p>
<p class="gathalast">পটিযত্তৰরমগ্গেন, বোধিমূলমুপেহিতি॥</p>
<p class="gatha1">‘‘ততো পদক্খিণং কত্বা, বোধিমণ্ডং অনুত্তরো।</p>
<p class="gathalast">অস্সত্থরুক্খমূলম্হি, বুজ্ঝিস্সতি মহাযসো॥</p>
<p class="gatha1">‘‘ইমস্স জনিকা মাতা, মাযা নাম ভৰিস্সতি।</p>
<p class="gathalast">পিতা সুদ্ধোদনো নাম, অযং হেস্সতি গোতমো॥</p>
<p class="gatha1">‘‘অনাসৰা ৰীতরাগা, সন্তচিত্তা সমাহিতা।</p>
<p class="gatha1">কোলিতো উপতিস্সো চ, অগ্গা হেস্সন্তি সাৰকা।</p>
<p class="gathalast">আনন্দো নামুপট্ঠাকো, উপট্ঠিস্সতিমং জিনং॥</p>
<p class="gatha1">‘‘খেমা উপ্পলৰণ্ণা চ, অগ্গা হেস্সন্তি সাৰিকা।</p>
<p class="gathalast">অনাসৰা ৰীতরাগা, সন্তচিত্তা সমাহিতা॥</p>
<p class="gatha1">‘‘বোধি <a name="M0.0045"></a> তস্স ভগৰতো, অস্সত্থোতি পৰুচ্চতি।</p>
<p class="gatha1">চিত্তো চ হত্থাল়ৰকো, অগ্গা হেস্সন্তুপট্ঠকা।</p>
<p class="gathalast">উত্তরা নন্দমাতা চ, অগ্গা হেস্সন্তুপট্ঠিকা’’॥</p>
<p class="gatha1">ইদং <a name="V0.0047"></a> সুত্বান ৰচনং, অসমস্স মহেসিনো।</p>
<p class="gathalast">আমোদিতা নরমরূ, বুদ্ধবীজং কির অযং॥</p>
<p class="gatha1">উক্কুট্ঠিসদ্দা ৰত্তন্তি, অপ্ফোটেন্তি হসন্তি চ।</p>
<p class="gathalast">কতঞ্জলী নমস্সন্তি, দসসহস্সী সদেৰকা॥</p>
<p class="gatha1">যদিমস্স লোকনাথস্স, ৰিরজ্ঝিস্সাম সাসনং।</p>
<p class="gathalast">অনাগতম্হি অদ্ধানে, হেস্সাম সম্মুখা ইমং॥</p>
<p class="gatha1">যথা মনুস্সা নদিং তরন্তা, পটিতিত্থং ৰিরজ্ঝিয।</p>
<p class="gathalast">হেট্ঠা তিত্থে গহেত্বান, উত্তরন্তি মহানদিং॥</p>
<p class="gatha1">এৰমেৰ মযং সব্বে, যদি মুঞ্চামিমং জিনং।</p>
<p class="gathalast">অনাগতম্হি অদ্ধানে, হেস্সাম সম্মুখা ইমং॥</p>
<p class="gatha1">দীপঙ্করো লোকৰিদূ, আহুতীনং পটিগ্গহো।</p>
<p class="gathalast">মম কম্মং পকিত্তেত্বা, দক্খিণং পাদমুদ্ধরি॥</p>
<p class="gatha1">যে তত্থাসুং জিনপুত্তা, সব্বে পদক্খিণমকংসু মং।</p>
<p class="gathalast">নরা নাগা চ গন্ধব্বা, অভিৰাদেত্বান পক্কমুং॥</p>
<p class="gatha1">দস্সনং মে অতিক্কন্তে, সসঙ্ঘে লোকনাযকে।</p>
<p class="gathalast">হট্ঠতুট্ঠেন চিত্তেন, আসনা ৰুট্ঠহিং তদা॥</p>
<p class="gatha1">সুখেন সুখিতো হোমি, পামোজ্জেন পমোদিতো।</p>
<p class="gathalast">পীতিযা চ অভিস্সন্নো, পল্লঙ্কং আভুজিং তদা॥</p>
<p class="gatha1">পল্লঙ্কেন <a name="V0.0048"></a> নিসীদিত্বা, এৰং চিন্তেসহং তদা।</p>
<p class="gathalast">‘‘ৰসীভূতো অহং ঝানে, অভিঞ্ঞাপারমিং গতো॥</p>
<p class="gatha1">‘‘দসসহস্সিলোকম্হি <a name="M0.0046"></a>, ইসযো নত্থি মে সমা।</p>
<p class="gathalast">অসমো ইদ্ধিধম্মেসু, অলভিং ঈদিসং সুখং’’॥</p>
<p class="gatha1">পল্লঙ্কাভুজনে ময্হং, দসসহস্সাধিৰাসিনো।</p>
<p class="gathalast">মহানাদং পৰত্তেসুং, ধুৰং বুদ্ধো ভৰিস্সসি॥</p>
<p class="gatha1">যা পুব্বে বোধিসত্তানং, পল্লঙ্কৰরমাভুজে।</p>
<p class="gathalast">নিমিত্তানি পদিস্সন্তি, তানি অজ্জ পদিস্সরে॥</p>
<p class="gatha1">সীতং ব্যপগতং হোতি, উণ্হঞ্চ উপসম্মতি।</p>
<p class="gathalast">তানি অজ্জ পদিস্সন্তি, ধুৰং বুদ্ধো ভৰিস্সসি॥</p>
<p class="gatha1">দসসহস্সী লোকধাতূ, নিস্সদ্দা হোন্তি নিরাকুলা।</p>
<p class="gathalast">তানি অজ্জ পদিস্সন্তি, ধুৰং বুদ্ধো ভৰিস্সসি॥</p>
<p class="gatha1">মহাৰাতা ন ৰাযন্তি, ন সন্দন্তি সৰন্তিযো।</p>
<p class="gathalast">তানি অজ্জ পদিস্সন্তি, ধুৰং বুদ্ধো ভৰিস্সসি॥</p>
<p class="gatha1">থলজা দকজা পুপ্ফা, সব্বে পুপ্ফন্তি তাৰদে।</p>
<p class="gathalast">তেপজ্জ পুপ্ফিতা সব্বে, ধুৰং বুদ্ধো ভৰিস্সসি॥</p>
<p class="gatha1">লতা ৰা যদি ৰা রুক্খা, ফলভারা হোন্তি তাৰদে।</p>
<p class="gathalast">তেপজ্জ ফলিতা সব্বে, ধুৰং বুদ্ধো ভৰিস্সসি॥</p>
<p class="gatha1">আকাসট্ঠা <a name="V0.0049"></a> চ ভূমট্ঠা, রতনা জোতন্তি তাৰদে।</p>
<p class="gathalast">তেপজ্জ রতনা জোতন্তি, ধুৰং বুদ্ধো ভৰিস্সসি॥</p>
<p class="gatha1">মানুস্সকা চ দিব্বা চ, তুরিযা ৰজ্জন্তি তাৰদে।</p>
<p class="gathalast">তেপজ্জুভো অভিরৰন্তি, ধুৰং বুদ্ধো ভৰিস্সসি॥</p>
<p class="gatha1">ৰিচিত্তপুপ্ফা গগনা, অভিৰস্সন্তি তাৰদে।</p>
<p class="gathalast">তেপি অজ্জ পৰস্সন্তি, ধুৰং বুদ্ধো ভৰিস্সসি॥</p>
<p class="gatha1">মহাসমুদ্দো আভুজতি, দসসহস্সী পকম্পতি।</p>
<p class="gathalast">তেপজ্জুভো অভিরৰন্তি, ধুৰং বুদ্ধো ভৰিস্সসি॥</p>
<p class="gatha1">নিরযেপি <a name="M0.0047"></a> দসসহস্সে, অগ্গী নিব্বন্তি তাৰদে।</p>
<p class="gathalast">তেপজ্জ নিব্বুতা অগ্গী, ধুৰং বুদ্ধো ভৰিস্সসি॥</p>
<p class="gatha1">ৰিমলো হোতি সূরিযো, সব্বা দিস্সন্তি তারকা।</p>
<p class="gathalast">তেপি অজ্জ পদিস্সন্তি, ধুৰং বুদ্ধো ভৰিস্সসি॥</p>
<p class="gatha1">অনোৰট্ঠেন উদকং, মহিযা উব্ভিজ্জি তাৰদে।</p>
<p class="gathalast">তম্পজ্জুব্ভিজ্জতে মহিযা, ধুৰং বুদ্ধো ভৰিস্সসি॥</p>
<p class="gatha1">তারাগণা ৰিরোচন্তি, নক্খত্তা গগনমণ্ডলে।</p>
<p class="gathalast">ৰিসাখা চন্দিমাযুত্তা, ধুৰং বুদ্ধো ভৰিস্সসি॥</p>
<p class="gatha1">বিলাসযা দরীসযা, নিক্খমন্তি সকাসযা।</p>
<p class="gathalast">তেপজ্জ আসযা ছুদ্ধা, ধুৰং বুদ্ধো ভৰিস্সসি॥</p>
<p class="gatha1">ন <a name="V0.0050"></a> হোতি অরতি সত্তানং, সন্তুট্ঠা হোন্তি তাৰদে।</p>
<p class="gathalast">তেপজ্জ সব্বে সন্তুট্ঠা, ধুৰং বুদ্ধো ভৰিস্সসি॥</p>
<p class="gatha1">রোগা তদুপসম্মন্তি, জিঘচ্ছা চ ৰিনস্সতি।</p>
<p class="gathalast">তানিপজ্জ পদিস্সন্তি, ধুৰং বুদ্ধো ভৰিস্সসি॥</p>
<p class="gatha1">রোগো তদা তনু হোতি, দোসো মোহো ৰিনস্সতি।</p>
<p class="gathalast">তেপজ্জ ৰিগতা সব্বে, ধুৰং বুদ্ধো ভৰিস্সসি॥</p>
<p class="gatha1">ভযং তদা ন ভৰতি, অজ্জপেতং পদিস্সতি।</p>
<p class="gathalast">তেন লিঙ্গেন জানাম, ধুৰং বুদ্ধো ভৰিস্সসি॥</p>
<p class="gatha1">রজো নুদ্ধংসতি উদ্ধং, অজ্জপেতং পদিস্সতি।</p>
<p class="gathalast">তেন লিঙ্গেন জানাম, ধুৰং বুদ্ধো ভৰিস্সসি॥</p>
<p class="gatha1">অনিট্ঠগন্ধো পক্কমতি, দিব্বগন্ধো পৰাযতি।</p>
<p class="gathalast">সোপজ্জ ৰাযতি গন্ধো, ধুৰং বুদ্ধো ভৰিস্সসি॥</p>
<p class="gatha1">সব্বে দেৰা পদিস্সন্তি, ঠপযিত্বা অরূপিনো।</p>
<p class="gathalast">তেপজ্জ সব্বে দিস্সন্তি, ধুৰং বুদ্ধো ভৰিস্সসি॥</p>
<p class="gatha1">যাৰতা নিরযা নাম, সব্বে দিস্সন্তি তাৰদে।</p>
<p class="gathalast">তেপজ্জ সব্বে দিস্সন্তি, ধুৰং বুদ্ধো ভৰিস্সসি॥</p>
<p class="gatha1">কুট্টা <a name="M0.0048"></a> কৰাটা সেলা চ, ন হোন্তাৰরণা তদা।</p>
<p class="gathalast">অকাসভূতা তেপজ্জ, ধুৰং বুদ্ধো ভৰিস্সসি॥</p>
<p class="gatha1">চুতী <a name="V0.0051"></a> চ উপপত্তি চ, খণে তস্মিং ন ৰিজ্জতি।</p>
<p class="gathalast">তানিপজ্জ পদিস্সন্তি, ধুৰং বুদ্ধো ভৰিস্সসি॥</p>
<p class="gatha1">দল়্হং পগ্গণ্হ ৰীরিযং, মা নিৰত্ত অভিক্কম।</p>
<p class="gathalast">মযম্পেতং ৰিজানাম, ধুৰং বুদ্ধো ভৰিস্সসি॥</p>
<p class="gatha1">বুদ্ধস্স ৰচনং সুত্বা, দসসহস্সীনচূভযং।</p>
<p class="gathalast">তুট্ঠহট্ঠো পমোদিতো, এৰং চিন্তেসহং তদা॥</p>
<p class="gatha1">অদ্বেজ্ঝৰচনা বুদ্ধা, অমোঘৰচনা জিনা।</p>
<p class="gathalast">ৰিতথং নত্থি বুদ্ধানং, ধুৰং বুদ্ধো ভৰামহং॥</p>
<p class="gatha1">যথা খিত্তং নভে লেড্ডু, ধুৰং পততি ভূমিযং।</p>
<p class="gathalast">তথেৰ বুদ্ধসেট্ঠানং, ৰচনং ধুৰসস্সতং॥</p>
<p class="gatha1">যথাপি সব্বসত্তানং, মরণং ধুৰসস্সতং।</p>
<p class="gathalast">তথেৰ বুদ্ধসেট্ঠানং, ৰচনং ধুৰসস্সতং॥</p>
<p class="gatha1">যথা রত্তিক্খযে পত্তে, সূরিযুগ্গমনং ধুৰং।</p>
<p class="gathalast">তথেৰ বুদ্ধসেট্ঠানং, ৰচনং ধুৰসস্সতং॥</p>
<p class="gatha1">যথা নিক্খন্তসযনস্স, সীহস্স নদনং ধুৰং।</p>
<p class="gathalast">তথেৰ বুদ্ধসেট্ঠানং, ৰচনং ধুৰসস্সতং॥</p>
<p class="gatha1">যথা আপন্নসত্তানং, ভারমোরোপনং ধুৰং।</p>
<p class="gathalast">তথেৰ বুদ্ধসেট্ঠানং, ৰচনং ধুৰসস্সতং॥</p>
<p class="gatha1">হন্দ বুদ্ধকরে ধম্মে, ৰিচিনামি ইতো চিতো।</p>
<p class="gathalast">উদ্ধং অধো দস দিসা, যাৰতা ধম্মধাতুযা॥</p>
<p class="gatha1">ৰিচিনন্তো তদাদক্খিং, পঠমং <span class="bld">দানপারমিং</span>।</p>
<p class="gathalast">পুব্বকেহি মহেসীহি, অনুচিণ্ণং মহাপথং॥</p>
<p class="gatha1">ইমং <a name="V0.0052"></a> ত্বং পঠমং তাৰ, দল়্হং কত্বা সমাদিয।</p>
<p class="gathalast">দানপারমিতং গচ্ছ, যদি বোধিং পত্তুমিচ্ছসি॥</p>
<p class="gatha1">যথাপি <a name="M0.0049"></a> কুম্ভো সম্পুণ্ণো, যস্স কস্সচি অধোকতো।</p>
<p class="gathalast">ৰমতে ৰুদকং নিস্সেসং, ন তত্থ পরিরক্খতি॥</p>
<p class="gatha1">তথেৰ যাচকে দিস্বা, হীনমুক্কট্ঠমজ্ঝিমে।</p>
<p class="gathalast">দদাহি দানং নিস্সেসং, কুম্ভো ৰিয অধোকতো॥</p>
<p class="gatha1">ন হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো তদাদক্খিং, দুতিযং <span class="bld">সীলপারমিং</span>।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং ত্বং দুতিযং তাৰ, দল়্হং কত্বা সমাদিয।</p>
<p class="gathalast">সীলপারমিতং গচ্ছ, যদি বোধিং পত্তুমিচ্ছসি॥</p>
<p class="gatha1">যথাপি চমরী ৰালং, কিস্মিঞ্চি পটিলগ্গিতং।</p>
<p class="gathalast">উপেতি মরণং তত্থ, ন ৰিকোপেতি ৰালধিং॥</p>
<p class="gatha1">তথেৰ চতূসু ভূমীসু, সীলানি পরিপূরয।</p>
<p class="gathalast">পরিরক্খ সদা সীলং, চমরী ৰিয ৰালধিং॥</p>
<p class="gatha1">ন হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো <a name="V0.0053"></a> তদাদক্খিং, ততিযং <span class="bld">নেক্খম্মপারমিং</span>।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং ত্বং ততিযং তাৰ, দল়্হং কত্বা সমাদিয।</p>
<p class="gathalast">নেক্খম্মপারমিতং গচ্ছ, যদি বোধিং পত্তুমিচ্ছসি॥</p>
<p class="gatha1">যথা অন্দুঘরে পুরিসো, চিরৰুত্থো দুখট্টিতো।</p>
<p class="gathalast">ন তত্থ রাগং জনেতি, মুত্তিমেৰ গৰেসতি॥</p>
<p class="gatha1">তথেৰ ত্বং সব্বভৰে, পস্স অন্দুঘরং ৰিয।</p>
<p class="gathalast">নেক্খম্মাভিমুখো হোতি, ভৰতো পরিমুত্তিযা॥</p>
<p class="gatha1">ন হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো <a name="M0.0050"></a> তদাদক্খিং, চতুত্থং <span class="bld">পঞ্ঞাপারমিং</span>।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং ত্বং চতুত্থং তাৰ, দল়্হং কত্বা সমাদিয।</p>
<p class="gathalast">পঞ্ঞাপারমিতং গচ্ছ, যদি বোধিং পত্তুমিচ্ছসি॥</p>
<p class="gatha1">যথাপি ভিক্খু ভিক্খন্তো, হীনমুক্কট্ঠমজ্ঝিমে।</p>
<p class="gathalast">কুলানি ন ৰিৰজ্জেন্তো, এৰং লভতি যাপনং॥</p>
<p class="gatha1">তথেৰ ত্বং সব্বকালং, পরিপুচ্ছং বুধং জনং।</p>
<p class="gathalast">পঞ্ঞাপারমিতং গন্ত্বা, সম্বোধিং পাপুণিস্সসি॥</p>
<p class="gatha1">ন <a name="V0.0054"></a> হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো তদাদক্খিং, পঞ্চমং <span class="bld">ৰীরিযপারমিং</span>।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং ত্বং পঞ্চমং তাৰ, দল়্হং কত্বা সমাদিয।</p>
<p class="gathalast">ৰীরিযপারমিতং গচ্ছ, যদি বোধিং পত্তুমিচ্ছসি॥</p>
<p class="gatha1">যথাপি সীহো মিগরাজা, নিসজ্জট্ঠানচঙ্কমে।</p>
<p class="gathalast">অলীনৰীরিযো হোতি, পগ্গহিতমনো সদা॥</p>
<p class="gatha1">তথেৰ ত্বং সব্বভৰে, পগ্গণ্হ ৰীরিযং দল়্হং।</p>
<p class="gathalast">ৰীরিযপারমিতং গন্ত্বা, সম্বোধিং পাপুণিস্সসি॥</p>
<p class="gatha1">ন হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো তদাদক্খিং, ছট্ঠমং <span class="bld">খন্তিপারমিং</span>।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং ত্বং ছট্ঠমং তাৰ, দল়্হং কত্বা সমাদিয।</p>
<p class="gathalast">তত্থ অদ্বেজ্ঝমানসো, সম্বোধিং পাপুণিস্সসি॥</p>
<p class="gatha1">যথাপি পথৰী নাম, সুচিম্পি অসুচিম্পি চ।</p>
<p class="gathalast">সব্বং সহতি নিক্খেপং, ন করোতি পটিঘং তযা॥</p>
<p class="gatha1">তথেৰ <a name="M0.0051"></a> <a name="V0.0055"></a> ত্বম্পি সব্বেসং, সম্মানাৰমানক্খমো।</p>
<p class="gathalast">খন্তিপারমিতং গন্ত্বা, সম্বোধিং পাপুণিস্সসি॥</p>
<p class="gatha1">ন হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো তদাদক্খিং, সত্তমং <span class="bld">সচ্চপারমিং</span>।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং ত্বং সত্তমং তাৰ, দল়্হং কত্বা সমাদিয।</p>
<p class="gathalast">তত্থ অদ্বেজ্ঝৰচনো, সম্বোধিং পাপুণিস্সসি॥</p>
<p class="gatha1">যথাপি ওসমী নাম, তুলাভূতা সদেৰকে।</p>
<p class="gathalast">সমযে উতুৰস্সে ৰা, ন ৰোক্কমতি, ৰীথিতো॥</p>
<p class="gatha1">তথেৰ ত্বম্পি সচ্চেসু, মা ৰোক্কমসি ৰীথিতো।</p>
<p class="gathalast">সচ্চপারমিতং গন্ত্বা, সম্বোধিং পাপুণিস্সসি॥</p>
<p class="gatha1">ন হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো তদাদক্খিং, অট্ঠমং অধিট্ঠানপারমিং।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং ত্বং অট্ঠমং তাৰ, দল়্হং কত্বা সমাদিয।</p>
<p class="gathalast">তত্থ ত্বং অচলো হুত্বা, সম্বোধিং পাপুণিস্সসি॥</p>
<p class="gatha1">যথাপি <a name="V0.0056"></a> পব্বতো সেলো, অচলো সুপ্পতিট্ঠিতো।</p>
<p class="gathalast">ন কম্পতি ভুসৰাতেহি, সকট্ঠানেৰ তিট্ঠতি॥</p>
<p class="gatha1">তথেৰ ত্বম্পি অধিট্ঠানে, সব্বদা অচলো ভৰ।</p>
<p class="gathalast">অধিট্ঠানপারমিতং গন্ত্বা, সম্বোধিং পাপুণিস্সসি॥</p>
<p class="gatha1">ন হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো তদাদক্খিং, নৰমং <span class="bld">মেত্তাপারমিং</span>।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং <a name="M0.0052"></a> ত্বং নৰমং তাৰ, দল়্হং কত্বা সমাদিয।</p>
<p class="gathalast">মেত্তায অসমো হোহি, যদি বোধিং পত্তুমিচ্ছসি॥</p>
<p class="gatha1">যথাপি উদকং নাম, কল্যাণে পাপকে জনে।</p>
<p class="gathalast">সমং ফরতি সীতেন, পৰাহেতি রজোমলং॥</p>
<p class="gatha1">তথেৰ ত্বম্পি হিতাহিতে, সমং মেত্তায ভাৰয।</p>
<p class="gathalast">মেত্তাপারমিতং গন্ত্বা, সম্বোধিং পাপুণিস্সসি॥</p>
<p class="gatha1">ন হেতে এত্তকাযেৰ, বুদ্ধধম্মা ভৰিস্সরে।</p>
<p class="gathalast">অঞ্ঞেপি ৰিচিনিস্সামি, যে ধম্মা বোধিপাচনা॥</p>
<p class="gatha1">ৰিচিনন্তো তদাদক্খিং, দসমং উপেক্খাপারমিং।</p>
<p class="gathalast">পুব্বকেহি মহেসীহি, আসেৰিতনিসেৰিতং॥</p>
<p class="gatha1">ইমং <a name="V0.0057"></a> ত্বং দসমং তাৰ, দল়্হং কত্বা সমাদিয।</p>
<p class="gathalast">তুলাভূতো দল়্হো হুত্বা, সম্বোধিং পাপুণিস্সসি॥</p>
<p class="gatha1">যথাপি পথৰী নাম, নিক্খিত্তং অসুচিং সুচিং।</p>
<p class="gathalast">উপেক্খতি উভোপেতে, কোপানুনযৰজ্জিতা॥</p>
<p class="gatha1">তথেৰ ত্বম্পি সুখদুক্খে, তুলাভূতো সদা ভৰ।</p>
<p class="gathalast">উপেক্খাপারমিতং গন্ত্বা, সম্বোধিং পাপুণিস্সসি॥</p>
<p class="gatha1">এত্তকাযেৰ তে লোকে, যে ধম্মা বোধিপাচনা।</p>
<p class="gathalast">ততুদ্ধং নত্থি অঞ্ঞত্র, দল়্হং তত্থ পতিট্ঠহ॥</p>
<p class="gatha1">ইমে ধম্মে সম্মসতো, সভাৰরসলক্খণে।</p>
<p class="gathalast">ধম্মতেজেন ৰসুধা, দসসহস্সী পকম্পথ॥</p>
<p class="gatha1">চলতা রৰতি পথৰী, উচ্ছুযন্তংৰ পীল়িতং।</p>
<p class="gathalast">তেলযন্তে যথা চক্কং, এৰং কম্পতি মেদিনী॥</p>
<p class="gatha1">যাৰতা পরিসা আসি, বুদ্ধস্স পরিৰেসনে।</p>
<p class="gathalast">পৰেধমানা সা তত্থ, মুচ্ছিতা সেসি ভূমিযা॥</p>
<p class="gatha1">ঘটানেকসহস্সানি <a name="M0.0053"></a>, কুম্ভীনঞ্চ সতা বহূ।</p>
<p class="gathalast">সঞ্চুণ্ণমথিতা তত্থ, অঞ্ঞমঞ্ঞং পঘট্টিতা॥</p>
<p class="gatha1">উব্বিগ্গা তসিতা ভীতা, ভন্তা ব্যাথিতমানসা।</p>
<p class="gathalast">মহাজনা সমাগম্ম, দীপঙ্করমুপাগমুং॥</p>
<p class="gatha1">কিং <a name="V0.0058"></a> ভৰিস্সতি লোকস্স, কল্যাণমথ পাপকং।</p>
<p class="gathalast">সব্বো উপদ্দুতো লোকো, তং ৰিনোদেহি চক্খুম॥</p>
<p class="gatha1">তেসং তদা সঞ্ঞাপেসি, দীপঙ্করো মহামুনি।</p>
<p class="gathalast">ৰিস্সত্থা হোথ মা ভাথ, ইমস্মিং পথৰিকম্পনে॥</p>
<p class="gatha1">যমহং অজ্জ ব্যাকাসিং, বুদ্ধো লোকে ভৰিস্সতি।</p>
<p class="gathalast">এসো সম্মসতি ধম্মং, পুব্বকং জিনসেৰিতং॥</p>
<p class="gatha1">তস্স সম্মসতো ধম্মং, বুদ্ধভূমিং অসেসতো।</p>
<p class="gathalast">তেনাযং কম্পিতা পথৰী, দসসহস্সী সদেৰকে॥</p>
<p class="gatha1">বুদ্ধস্স ৰচনং সুত্বা, মনো নিব্বাযি তাৰদে।</p>
<p class="gathalast">সব্বে মং উপসঙ্কম্ম, পুনাপি অভিৰন্দিসুং॥</p>
<p class="gatha1">সমাদযিত্বা বুদ্ধগুণং, দল়্হং কত্বান মানসং।</p>
<p class="gathalast">দীপঙ্করং নমস্সিত্বা, আসনা ৰুট্ঠহিং তদা॥</p>
<p class="gatha1">দিব্বং মানুসকং পুপ্ফং, দেৰা মানুসকা উভো।</p>
<p class="gathalast">সমোকিরন্তি পুপ্ফেহি, ৰুট্ঠহন্তস্স আসনা॥</p>
<p class="gatha1">ৰেদযন্তি চ তে সোত্থিং, দেৰা মানুসকা উভো।</p>
<p class="gathalast">মহন্তং পত্থিতং তুয্হং, তং লভস্সু যথিচ্ছিতং॥</p>
<p class="gatha1">সব্বীতিযো ৰিৰজ্জন্তু, সোকো রোগো ৰিনস্সতু।</p>
<p class="gathalast">মা তে ভৰন্ত্বন্তরাযা, ফুস খিপ্পং বোধিমুত্তমং॥</p>
<p class="gatha1">যথাপি <a name="V0.0059"></a> সমযে পত্তে, পুপ্ফন্তি পুপ্ফিনো দুমা।</p>
<p class="gathalast">তথেৰ ত্বং মহাৰীর, বুদ্ধঞাণেন পুপ্ফসু॥</p>
<p class="gatha1">যথা <a name="M0.0054"></a> যে কেচি সম্বুদ্ধা, পূরযুং দসপারমী।</p>
<p class="gathalast">তথেৰ ত্বং মহাৰীর, পূরেহি দসপারমী॥</p>
<p class="gatha1">যথা যে কেচি সম্বুদ্ধা, বোধিমণ্ডম্হি বুজ্ঝরে।</p>
<p class="gathalast">তথেৰ ত্বং মহাৰীর, বুজ্ঝস্সু জিনবোধিযং॥</p>
<p class="gatha1">যথা যে কেচি সম্বুদ্ধা, ধম্মচক্কং পৰত্তযুং।</p>
<p class="gathalast">তথেৰ ত্বং মহাৰীর, ধম্মচক্কং পৰত্তয॥</p>
<p class="gatha1">পুণ্ণমাযে যথা চন্দো, পরিসুদ্ধো ৰিরোচতি।</p>
<p class="gathalast">তথেৰ ত্বং পুণ্ণমনো, ৰিরোচ দসসহস্সিযং॥</p>
<p class="gatha1">রাহুমুত্তো যথা সূরিযো, তাপেন অতিরোচতি।</p>
<p class="gathalast">তথেৰ লোকা মুঞ্চিত্বা, ৰিরোচ সিরিযা তুৰং॥</p>
<p class="gatha1">যথা যা কাচি নদিযো, ওসরন্তি মহোদধিং।</p>
<p class="gathalast">এৰং সদেৰকা লোকা, ওসরন্তু তৰন্তিকে॥</p>
<p class="gatha1">তেহি থুতপ্পসত্থো সো, দস ধম্মে সমাদিয।</p>
<p class="gathalast">তে ধম্মে পরিপূরেন্তো, পৰনং পাৰিসী তদা॥</p>
<p class="centered">সুমেধকথা নিট্ঠিতা।</p>
<p class="gatha1">তদা তে ভোজযিত্বান, সসঙ্ঘং লোকনাযকং।</p>
<p class="gathalast">উপগচ্ছুং সরণং তস্স, দীপঙ্করস্স সত্থুনো॥</p>
<p class="gatha1">সরণাগমনে <a name="V0.0060"></a> কঞ্চি, নিৰেসেসি তথাগতো।</p>
<p class="gathalast">কঞ্চি পঞ্চসু সীলেসু, সীলে দসৰিধে পরং॥</p>
<p class="gatha1">কস্সচি দেতি সামঞ্ঞং, চতুরো ফলমুত্তমে।</p>
<p class="gathalast">কস্সচি অসমে ধম্মে, দেতি সো পটিসম্ভিদা॥</p>
<p class="gatha1">কস্সচি ৰরসমাপত্তিযো, অট্ঠ দেতি নরাসভো।</p>
<p class="gathalast">তিস্সো কস্সচি ৰিজ্জাযো, ছল়ভিঞ্ঞা পৰেচ্ছতি॥</p>
<p class="gatha1">তেন <a name="M0.0055"></a> যোগেন জনকাযং, ওৰদতি মহামুনি।</p>
<p class="gathalast">তেন ৰিত্থারিকং আসি, লোকনাথস্স সাসনং॥</p>
<p class="gatha1">মহাহনুসভক্খন্ধো, দীপঙ্করসনামকো।</p>
<p class="gathalast">বহূ জনে তারযতি, পরিমোচেতি দুগ্গতিং॥</p>
<p class="gatha1">বোধনেয্যং জনং দিস্বা, সতসহস্সেপি যোজনে।</p>
<p class="gathalast">খণেন উপগন্ত্বান, বোধেতি তং মহামুনি॥</p>
<p class="gatha1">পঠমাভিসমযে বুদ্ধো, কোটিসতমবোধযি।</p>
<p class="gathalast">দুতিযাভিসমযে নাথো, নৰুতিকোটিমবোধযি॥</p>
<p class="gatha1">যদা চ দেৰভৰনম্হি, বুদ্ধো ধম্মদেসযি।</p>
<p class="gathalast">নৰুতিকোটিসহস্সানং, ততিযাভিসমযো অহু॥</p>
<p class="gatha1">সন্নিপাতা তযো আসুং, দীপঙ্করস্স সত্থুনো।</p>
<p class="gathalast">কোটিসতসহস্সানং, পঠমো আসি সমাগমো॥</p>
<p class="gatha1">পুন <a name="V0.0061"></a> নারদকূটম্হি, পৰিৰেকগতে জিনে।</p>
<p class="gathalast">খীণাসৰা ৰীতমলা, সমিংসু সতকোটিযো॥</p>
<p class="gatha1">যম্হি কালে মহাৰীরো, সুদস্সনসিলুচ্চযে।</p>
<p class="gathalast">নৰুতিকোটিসহস্সেহি, পৰারেসি মহামুনি॥</p>
<p class="gatha1">অহং তেন সমযেন, জটিলো উগ্গতাপনো।</p>
<p class="gathalast">অন্তলিক্খম্হি চরণো, পঞ্চাভিঞ্ঞাসু পারগূ॥</p>
<p class="gatha1">দসৰীসসহস্সানং, ধম্মাভিসমযো অহু।</p>
<p class="gathalast">একদ্বিন্নং অভিসমযা, গণনাতো অসঙ্খিযা॥</p>
<p class="gatha1">ৰিত্থারিকং বাহুজঞ্ঞং, ইদ্ধং ফীতং অহু তদা।</p>
<p class="gathalast">দীপঙ্করস্স ভগৰতো, সাসনং সুৰিসোধিতং॥</p>
<p class="gatha1">চত্তারি সতসহস্সানি, ছল়ভিঞ্ঞা মহিদ্ধিকা।</p>
<p class="gathalast">দীপঙ্করং লোকৰিদুং, পরিৰারেন্তি সব্বদা॥</p>
<p class="gatha1">যে <a name="M0.0056"></a> কেচি তেন সমযেন, জহন্তি মানুসং ভৰং।</p>
<p class="gathalast">অপ্পত্তমানসা সেখা, গরহিতা ভৰন্তি তে॥</p>
<p class="gatha1">সুপুপ্ফিতং পাৰচনং, অরহন্তেহি তাদিহি।</p>
<p class="gathalast">খীণাসৰেহি ৰিমলেহি, উপসোভতি সদেৰকে॥</p>
<p class="gatha1">নগরং রম্মৰতী নাম, সুদেৰো নাম খত্তিযো।</p>
<p class="gathalast">সুমেধা নাম জনিকা, দীপঙ্করস্স সত্থুনো॥</p>
<p class="gatha1">সুমঙ্গলো <a name="V0.0062"></a> চ তিস্সো চ, অহেসুং অগ্গসাৰকা।</p>
<p class="gathalast">সাগতো নামুপট্ঠাকো, দীপঙ্করস্স সত্থুনো॥</p>
<p class="gatha1">নন্দা চেৰ সুনন্দা চ, অহেসুং অগ্গসাৰিকা।</p>
<p class="gathalast">বোধি তস্স ভগৰতো, পিপ্ফলীতি পৰুচ্চতি॥</p>
<p class="gatha1">অসীতিহত্থমুব্বেধো, দীপঙ্করো মহামুনি।</p>
<p class="gatha1">সোভতি দীপরুক্খোৰ, সালরাজাৰ পুপ্ফিতো।</p>
<p class="gathalast">পভা ৰিধাৰতি তস্স, সমন্তা দ্বাদসযোজনে॥</p>
<p class="gatha1">সতসহস্সৰস্সানি, আযু তস্স মহেসিনো।</p>
<p class="gathalast">তাৰতা তিট্ঠমানো সো, তারেসি জনতং বহুং॥</p>
<p class="gatha1">জোতযিত্বান সদ্ধম্মং, সন্তারেত্বা মহাজনং।</p>
<p class="gathalast">জলিত্বা অগ্গিক্খন্ধোৰ, নিব্বুতো সো সসাৰকো॥</p>
<p class="gatha1">সা চ ইদ্ধি সো চ যসো, তানি চ পাদেসু চক্করতনানি।</p>
<p class="gathalast">সব্বং তমন্তরহিতং, ননু রিত্তা সব্বসঙ্খারাতি॥</p>
<p class="bodytext"><span class="bld">দীপঙ্করস্স</span> ভগৰতো অপরভাগে একং অসঙ্খ্যেয্যং অতিক্কমিত্বা <span class="bld">কোণ্ডঞ্ঞো</span> নাম সত্থা উদপাদি। তস্সাপি তযো সাৰকসন্নিপাতা অহেসুং। পঠমসন্নিপাতে কোটিসতসহস্সং। দুতিযে কোটিসহস্সং, ততিযে নৰুতিকোটিযো।</p>
<p class="bodytext">তদা বোধিসত্তো <span class="bld">ৰিজিতাৰী</span> নাম চক্কৰত্তী হুত্বা কোটিসতসহস্সসঙ্খস্স বুদ্ধপ্পমুখস্স ভিক্খুসঙ্ঘস্স মহাদানং অদাসি। সত্থা বোধিসত্তং ‘‘বুদ্ধো ভৰিস্সতী’’তি ব্যাকরিত্বা ধম্মং দেসেসি। সো সত্থু <a name="M0.0057"></a> ধম্মকথং সুত্বা রজ্জং নিয্যাতেত্বা পব্বজি। সো তীণি পিটকানি উগ্গহেত্বা অট্ঠ সমাপত্তিযো, পঞ্চ চ অভিঞ্ঞাযো উপ্পাদেত্বা অপরিহীনজ্ঝানো ব্রহ্মলোকে নিব্বত্তি। কোণ্ডঞ্ঞবুদ্ধস্স পন রম্মৰতী নাম নগরং, সুনন্দো নাম খত্তিযো পিতা, সুজাতা <a name="V0.0063"></a> নাম মাতা, ভদ্দো চ সুভদ্দো চ দ্বে অগ্গসাৰকা, অনুরুদ্ধো নাম উপট্ঠাকো, তিস্সা চ উপতিস্সা চ দ্বে অগ্গসাৰিকা, সালকল্যাণী বোধি, অট্ঠাসীতিহত্থুব্বেধং সরীরং, ৰস্সসতসহস্সং আযুপ্পমাণং অহোসি।</p>
<p class="bodytext">তস্স অপরভাগে একং অসঙ্খ্যেয্যং অতিক্কমিত্বা একস্মিংযেৰ কপ্পে চত্তারো বুদ্ধা নিব্বত্তিংসু <span class="bld">মঙ্গলো সুমনো রেৰতো সোভিতো</span>তি। <span class="bld">মঙ্গলস্স</span> পন ভগৰতো তীসু সাৰকসন্নিপাতেসু পঠমসন্নিপাতে কোটিসতসহস্সভিক্খূ অহেসুং। দুতিযে কোটিসহস্সং। ততিযে নৰুতিকোটিযো। ৰেমাতিকভাতা পনস্স আনন্দকুমারো নাম নৰুতিকোটিসঙ্খ্যায পরিসায সদ্ধিং ধম্মসৰনত্থায সত্থু সন্তিকং অগমাসি, সত্থা তস্স অনুপুব্বিকথং কথেসি। সো সদ্ধিং পরিসায সহ পটিসম্ভিদাহি অরহত্তং পাপুণি। সত্থা তেসং কুলপুত্তানং পুব্বচরিযকং ওলোকেন্তো ইদ্ধিমযপত্তচীৰরস্স উপনিস্সযং দিস্বা দক্খিণহত্থং পসারেত্বা ‘‘এথ ভিক্খৰো’’তি আহ। সব্বে তঙ্খণঞ্ঞেৰ ইদ্ধিমযপত্তচীৰরধরা সট্ঠিৰস্সিকত্থেরা ৰিয আকপ্পসম্পন্না হুত্বা সত্থারং ৰন্দিত্বা পরিৰারযিংসু অযমস্স ততিযো সাৰকসন্নিপাতো অহোসি।</p>
<p class="bodytext">যথা পন অঞ্ঞেসং বুদ্ধানং সমন্তা অসীতিহত্থপ্পমাণাযেৰ সরীরপ্পভা হোতি, ন, এৰং তস্স। তস্স পন ভগৰতো সরীরপ্পভা নিচ্চকালং দসসহস্সিলোকধাতুং ফরিত্বা অট্ঠাসি। রুক্খপথৰীপব্বতসমুদ্দাদযো অন্তমসো উক্খলিযাদীনি উপাদায সুৰণ্ণপট পরিযোনদ্ধা ৰিয অহেসুং। আযুপ্পমাণং পনস্স নৰুতিৰস্সসহস্সানি অহোসি। এত্তকং কালং চন্দিমসূরিযাদযো অত্তনো পভায ৰিরোচিতুং নাসক্খিংসু, রত্তিন্দিৰপরিচ্ছেদো ন পঞ্ঞাযিত্থ। দিৰা সূরিযালোকেন ৰিয সত্তা নিচ্চং বুদ্ধালোকেনেৰ ৰিচরিংসু। সাযং পুপ্ফিতানং কুসুমানং, পাতো রৰনকসকুণানঞ্চ ৰসেন লোকো রত্তিন্দিৰপরিচ্ছেদং সল্লক্খেসি <a name="M0.0058"></a>। কিং পন অঞ্ঞেসং বুদ্ধানং অযমানুভাৰো নত্থীতি? নো নত্থি, তেপি হি আকঙ্খমানা দসসহস্সিং ৰা লোকধাতুং, ততো ৰা ভিয্যো আভায ফরেয্যুং। মঙ্গলস্স পন ভগৰতো পুব্বপত্থনাৰসেন অঞ্ঞেসং ব্যামপ্পভা ৰিয সরীরপ্পভা নিচ্চমেৰ দসসহস্সিলোকধাতুং ফরিত্বা অট্ঠাসি।</p>
<p class="bodytext">সো কির বোধিসত্তচরিযকালে ৰেস্সন্তরসদিসে অত্তভাৰে ঠিতো সপুত্তদারো ৰঙ্কপব্বতসদিসে পব্বতে ৰসি। অথেকো খরদাঠিকো নাম যক্খো মহাপুরিসস্স দানজ্ঝাসযতং সুত্বা ব্রাহ্মণৰণ্ণেন উপসঙ্কমিত্বা মহাসত্তং দ্বে দারকে যাচি। মহাসত্তো ‘‘দদামি <a name="V0.0064"></a> ব্রাহ্মণস্স পুত্তকে’’তি হট্ঠপহট্ঠো উদকপরিযন্তং পথৰিং কম্পেন্তো দ্বেপি দারকে অদাসি। যক্খো চঙ্কমনকোটিযং আলম্বনফলকং নিস্সায ঠত্বা পস্সন্তস্সেৰ মহাসত্তস্স মুল়ালকলাপং ৰিয দ্বে দারকে খাদি। মহাপুরিসস্স যক্খং ওলোকেত্বা ৰিৰটমত্তে অগ্গিজালং ৰিয লোহিতধারং উগ্গিরমানং তস্স মুখং দিস্বাপি কেসগ্গমত্তম্পি দোমনস্সং নুপ্পজ্জি, ‘‘সুদিন্নং ৰত মে দান’’ন্তি চিন্তযতো পনস্স সরীরে মহন্তং পীতিসোমনস্সং উদপাদি। সো ‘‘ইমস্স মে নিস্সন্দেন অনাগতে ইমিনাৰ নীহারেন সরীরতো রস্মিযো নিক্খমন্তূ’’তি পত্থনং অকাসি। তস্স তং পত্থনং নিস্সায বুদ্ধভূতস্স সরীরতো রস্মিযো নিক্খমিত্বা এত্তকং ঠানং ফরিংসু।</p>
<p class="bodytext">অপরম্পিস্স পুব্বচরিতং অত্থি। সো কির বোধিসত্তকালে একস্স বুদ্ধস্স চেতিযং দিস্বা ‘‘ইমস্স বুদ্ধস্স মযা জীৰিতং পরিচ্চজিতুং ৰট্টতী’’তি দণ্ডকদীপিকাৰেঠননিযামেন সকলসরীরং ৰেঠাপেত্বা রতনমত্তমকুলং সতসহস্সগ্ঘনিকং সুৰণ্ণপাতিং সপ্পিস্স পূরাপেত্বা তত্থ সহস্সৰট্টিযো জালাপেত্বা তং সীসেনাদায সকলসরীরং জালাপেত্বা চেতিযং পদক্খিণং করোন্তো সকলরত্তিং ৰীতিনামেসি। এৰং যাৰ অরুণুগ্গমনা ৰাযমন্তস্সাপিস্স লোমকূপমত্তম্পি উসুমং ন গণ্হি, পদুমগব্ভং পৰিট্ঠকালো ৰিয অহোসি। ধম্মো হি নামেস অত্তানং রক্খন্তং রক্খতি। তেনাহ ভগৰা –</p>
<p class="gatha1">‘‘ধম্মো <a name="M0.0059"></a> হৰে রক্খতি ধম্মচারিং,</p>
<p class="gatha2">ধম্মো সুচিণ্ণো সুখমাৰহাতি।</p>
<p class="gatha3">এসানিসংসো ধম্মে সুচিণ্ণে,</p>
<p class="gathalast">ন দুগ্গতিং গচ্ছতি ধম্মচারী’’তি॥ (থেরগা॰ ৩০৩; জা॰ ১.১০.১০২; ১.১৫.৩৮৫)।</p>
<p class="bodytext">ইমস্সাপি কম্মস্স নিস্সন্দেন তস্স ভগৰতো সরীরোভাসো দসসহস্সিলোকধাতুং ফরিত্বা অট্ঠাসি।</p>
<p class="bodytext">তদা অম্হাকং বোধিসত্তো <span class="bld">সুরুচি</span> নাম ব্রাহ্মণো হুত্বা ‘‘সত্থারং নিমন্তেস্সামী’’তি উপসঙ্কমিত্বা মধুরধম্মকথং সুত্বা ‘‘স্বে ময্হং ভিক্খং গণ্হথ ভন্তে’’তি আহ। ব্রাহ্মণ কিত্তকেহি <a name="V0.0065"></a> তে ভিক্খূহি অত্থোতি, কিত্তকা পন ৰো ভন্তে পরিৰারা ভিক্খূতি। তদা সত্থু পঠমসন্নিপাতোযেৰ হোতি। তস্মা ‘‘কোটিসতসহস্স’’ন্তি আহ। ‘‘ভন্তে, সব্বেহিপি সদ্ধিং ময্হং ভিক্খং গণ্হথা’’তি আহ। সত্থা অধিৰাসেসি। ব্রাহ্মণো স্বাতনায নিমন্তেত্বা গেহং গচ্ছন্তো চিন্তেসি ‘‘অহং এত্তকানং ভিক্খূনং যাগুভত্তৰত্থাদীনি দাতুং নো ন সক্কোমি, নিসীদনট্ঠানং পন কথং ভৰিস্সতী’’তি। তস্স সা চিন্তা চতুরাসীতিযোজনসহস্সমত্থকে ঠিতস্স দেৰরঞ্ঞো পণ্ডুকম্বলসিলাসনস্স উণ্হভাৰং জনেসি। সক্কো ‘‘কো নু খো মং ইমস্মা ঠানা চাৰেতুকামো’’তি দিব্বচক্খুনা ওলোকেন্তো মহাপুরিসং দিস্বা ‘‘অযং সুরুচি ব্রাহ্মণো বুদ্ধপ্পমুখং ভিক্খুসঙ্ঘং নিমন্তেত্বা নিসীদনট্ঠানত্থায চিন্তেসি, মযাপি তত্থ গন্ত্বা পুঞ্ঞকোট্ঠাসং গহেতুং ৰট্টতী’’তি ৰড্ঢকিৰণ্ণং নিম্মিনিত্বা ৰাসিফরসুহত্থো মহাপুরিসস্স পুরতো পাতুরহোসি। ‘‘অত্থি নু খো কস্সচি ভতিযা কত্তব্বকিচ্চ’’ন্তি আহ। মহাপুরিসো তং দিস্বা ‘‘কিং কম্মং করিস্সসী’’তি আহ। মম অজাননসিপ্পং নাম নত্থি, গেহং ৰা মণ্ডপং ৰা যো যং কারেতি, তস্স তং কাতুং জানামীতি। তেন হি ময্হং কম্মং অত্থীতি। কিং, অয্যাতি? স্বাতনায মে কোটিসতসহস্সভিক্খূ নিমন্তিতা, তেসং নিসীদনমণ্ডপং করিস্সসীতি। অহং নাম করেয্যং, সচে মে ভতিং দাতুং সক্খিস্সথাতি। সক্খিস্সামি, তাতাতি। ‘‘সাধু করিস্সামী’’তি গন্ত্বা একং পদেসং ওলোকেসি।</p>
<p class="bodytext">দ্বাদসতেরসযোজনপ্পমাণো <a name="M0.0060"></a> পদেসো কসিণমণ্ডলং ৰিয সমতলো অহোসি। সো ‘‘এত্তকে ঠানে সত্তরতনমযো মণ্ডপো উট্ঠহতূ’’তি চিন্তেত্বা ওলোকেসি। তাৰদেৰ পথৰিং ভিন্দিত্বা মণ্ডপো উট্ঠহি। তস্স সুৰণ্ণমযেসু থম্ভেসু রজতমযা ঘটকা অহেসুং, রজতমযেসু থম্ভেসু সুৰণ্ণমযা, মণিত্থম্ভেসু পৰাল়মযা, পৰাল়ত্থম্ভেসু মণিমযা, সত্তরতনমযেসু থম্ভেসু সত্তরতনমযাৰ ঘটকা অহেসুং। ততো ‘‘মণ্ডপস্স অন্তরন্তেন কিঙ্কিণিকজালং ওলম্বতূ’’তি ওলোকেসি। সহ ওলোকনেনেৰ কিঙ্কিণিকজালং ওলম্বি, যস্স মন্দৰাতেরিতস্স পঞ্চঙ্গিকস্সেৰ তূরিযস্স মধুরসদ্দো নিগ্গচ্ছতি। দিব্বসঙ্গীতিৰত্তনকালো ৰিয অহোসি। ‘‘অন্তরন্তরা গন্ধদামমালাদামানি ওলম্বন্তূ’’তি চিন্তেসি। তাৰদেৰ দামানি ওলম্বিংসু। ‘‘কোটিসতসহস্সসঙ্খ্যানং ভিক্খূনং আসনানি চ আধারকানি চ পথৰিং ভিন্দিত্বা উট্ঠহন্তূ’’তি চিন্তেসি। তাৰদেৰ উট্ঠহিংসু। ‘‘কোণে কোণে একেকা উদকচাটিযো উট্ঠহন্তূ’’তি চিন্তেসি, তাৰদেৰ উদকচাটিযো উট্ঠহিংসু এত্তকং মাপেত্বা ব্রাহ্মণস্স সন্তিকং গন্ত্বা ‘‘এহি অয্য তৰ মণ্ডপং ওলোকেত্বা ময্হং ভতিং দেহী’’তি আহ। মহাপুরিসো গন্ত্বা মণ্ডপং ওলোকেসি <a name="V0.0066"></a>। ওলোকেন্তস্সেৰস্স সকলসরীরং পঞ্চৰণ্ণায পীতিযা নিরন্তরং ফুটং অহোসি। অথস্স মণ্ডপং ওলোকেত্বা এতদহোসি ‘‘নাযং মণ্ডপো মনুস্সভূতেন কতো, ময্হং পন অজ্ঝাসযং ময্হং গুণং আগম্ম অদ্ধা সক্কস্স ভৰনং উণ্হং অহোসি। ততো সক্কেন দেৰরঞ্ঞা অযং মণ্ডপো কারিতো ভৰিস্সতী’’তি। ‘‘ন খো পন মে যুত্তং এৰরূপে মণ্ডপে একদিৰসংযেৰ দানং দাতুং, সত্তাহং দস্সামী’’তি চিন্তেসি।</p>
<p class="bodytext">বাহিরকদানঞ্হি তত্তকম্পি সমানং বোধিসত্তানং তুট্ঠিং কাতুং ন সক্কোতি। অলঙ্কতসীসং পন ছিন্দিত্বা অঞ্জিতঅক্খীনি উপ্পাটেত্বা, হদযমংসং ৰা উপ্পাটেত্বা দিন্নকালে বোধিসত্তানং চাগং নিস্সায তুট্ঠি নাম হোতি। অম্হাকম্পি হি বোধিসত্তস্স সিৰিজাতকে দেৰসিকং পঞ্চসতসহস্সকহাপণানি ৰিস্সজ্জেত্বা চতূসু নগরদ্বারেসু, মজ্ঝে নগরে চ দানং দদন্তস্স তং দানং তুট্ঠিং উপ্পাদেতুং নাসক্খি। যদা পনস্স ব্রাহ্মণৰণ্ণেন আগন্ত্বা সক্কো দেৰরাজা অক্খীনি যাচি, তদা তানি উপ্পাটেত্বা <a name="M0.0061"></a> দদমানস্সেৰ হাসো উপ্পজ্জি, কেসগ্গমত্তম্পি চিত্তস্স অঞ্ঞথত্তং নাহোসি। এৰং দানং নিস্সায বোধিসত্তানং তিত্তি নাম নত্থি। তস্মা সোপি মহাপুরিসো ‘‘সত্তাহং মযা কোটিসতসহস্সসঙ্খ্যানং ভিক্খূনং দানং দাতুং ৰট্টতী’’তি চিন্তেত্বা তস্মিং মণ্ডপে বুদ্ধপ্পমুখং ভিক্খুসঙ্ঘং নিসীদাপেত্বা সত্তাহং গৰপানং নাম অদাসি। গৰপানন্তি মহন্তে মহন্তে কোলম্বে খীরস্স পূরেত্বা উদ্ধনেসু আরোপেত্বা ঘনপাকপক্কে খীরে থোকে তণ্ডুলে পক্খিপিত্বা পক্কমধুসক্করচুণ্ণসপ্পীহি অভিসঙ্খতং ভোজনং ৰুচ্চতি। মনুস্সাযেৰ পন পরিৰিসিতুং নাসক্খিংসু, দেৰাপি একন্তরিকা হুত্বা পরিৰিসিংসু। দ্বাদসতেরসযোজনপ্পমাণং ঠানম্পি ভিক্খূ গণ্হিতুং নপ্পহোতিযেৰ। তে পন ভিক্খূ অত্তনো আনুভাৰেন নিসীদিংসু। পরিযোসানদিৰসে সব্বভিক্খূনং পত্তানি ধোৰাপেত্বা ভেসজ্জত্থায সপ্পিনৰনীততেলমধুফাণিতানং পূরেত্বা তিচীৰরেহি সদ্ধিং অদাসি। সঙ্ঘনৰকভিক্খুনা লদ্ধতিচীৰরসাটকা সতসহস্সগ্ঘনিকা অহেসুং। সত্থা অনুমোদনং করোন্তো ‘‘অযং পুরিসো এৰরূপং মহাদানং অদাসি, কো নু খো ভৰিস্সতী’’তি উপধারেন্তো ‘‘অনাগতে কপ্পসতসহস্সাধিকানং দ্বিন্নং অসঙ্খ্যেয্যানং মত্থকে গোতমো নাম বুদ্ধো ভৰিস্সতী’’তি দিস্বা মহাপুরিসং আমন্তেত্বা ‘‘ত্বং এত্তকং নাম কালং অতিক্কমিত্বা গোতমো নাম বুদ্ধো ভৰিস্সসী’’তি ব্যাকাসি।</p>
<p class="bodytext">মহাপুরিসো ব্যাকরণং সুত্বা ‘‘অহং কির বুদ্ধো ভৰিস্সামি, কো মে ঘরাৰাসেন অত্থো <a name="V0.0067"></a>, পব্বজিস্সামী’’তি চিন্তেত্বা তথারূপং সম্পত্তিং খেল়পিণ্ডং ৰিয পহায সত্থু সন্তিকে পব্বজি। পব্বজিত্বা চ বুদ্ধৰচনং উগ্গণ্হিত্বা অভিঞ্ঞা, সমাপত্তিযো চ নিব্বত্তেত্বা আযুপরিযোসনে ব্রহ্মলোকে নিব্বত্তি।</p>
<p class="bodytext"><span class="bld">মঙ্গলস্স</span> পন ভগৰতো উত্তরং নাম নগরং অহোসি। পিতাপি উত্তরো নাম খত্তিযো, মাতাপি উত্তরা নাম, সুদেৰো চ ধম্মসেনো চ দ্বে অগ্গসাৰকা, পালিতো নাম উপট্ঠাকো, সীৰলী চ অসোকা চ দ্বে অগ্গসাৰিকা, নাগরুক্খো বোধি, অট্ঠাসীতিহত্থুব্বেধং সরীরং অহোসি। নৰুতিৰস্সসহস্সানি ঠত্বা পরিনিব্বুতে পন তস্মিং একপ্পহারেনেৰ <a name="M0.0062"></a> দসচক্কৰাল়সহস্সানি একন্ধকারানি অহেসুং। সব্বচক্কৰাল়েসু মনুস্সানং মহন্তং আরোদনপরিদেৰনং অহোসি।</p>
<p class="bodytext">এৰং দসসহস্সিলোকধাতুং অন্ধকারং কত্বা পরিনিব্বুতস্স তস্স ভগৰতো অপরভাগে <span class="bld">সুমনো</span> নাম সত্থা উদপাদি। তস্সাপি তযো সাৰকসন্নিপাতা। পঠমসন্নিপাতে কোটিসতসহস্সভিক্খূ অহেসুং। দুতিযে কঞ্চনপব্বতম্হি নৰুতিকোটিসহস্সানি, ততিযে অসীতিকোটিসহস্সানি। তদা মহাসত্তো <span class="bld">অতুলো</span> নাম নাগরাজা অহোসি মহিদ্ধিকো মহানুভাৰো, সো ‘‘বুদ্ধো উপ্পন্নো’’তি সুত্বা ঞাতিসঙ্ঘপরিৰুতো নাগভৰনা নিক্খমিত্বা কোটিসতসহস্সভিক্খুপরিৰারস্স তস্স ভগৰতো দিব্বতূরিযেহি উপহারং কারাপেত্বা মহাদানং পৰত্তেত্বা পচ্চেকং দুস্সযুগানি দত্বা সরণেসু পতিট্ঠাসি। সোপি নং সত্থা ‘‘অনাগতে বুদ্ধো ভৰিস্সসী’’তি ব্যাকাসি।</p>
<p class="bodytext">তস্স ভগৰতো নগরং মেখলং নাম অহোসি, সুদত্তো নাম রাজা পিতা, সিরিমা নাম মাতা, সরণো চ ভাৰিতত্তো চ দ্বে অগ্গসাৰকা, উদেনো নাম উপট্ঠাকো, সোণা চ উপসোণা চ দ্বে অগ্গসাৰিকা, নাগরুক্খোৰ বোধি, নৰুতিহত্থুব্বেধং সরীরং, নৰুতিযেৰ ৰস্সসহস্সানি আযুপ্পমাণং অহোসীতি।</p>
<p class="bodytext">তস্স অপরভাগে <span class="bld">রেৰতো</span> নাম সত্থা উদপাদি। তস্সাপি তযো সাৰকসন্নিপাতা অহেসুং, পঠমসন্নিপাতে গণনা নাম নত্থি, দুতিযে কোটিসতসহস্সভিক্খূ অহেসুং, তথা ততিযে। তদা বোধিসত্তো <span class="bld">অতিদেৰো</span> নাম ব্রাহ্মণো হুত্বা সত্থু ধম্মদেসনং সুত্বা সরণেসু পতিট্ঠায সিরস্মিং অঞ্জলিং <a name="V0.0068"></a> ঠপেত্বা তস্স সত্থুনো কিলেসপ্পহানে ৰণ্ণং ৰত্বা উত্তরাসঙ্গেন পূজমকাসি। সোপি নং ‘‘বুদ্ধো ভৰিস্সসী’’তি ব্যাকাসি।</p>
<p class="bodytext">তস্স পন ভগৰতো নগরং সুধঞ্ঞৰতী নাম অহোসি, পিতা ৰিপুলো নাম খত্তিযো, মাতাপি ৰিপুলা নাম, ৰরুণো চ ব্রহ্মদেৰো চ দ্বে অগ্গসাৰকা, সম্ভৰো নাম উপট্ঠাকো, ভদ্দা চ সুভদ্দা চ দ্বে অগ্গসাৰিকা, নাগরুক্খোৰ বোধি, সরীরং অসীতিহত্থুব্বেধং অহোসি, আযু সট্ঠিৰস্সসহস্সানীতি।</p>
<p class="bodytext">তস্স <a name="M0.0063"></a> অপরভাগে <span class="bld">সোভিতো</span> নাম সত্থা উদপাদি। তস্সাপি তযো সাৰকসন্নিপাতা, পঠমসন্নিপাতে কোটিসতভিক্খূ অহেসুং, দুতিযে নৰুতিকোটিযো, ততিযে অসীতিকোটিযো। তদা বোধিসত্তো <span class="bld">অজিতো</span> নাম ব্রাহ্মণো হুত্বা সত্থু ধম্মদেসনং সুত্বা সরণেসু পতিট্ঠায বুদ্ধপ্পমুখস্স ভিক্খুসঙ্ঘস্স মহাদানং অদাসি। সোপি নং ‘‘বুদ্ধো ভৰিস্সসী’’তি ব্যাকাসি।</p>
<p class="bodytext">তস্স পন ভগৰতো নগরং সুধম্মং নাম অহোসি, পিতা সুধম্মো নাম রাজা, মাতাপি সুধম্মা নাম, অসমো চ সুনেত্তো চ দ্বে অগ্গসাৰকা, অনোমো নাম উপট্ঠাকো, নকুলা চ সুজাতা চ দ্বে অগ্গসাৰিকা, নাগরুক্খোৰ বোধি, অট্ঠপণ্ণাসহত্থুব্বেধং সরীরং অহোসি, নৰুতি ৰস্সসহস্সানি আযুপ্পমাণন্তি।</p>
<p class="bodytext">তস্স অপরভাগে একং অসঙ্খ্যেয্যং অতিক্কমিত্বা একস্মিংযেৰ কপ্পে তযো বুদ্ধা নিব্বত্তিংসু <span class="bld">অনোমদস্সী, পদুমো, নারদো</span>তি। <span class="bld">অনোমদস্সিস্স</span> ভগৰতো তযো সাৰকসন্নিপাতা, পঠমে অট্ঠ ভিক্খুসতসহস্সানি অহেসুং, দুতিযে সত্ত, ততিযে ছ তদা বোধিসত্তো একো <span class="bld">যক্খসেনাপতি</span> অহোসি মহিদ্ধিকো মহানুভাৰো অনেককোটিসতসহস্সানং যক্খানং অধিপতি। সো ‘‘বুদ্ধো উপ্পন্নো’’তি সুত্বা আগন্ত্বা বুদ্ধপ্পমুখস্স ভিক্খুসঙ্ঘস্স মহাদানং অদাসি। সত্থাপি নং ‘‘অনাগতে বুদ্ধো ভৰিস্সসী’’তি ব্যাকাসি।</p>
<p class="bodytext">অনোমদস্সিস্স পন ভগৰতো চন্দৰতী নাম নগরং অহোসি, যসৰা নাম রাজা পিতা, যসোধরা নাম মাতা, নিসভো চ অনোমো চ দ্বে অগ্গসাৰকা, ৰরুণো নাম উপট্ঠাকো <a name="V0.0069"></a>, সুন্দরী চ সুমনা চ দ্বে অগ্গসাৰিকা, অজ্জুনরুক্খো বোধি, সরীরং অট্ঠপণ্ণাসহত্থুব্বেধং অহোসি, ৰস্সসতসহস্সং আযূতি।</p>
<p class="bodytext">তস্স অপরভাগে <span class="bld">পদুমো</span> নাম সত্থা উদপাদি। তস্সাপি তযো সাৰকসন্নিপাতা, পঠমসন্নিপাতে কোটিসতসহস্সভিক্খূ অহেসুং, দুতিযে তীণিসতসহস্সানি, ততিযে অগামকে অরঞ্ঞে মহাৰনসণ্ডৰাসীনং ভিক্খূনং দ্বে সতসহস্সানি। তদা তথাগতে তস্মিংযেৰ ৰনসণ্ডে ৰসন্তে বোধিসত্তো <span class="bld">সীহো</span> হুত্বা সত্থারং নিরোধসমাপত্তিসমাপন্নং দিস্বা পসন্নচিত্তো ৰন্দিত্বা পদক্খিণং কত্বা <a name="M0.0064"></a> পীতিসোমনস্সজাতো তিক্খত্তুং সীহনাদং নদিত্বা সত্তাহং বুদ্ধারম্মণং পীতিংঅৰিজহিত্বা পীতিসুখেনেৰ গোচরায অপক্কমিত্বা জীৰিতপরিচ্চাগং কত্বা পযিরুপাসমানো অট্ঠাসি। সত্থা সত্তাহচ্চযেন নিরোধা ৰুট্ঠিতো সীহং ওলোকেত্বা ‘‘ভিক্খুসঙ্ঘেপি চিত্তং পসাদেত্বা সঙ্ঘং ৰন্দিস্সতী’’তি ‘‘ভিক্খুসঙ্ঘো আগচ্ছতূ’’তি চিন্তেসি। ভিক্খূ তাৰদেৰ আগমিংসু। সীহো সঙ্ঘে চিত্তং পসাদেতি। সত্থা তস্স মানসং ওলোকেত্বা ‘‘অনাগতে বুদ্ধো ভৰিস্সসী’’তি ব্যাকাসি।</p>
<p class="bodytext">পদুমস্স পন ভগৰতো চম্পকং নগরং অহোসি অসমো নাম রাজা পিতা, মাতা অসমা নাম, সালো চ উপসালো চ দ্বে অগ্গসাৰকা, ৰরুণো নাম উপট্ঠাকো, রামা চ সুরামা চ দ্বে অগ্গসাৰিকা, সোণরুক্খো নাম বোধি অট্ঠপণ্ণাসহত্থুব্বেধং সরীরং অহোসি, আযু ৰস্সসতসহস্সন্তি।</p>
<p class="bodytext">তস্স অপরভাগে <span class="bld">নারদো</span> নাম সত্থা উদপাদি। তস্সাপি তযো সাৰকসন্নিপাতা, পঠমসন্নিপাতে কোটিসতসহস্সভিক্খূ অহেসুং, দুতিযে নৰুতিকোটিসহস্সানি, ততিযে অসীতিকোটিসহস্সানি। তদা বোধিসত্তো <span class="bld">ইসিপব্বজ্জং</span> পব্বজিত্বা পঞ্চসু অভিঞ্ঞাসু, অট্ঠসু চ সমাপত্তীসু চিণ্ণৰসী হুত্বা বুদ্ধপ্পমুখস্স ভিক্খুসঙ্ঘস্স মহাদানং দত্বা লোহিতচন্দনেন পূজমকাসি, সোপি নং ‘‘অনাগতে বুদ্ধো ভৰিস্সসী’’তি ব্যাকাসি।</p>
<p class="bodytext">তস্স পন ভগৰতো ধঞ্ঞৰতী নাম নগরং অহোসি, সুদেৰো নাম খত্তিযো পিতা, অনোমা নাম মাতা, ভদ্দসালো চ জিতমিত্তো চ দ্বে অগ্গসাৰকা, ৰাসিট্ঠো নাম উপট্ঠাকো, উত্তরা <a name="V0.0070"></a> চ ফগ্গুনী চ দ্বে অগ্গসাৰিকা, মহাসোণরুক্খো বোধি, সরীরং অট্ঠাসীতিহত্থুব্বেধং অহোসি, নৰুতি ৰস্সসহস্সানি আযূতি।</p>
<p class="bodytext">নারদবুদ্ধস্স পন অপরভাগে একং অসঙ্খ্যেয্যং অতিক্কমিত্বা ইতো সতসহস্সকপ্পমত্থকে একস্মিং কপ্পে একোৰ <span class="bld">পদুমুত্তরো</span> নাম বুদ্ধো উদপাদি। তস্সাপি তযো সাৰকসন্নিপাতা, পঠমসন্নিপাতে কোটিসতসহস্সভিক্খূ অহেসুং, দুতিযে ৰেভারপব্বতে নৰুতিকোটিসহস্সানি, ততিযে অসীতিকোটিসহস্সানি। তদা বোধিসত্তো <span class="bld">জটিলো</span> নাম মহারট্ঠিযো হুত্বা বুদ্ধপ্পমুখস্স ভিক্খুসঙ্ঘস্স সচীৰরং দানং <a name="M0.0065"></a> অদাসি। সোপি নং ‘‘অনাগতে বুদ্ধো ভৰিস্সসী’’তি ব্যাকাসি। পদুমুত্তরস্স পন ভগৰতো কালে তিত্থিযা নাম নাহেসুং সব্বে দেৰমনুস্সা বুদ্ধমেৰ সরণমকংসু।</p>
<p class="bodytext">তস্স নগরং হংসৰতী নাম অহোসি, পিতা আনন্দো নাম খত্তিযো, মাতা সুজাতা নাম, দেৰলো চ সুজাতো চ দ্বে অগ্গসাৰকা সুমনো নাম উপট্ঠাকো, অমিতা চ অসমা চ দ্বে অগ্গসাৰিকা, সললরুক্খো বোধি, সরীরং অট্ঠাসীতিহত্থুব্বেধং অহোসি, সরীরপ্পভা সমন্ততো দ্বাদস যোজনানি গণ্হি ৰস্সসতসহস্সং আযূতি।</p>
<p class="bodytext">তস্স অপরভাগে সত্ততিকপ্পসহস্সানি অতিক্কমিত্বা ইতো তিংসকপ্পসহস্সমত্থকে <span class="bld">সুমেধো</span> চ <span class="bld">সুজাতো</span> চাতি একস্মিং কপ্পে দ্বে বুদ্ধা নিব্বত্তিংসু। সুমেধস্সাপি তযো সাৰকসন্নিপাতা, পঠমসন্নিপাতে সুদস্সননগরে কোটিসতখীণাসৰা অহেসুং, দুতিযে নৰুতিকোটিযো, ততিযে অসীতিকোটিযো। তদা বোধিসত্তো <span class="bld">উত্তরো</span> নাম ব্রাহ্মণমাণৰো হুত্বা নিদহিত্বা ঠপিতংযেৰ অসীতিকোটিধনং ৰিস্সজ্জেত্বা বুদ্ধপ্পমুখস্স ভিক্খুসঙ্ঘস্স মহাদানং দত্বা ধম্মং সুত্বা সরণেসু পতিট্ঠায নিক্খমিত্বা পব্বজি। সোপি নং ‘‘অনাগতে বুদ্ধো ভৰিস্সসী’’তি ব্যাকাসি।</p>
<p class="bodytext">সুমেধস্স ভগৰতো সুদস্সনং নাম নগরং অহোসি, সুদত্তো নাম রাজা পিতা, মাতাপি সুদত্তা নাম, সরণো চ সব্বকামো চ দ্বে অগ্গসাৰকা, সাগরো নাম উপট্ঠাকো, রামা চ সুরামা চ দ্বে অগ্গসাৰিকা, মহানীপরুক্খো বোধি, সরীরং অট্ঠাসীতিহত্থুব্বেধং অহোসি, আযু নৰুতি ৰস্সসহস্সানীতি।</p>
<p class="bodytext">তস্স <a name="V0.0071"></a> অপরভাগে <span class="bld">সুজাতো</span> নাম সত্থা উদপাদি। তস্সাপি তযো সাৰকসন্নিপাতা, পঠমসন্নিপাতে সট্ঠিভিক্খুসতসহস্সানি অহেসুং <a name="M0.0066"></a>, দুতিযে পঞ্ঞাসং, ততিযে চত্তালীসং। তদা বোধিসত্তো <span class="bld">চক্কৰত্তিরাজা</span> হুত্বা ‘‘বুদ্ধো উপ্পন্নো’’তি সুত্বা উপসঙ্কমিত্বা ধম্মং সুত্বা বুদ্ধপ্পমুখস্স ভিক্খুসঙ্ঘস্স সদ্ধিং সত্তহি রতনেহি চতুমহাদীপরজ্জং দত্বা সত্থু সন্তিকে পব্বজি। সকলরট্ঠৰাসিনো রট্ঠুপ্পাদং গহেত্বা আরামিককিচ্চং সাধেন্তা বুদ্ধপ্পমুখস্স ভিক্খুসঙ্ঘস্স নিচ্চং মহাদানং অদংসু। সোপি নং সত্থা ব্যাকাসি।</p>
<p class="bodytext">তস্স ভগৰতো নগরং সুমঙ্গলং নাম অহোসি, উগ্গতো নাম রাজা পিতা, পভাৰতী নাম মাতা, সুদস্সনো চ সুদেৰো চ দ্বে অগ্গসাৰকা, নারদো নাম উপট্ঠাকো, নাগা চ নাগসমালা চ দ্বে অগ্গসাৰিকা, মহাৰেল়ুরুক্খো বোধি, সো কির মন্দচ্ছিদ্দো ঘনক্খন্ধো উপরিনিগ্গতাহি মহাসাখাহি মোরপিঞ্ছকলাপো ৰিয ৰিরোচিত্থ। তস্স ভগৰতো সরীরং পণ্ণাসহত্থুব্বেধং অহোসি, আযু নৰুতিৰস্সসহস্সানীতি।</p>
<p class="bodytext">তস্স অপরভাগে ইতো অট্ঠারসকপ্পসতমত্থকে একস্মিং কপ্পে <span class="bld">পিযদস্সী, অত্থদস্সী, ধম্মদস্সী</span>তি তযো বুদ্ধা নিব্বত্তিংসু। <span class="bld">পিযদস্সিস্সাপি</span> তযো সাৰকসন্নিপাতা। পঠমে কোটিসতসহস্সভিক্খূ অহেসুং, দুতিযে নৰুতিকোটিযো, ততিযে অসীতিকোটিযো। তদা বোধিসত্তো <span class="bld">কস্সপো</span> নাম মাণৰো তিণ্ণং ৰেদানং পারঙ্গতো হুত্বা সত্থু ধম্মদেসনং সুত্বা কোটিসতসহস্সধনপরিচ্চাগেন সঙ্ঘারামং কারেত্বা সরণেসু চ সীলেসু চ পতিট্ঠাসি। অথ নং সত্থা ‘‘অট্ঠারসকপ্পসতচ্চযেন বুদ্ধো ভৰিস্সসী’’তি ব্যাকাসি।</p>
<p class="bodytext">তস্স ভগৰতো অনোমং নাম নগরং অহোসি, পিতা সুদিন্নো নাম রাজা, মাতা চন্দা নাম, পালিতো চ সব্বদস্সী চ দ্বে অগ্গসাৰকা, সোভিতো নাম উপট্ঠাকো, সুজাতা চ ধম্মদিন্না চ দ্বে অগ্গসাৰিকা, পিযঙ্গুরুক্খো বোধি, সরীরং অসীতিহত্থুব্বেধং অহোসি, নৰুতিৰস্সসহস্সানি আযূতি।</p>
<p class="bodytext">তস্স অপরভাগে <span class="bld">অত্থদস্সী</span> নাম ভগৰা উদপাদি। তস্সাপি তযো সাৰকসন্নিপাতা। পঠমে অট্ঠনৰুতিভিক্খুসতসহস্সানি অহেসুং, দুতিযে অট্ঠাসীতিসহস্সানি, তথা ততিযে। তদা বোধিসত্তো <a name="V0.0072"></a> <span class="bld">সুসীমো</span> <a name="M0.0067"></a> নাম মহিদ্ধিকো তাপসো হুত্বা দেৰলোকতো মন্দারৰপুপ্ফচ্ছত্তং আহরিত্বা সত্থারং পূজেসি। সোপি নং সত্থা ব্যাকাসি।</p>
<p class="bodytext">তস্স ভগৰতো সোভণং নাম নগরং অহোসি, সাগরো নাম রাজা পিতা, সুদস্সনা নাম মাতা, সন্তো চ উপসন্তো চ দ্বে অগ্গসাৰকা, অভযো নাম উপট্ঠাকো, ধম্মা চ সুধম্মা চ দ্বে অগ্গসাৰিকা, চম্পকরুক্খো বোধি, সরীরং অসীতিহত্থুব্বেধং অহোসি, সরীরপ্পভা সমন্ততো সব্বকালং যোজনমত্তং ফরিত্বা অট্ঠাসি, আযু ৰস্সসতসহস্সন্তি।</p>
<p class="bodytext">তস্স অপরভাগে <span class="bld">ধম্মদস্সী</span> নাম সত্থা উদপাদি। তস্সাপি তযো সাৰকসন্নিপাতা। পঠমসন্নিপাতে কোটিসতভিক্খূ অহেসুং, দুতিযে নৰুতিকোটিযো, ততিযে অসীতিকোটিযো। তদা বোধিসত্তো <span class="bld">সক্কো দেৰরাজা</span> হুত্বা দিব্বগন্ধপুপ্ফেহি চ দিব্বতূরিযেহি চ পূজমকাসি। সোপি নং সত্থা ব্যাকাসি।</p>
<p class="bodytext">তস্স ভগৰতো সরণং নাম নগরং অহোসি, পিতা সরণো নাম রাজা, মাতা সুনন্দা নাম, পদুমো চ ফুস্সদেৰো চ দ্বে অগ্গসাৰকা, সুনেত্তো নাম উপট্ঠাকো, খেমা চ সব্বনামা চ দ্বে অগ্গসাৰিকা, রত্তঙ্কুররুক্খো বোধি, ‘‘ককুধরুক্খো’’তিপি ‘‘বিম্বিজালো’’তিপি ৰুচ্চতি সরীরং পনস্স অসীতিহত্থুব্বেধং অহোসি, ৰস্সসতসহস্সং আযূতি।</p>
<p class="bodytext">তস্স অপরভাগে ইতো চতুনৰুতিকপ্পমত্থকে একস্মিং কপ্পে একোৰ <span class="bld">সিদ্ধত্থো</span> নাম বুদ্ধো উদপাদি। তস্সাপি তযো সাৰকসন্নিপাতা। পঠমসন্নিপাতে কোটিসতসহস্সভিক্খূ অহেসুং, দুতিযে নৰুতিকোটিযো ততিযে অসীতিকোটিযো। তদা বোধিসত্তো উগ্গতেজো অভিঞ্ঞাবলসম্পন্নো <span class="bld">মঙ্গলো</span> নাম তাপসো হুত্বা মহাজম্বুফলং আহরিত্বা তথাগতস্স অদাসি। সত্থা তং ফলং পরিভুঞ্জিত্বা ‘‘চতুনৰুতিকপ্পমত্থকে বুদ্ধো ভৰিস্সসী’’তি বোধিসত্তং ব্যাকাসি।</p>
<p class="bodytext">তস্স <a name="M0.0068"></a> ভগৰতো নগরং ৰেভারং নাম অহোসি, পিতা জযসেনো নাম রাজা, মাতা সুফস্সা নাম, সম্বলো চ সুমিত্তো চ দ্বে অগ্গসাৰকা, রেৰতো নাম উপট্ঠাকো, সীৰলা চ <a name="V0.0073"></a> সুরামা চ দ্বে অগ্গসাৰিকা, কণিকাররুক্খো বোধি, সরীরং সট্ঠিহত্থুব্বেধং অহোসি, ৰস্সসতসহস্সং আযূতি।</p>
<p class="bodytext">তস্স অপরভাগে ইতো দ্বেনৰুতিকপ্পমত্থকে <span class="bld">তিস্সো ফুস্সো</span>তি একস্মিং কপ্পে দ্বে বুদ্ধা নিব্বত্তিংসু। <span class="bld">তিস্সস্স</span> পন ভগৰতো তযো সাৰকসন্নিপাতা। পঠমসন্নিপাতে ভিক্খূনং কোটিসতং অহোসি, দুতিযে নৰুতিকোটিযো, ততিযে অসীতিকোটিযো। তদা বোধিসত্তো মহাভোগো মহাযসো <span class="bld">সুজাতো</span> নাম খত্তিযো হুত্বা ইসিপব্বজ্জং পব্বজিত্বা মহিদ্ধিকভাৰং পত্বা ‘‘বুদ্ধো উপ্পন্নো’’তি সুত্বা দিব্বমন্দারৰপদুমপারিচ্ছত্তকপুপ্ফানি আদায চতুপরিসমজ্ঝে গচ্ছন্তং তথাগতং পূজেসি, আকাসে পুপ্ফৰিতানং হুত্বা অট্ঠাসি। সোপি নং সত্থা ‘‘ইতো দ্বেনৰুতিকপ্পমত্থকে বুদ্ধো ভৰিস্সসী’’তি ব্যাকাসি।</p>
<p class="bodytext">তস্স ভগৰতো খেমং নাম নগরং অহোসি, পিতা জনসন্ধো নাম খত্তিযো, মাতা পদুমা নাম, ব্রহ্মদেৰো চ উদযো চ দ্বে অগ্গসাৰকা সমঙ্গো নাম উপট্ঠাকো, ফুস্সা চ সুদত্তা চ দ্বে অগ্গসাৰিকা অসনরুক্খো বোধি, সরীরং সট্ঠিহত্থুব্বেধং অহোসি, ৰস্সসতসহস্সং আযূতি।</p>
<p class="bodytext">তস্স অপরভাগে <span class="bld">ফুস্সো</span> নাম সত্থা উদপাদি। তস্সাপি তযো সাৰকসন্নিপাতা, পঠমসন্নিপাতে সট্ঠি ভিক্খুসতসহস্সানি অহেসুং, দুতিযে পণ্ণাস, ততিযে দ্বত্তিংস। তদা বোধিসত্তো <span class="bld">ৰিজিতাৰী</span> নাম খত্তিযো হুত্বা মহারজ্জং পহায সত্থু সন্তিকে পব্বজিত্বা তীণি পিটকানি উগ্গহেত্বা মহাজনস্স ধম্মকথং কথেসি। সীলপারমিঞ্চ পূরেসি। সোপি নং ‘‘বুদ্ধো ভৰিস্সসী’’তি ব্যাকাসি।</p>
<p class="bodytext">তস্স ভগৰতো কাসি নাম নগরং অহোসি, জযসেনো নাম রাজা পিতা, সিরিমা নাম মাতা, সুরক্খিতো চ ধম্মসেনো চ দ্বে অগ্গসাৰকা, সভিযো নাম উপট্ঠাকো, চালা চ উপচালা চ দ্বে অগ্গসাৰিকা <a name="M0.0069"></a>, আমলকরুক্খো বোধি, সরীরং অট্ঠপণ্ণাসহত্থুব্বেধং অহোসি, নৰুতি ৰস্সসহস্সানি আযূতি।</p>
<p class="bodytext">তস্স অপরভাগে ইতো একনৰুতিকপ্পে <span class="bld">ৰিপস্সী</span> নাম ভগৰা উদপাদি। তস্সাপি তযো সাৰকসন্নিপাতা <a name="V0.0074"></a>, পঠমসন্নিপাতে অট্ঠসট্ঠিভিক্খুসতসহস্সানি অহেসুং, দুতিযে একসতসহস্সং, ততিযে অসীতিসহস্সানি। তদা বোধিসত্তো মহিদ্ধিকো মহানুভাৰো <span class="bld">অতুলো</span> নাম নাগরাজা হুত্বা সত্তরতনখচিতং সোৰণ্ণমযং মহাপীঠং ভগৰতো অদাসি। সোপি নং সত্থা ‘‘ইতো একনৰুতিকপ্পে বুদ্ধো ভৰিস্সসী’’তি ব্যাকাসি।</p>
<p class="bodytext">তস্স ভগৰতো বন্ধুমতী নাম নগরং অহোসি, বন্ধুমা নাম রাজা পিতা। বন্ধুমতী নাম মাতা, খণ্ডো চ তিস্সো চ দ্বে অগ্গসাৰকা, অসোকো নাম উপট্ঠাকো, চন্দা চ চন্দমিত্তা চ দ্বে অগ্গসাৰিকা পাটলিরুক্খো বোধি, সরীরং অসীতিহত্থুব্বেধং অহোসি, সরীরপ্পভা সদা সত্ত যোজনানি ফরিত্বা অট্ঠাসি, অসীতিৰস্সসহস্সানি আযূতি।</p>
<p class="bodytext">তস্স অপরভাগে ইতো একতিংসকপ্পে <span class="bld">সিখী, ৰেস্সভূ</span> চাতি দ্বে বুদ্ধা অহেসুং। <span class="bld">সিখিস্সাপি</span> ভগৰতো তযো সাৰকসন্নিপাতা, পঠমসন্নিপাতে ভিক্খুসতসহস্সং অহোসি, দুতিযে অসীতিসহস্সানি, ততিযে সত্ততি। তদা বোধিসত্তো <span class="bld">অরিন্দমো</span> নাম রাজা হুত্বা বুদ্ধপ্পমুখস্স ভিক্খুসঙ্ঘস্স সচীৰরং মহাদানং পৰত্তেত্বা সত্তরতনপটিমণ্ডিতং হত্থিরতনং দত্বা হত্থিপ্পমাণং কত্বা কপ্পিযভণ্ডং অদাসি। সোপি নং ‘‘ইতো একতিংসকপ্পে বুদ্ধো ভৰিস্সসী’’তি ব্যাকাসি।</p>
<p class="bodytext">তস্স পন ভগৰতো অরুণৰতী নাম নগরং অহোসি, অরুণৰা নাম খত্তিযো পিতা, পভাৰতী নাম মাতা, অভিভূ চ সম্ভৰো চ দ্বে অগ্গসাৰকা খেমঙ্করো নাম উপট্ঠাকো, সখিলা চ পদুমা চ দ্বে অগ্গসাৰিকা, পুণ্ডরীকরুক্খো বোধি, সরীরং সত্ততিহত্থুব্বেধং অহোসি, সরীরপ্পভা যোজনত্তযং ফরিত্বা অট্ঠাসি, সত্তহিৰস্সসহস্সানি আযূতি।</p>
<p class="bodytext">তস্স অপরভাগে <span class="bld">ৰেস্সভূ</span> নাম সত্থা উদপাদি। তস্সাপি তযো সাৰকসন্নিপাতা পঠমসন্নিপাতে অসীতিভিক্খুসহস্সানি অহেসুং দুতিযে <a name="M0.0070"></a> সত্ততি, ততিযে সট্ঠি। তদা বোধিসত্তো <span class="bld">সুদস্সনো</span> নাম রাজা হুত্বা বুদ্ধপ্পমুখস্স ভিক্খুসঙ্ঘস্স সচীৰরং মহাদানং দত্বা সত্থু সন্তিকে পব্বজিত্বা আচারগুণসম্পন্নো বুদ্ধরতনে চিত্তীকারপীতিবহুলো অহোসি। সোপি নং ‘‘ইতো একতিংসে কপ্পে বুদ্ধো ভৰিস্সসী’’তি ব্যাকাসি।</p>
<p class="bodytext">তস্স <a name="V0.0075"></a> পন ভগৰতো অনোমং নাম নগরং অহোসি, সুপ্পতীতো নাম রাজা পিতা, যসৰতী নাম মাতা, সোণো চ উত্তরো চ দ্বে অগ্গসাৰকা উপসন্তো নাম উপট্ঠাকো দামা চ সমালা চ দ্বে অগ্গসাৰিকা, সালরুক্খো বোধি, সরীরং সট্ঠিহত্থুব্বেধং অহোসি, সট্ঠিৰস্সসহস্সানি আযূতি।</p>
<p class="bodytext">তস্স অপরভাগে ইমস্মিং কপ্পে চত্তারো বুদ্ধা নিব্বত্তা <span class="bld">ককুসন্ধো, কোণাগমনো, কস্সপো, অম্হাকং ভগৰা</span>তি। <span class="bld">ককুসন্ধস্স</span> ভগৰতো একো সাৰকসন্নিপাতো, তত্থ চত্তালীসভিক্খুসহস্সানি অহেসুং। তদা বোধিসত্তো <span class="bld">খেমো</span> নাম রাজা হুত্বা বুদ্ধপ্পমুখস্স ভিক্খুসঙ্ঘস্স সপত্তচীৰরং মহাদানঞ্চ অঞ্জনাদিভেসজ্জানি চ দত্বা সত্থু ধম্মদেসনং সুত্বা পব্বজি। সোপি নং সত্থা ব্যাকাসি।</p>
<p class="bodytext">ককুসন্ধস্স পন ভগৰতো খেমং নাম নগরং অহোসি, অগ্গিদত্তো নাম ব্রাহ্মণো পিতা, ৰিসাখা নাম ব্রাহ্মণী মাতা, ৰিধুরো চ সঞ্জীৰো চ দ্বে অগ্গসাৰকা, বুদ্ধিজো নাম উপট্ঠাকো সামা চ চম্পা চ দ্বে অগ্গসাৰিকা মহাসিরীসরুক্খো বোধি সরীরং চত্তালীসহত্থুব্বেধং অহোসি, চত্তালীসৰস্সসহস্সানি আযূতি।</p>
<p class="bodytext">তস্স অপরভাগে <span class="bld">কোণাগমনো</span> নাম সত্থা উদপাদি। তস্সাপি একো সাৰকসন্নিপাতো, তত্থ তিংসভিক্খুসহস্সানি অহেসুং। তদা বোধিসত্তো <span class="bld">পব্বতো</span> নাম রাজা হুত্বা অমচ্চগণপরিৰুতো সত্থু সন্তিকং গন্ত্বা ধম্মদেসনং সুত্বা বুদ্ধপ্পমুখং ভিক্খুসঙ্ঘং নিমন্তেত্বা মহাদানং পৰত্তেত্বা পত্তুণ্ণচীনপটকোসেয্যকম্বলদুকুলানি চেৰ সুৰণ্ণপাদুকঞ্চ দত্বা সত্থু সন্তিকে পব্বজি। সোপি নং সত্থা ব্যাকাসি।</p>
<p class="bodytext">তস্স ভগৰতো সোভৰতী নাম নগরং অহোসি, যঞ্ঞদত্তো নাম ব্রাহ্মণো পিতা, উত্তরা নাম ব্রাহ্মণী মাতা, ভিয্যোসো চ উত্তরো <a name="M0.0071"></a> চ দ্বে অগ্গসাৰকা, সোত্থিজো নাম উপট্ঠাকো, সমুদ্দা চ উত্তরা চ দ্বে অগ্গসাৰিকা, উদুম্বররুক্খো বোধি, সরীরং তিংসহত্থুব্বেধং অহোসি, তিংসৰস্সসহস্সানি আযূতি।</p>
<p class="bodytext">তস্স অপরভাগে <span class="bld">কস্সপো</span> নাম সত্থা উদপাদি। তস্সাপি একোৰ সাৰকসন্নিপাতো, তত্থ <a name="V0.0076"></a> ৰীসতিভিক্খুসহস্সানি অহেসুং। তদা বোধিসত্তো <span class="bld">জোতিপালো</span> নাম মাণৰো তিণ্ণং ৰেদানং পারগূ ভূমিযঞ্চেৰ অন্তলিক্খে চ পাকটো ঘটিকারস্স কুম্ভকারস্স মিত্তো অহোসি, সো তেন সদ্ধিং সত্থারং উপসঙ্কমিত্বা ধম্মকথং সুত্বা পব্বজিত্বা আরদ্ধৰীরিযো তীণি পিটকানি উগ্গহেত্বা ৰত্তসম্পত্তিযা বুদ্ধসাসনং সোভেসি। সোপি নং সত্থা ব্যাকাসি।</p>
<p class="bodytext">তস্স ভগৰতো জাতনগরং বারাণসী নাম অহোসি। ব্রহ্মদত্তো নাম ব্রাহ্মণো পিতা, ধনৰতী নাম ব্রাহ্মণী মাতা, তিস্সো চ ভারদ্বাজো চ দ্বে অগ্গসাৰকা, সব্বমিত্তো নাম উপট্ঠাকো অনুল়া চ উরুৰেল়া চ দ্বে অগ্গসাৰিকা, নিগ্রোধরুক্খো বোধি সরীরং ৰীসতিহত্থুব্বেধং অহোসি, ৰীসতিৰস্সসহস্সানি আযূতি।</p>
<p class="bodytext">তস্স পন ভগৰতো ওরভাগে ঠপেত্বা ইমং সম্মাসম্বুদ্ধং অঞ্ঞো বুদ্ধো নাম নত্থি। ইতি <span class="bld">দীপঙ্করাদীনং চতুৰীসতিযা বুদ্ধানং</span> সন্তিকে লদ্ধব্যাকরণো পন বোধিসত্তো যেনেন –</p>
<p class="gatha1">‘‘মনুস্সত্তং লিঙ্গসম্পত্তি, হেতু সত্থারদস্সনং।</p>
<p class="gatha2">পব্বজ্জা গুণসম্পত্তি, অধিকারো চ ছন্দতা।</p>
<p class="gathalast">অট্ঠধম্মসমোধানা, অভিনীহারো সমিজ্ঝতী’’তি॥ (বু॰ ৰং॰ ২.৫৯)।</p>
<p class="bodytext">ইমে অট্ঠ ধম্মে সমোধানেত্বা দীপঙ্করপাদমূলে কতাভিনীহারেন ‘‘হন্দ বুদ্ধকরে ধম্মে ৰিচিনামি ইতো চিতো’’তি উস্সাহং কত্বা ‘‘ৰিচিনন্তো তদাদক্খিং, পঠমং দানপারমি’’ন্তি দানপারমিতাদযো বুদ্ধকরা ধম্মা দিট্ঠা, তে পূরেন্তো যাৰ ৰেস্সন্তরত্তভাৰা আগমি। আগচ্ছন্তো চ যে তে কতাভিনীহারানং বোধিসত্তানং আনিসংসা সংৰণ্ণিতা –</p>
<p class="gatha1">‘‘এৰং <a name="M0.0072"></a> সব্বঙ্গসম্পন্না, বোধিযা নিযতা নরা।</p>
<p class="gathalast">সংসরং দীঘমদ্ধানং, কপ্পকোটিসতেহিপি॥</p>
<p class="gatha1">‘‘অৰীচিম্হি নুপ্পজ্জন্তি, তথা লোকন্তরেসু চ।</p>
<p class="gathalast">নিজ্ঝামতণ্হা খুপ্পিপাসা, ন হোন্তি কালকঞ্জিকা॥</p>
<p class="gatha1">‘‘ন <a name="V0.0077"></a> হোন্তি খুদ্দকা পাণা, উপ্পজ্জন্তাপি দুগ্গতিং।</p>
<p class="gathalast">জাযমানা মনুস্সেসু, জচ্চন্ধা ন ভৰন্তি তে॥</p>
<p class="gatha1">‘‘সোতৰেকল্লতা নত্থি, ন ভৰন্তি মূগপক্খিকা।</p>
<p class="gathalast">ইত্থিভাৰং ন গচ্ছন্তি, উভতোব্যঞ্জনপণ্ডকা॥</p>
<p class="gatha1">‘‘ন ভৰন্তি পরিযাপন্না, বোধিযা নিযতা নরা।</p>
<p class="gathalast">মুত্তা আনন্তরিকেহি, সব্বত্থ সুদ্ধগোচরা॥</p>
<p class="gatha1">‘‘মিচ্ছাদিট্ঠিং ন সেৰন্তি, কম্মকিরিযদস্সনা।</p>
<p class="gathalast">ৰসমানাপি সগ্গেসু, অসঞ্ঞং নুপপজ্জরে॥</p>
<p class="gatha1">‘‘সুদ্ধাৰাসেসু দেৰেসু, হেতু নাম ন ৰিজ্জতি।</p>
<p class="gatha2">নেক্খম্মনিন্না সপ্পুরিসা, ৰিসংযুত্তা ভৰাভৰে।</p>
<p class="gathalast">চরন্তি লোকত্থচরিযাযো, পূরেন্তি সব্বপারমী’’তি॥</p>
<p class="bodytext">তে আনিসংসে অধিগন্ত্বাৰ আগতো। পারমিযো পূরেন্তস্স চ তস্স অকিত্তিব্রাহ্মণকালে সঙ্খব্রাহ্মণকালে ধনঞ্চযরাজকালে মহাসুদস্সনরাজকালে মহাগোৰিন্দকালে নিমিমহারাজকালে চন্দকুমারকালে ৰিসয্হসেট্ঠিকালে সিৰিরাজকালে ৰেস্সন্তররাজকালেতি দানপারমিতায পূরিতত্তভাৰানং পরিমাণং নাম নত্থি। একন্তেন পনস্স সসপণ্ডিতজাতকালে –</p>
<p class="gatha1">‘‘ভিক্খায উপগতং দিস্বা, সকত্তানং পরিচ্চজিং।</p>
<p class="gathalast">দানেন মে সমো নত্থি, এসা মে দানপারমী’’তি॥ (চরিযা॰ ১.১৪৩ তস্সুদ্দান –</p>
<p class="bodytext">এৰং অত্তপরিচ্চাগং করোন্তস্স <span class="bld">দানপারমিতা</span> পরমত্থপারমী নাম জাতা।</p>
<p class="bodytext">তথা <a name="M0.0073"></a> সীলৰনাগরাজকালে চম্পেয্যনাগরাজকালে ভূরিদত্তনাগরাজকালে ছদ্দন্তনাগরাজকালে <a name="V0.0078"></a> জযদ্দিসরাজপুত্তকালে অলীনসত্তুকুমারকালেতি সীলপারমিতায পূরিতত্তভাৰানং পরিমাণং নাম নত্থি। একন্তেন পনস্স সঙ্খপালজাতকালে –</p>
<p class="gatha1">‘‘সূলেহিপি ৰিজ্ঝিযন্তো, কোট্টিযন্তোপি সত্তিহি।</p>
<p class="gathalast">ভোজপুত্তে ন কুপ্পামি, এসা মে সীলপারমী’’তি॥ (চরিযা॰ ২.৯১) –</p>
<p class="bodytext">এৰং অত্তপরিচ্চাগং করোন্তস্স <span class="bld">সীলপারমিতা</span> পরমত্থপারমী নাম জাতা।</p>
<p class="bodytext">তথা সোমনস্সকুমারকালে হত্থিপালকুমারকালে অযোঘরপণ্ডিতকালেতি মহারজ্জং পহায নেক্খম্মপারমিতায পূরিতত্তভাৰানং পরিমাণং নাম নত্থি। একন্তেন পনস্স চূল়সুতসোমজাতকালে –</p>
<p class="gatha1">‘‘মহারজ্জং হত্থগতং, খেল়পিণ্ডংৰ ছড্ডযিং।</p>
<p class="gathalast">চজতো ন হোতি লগনং, এসা মে নেক্খম্মপারমী’’তি॥ –</p>
<p class="bodytext">এৰং নিস্সঙ্গতায রজ্জং ছড্ডেত্বা নিক্খমন্তস্স <span class="bld">নেক্খম্মপারমিতা</span> পরমত্থপারমী নাম জাতা।</p>
<p class="bodytext">তথা ৰিধুরপণ্ডিতকালে মহাগোৰিন্দপণ্ডিতকালে কুদালপণ্ডিতকালে অরকপণ্ডিতকালে বোধিপরিব্বাজককালে মহোসধপণ্ডিতকালেতি পঞ্ঞাপারমিতায পূরিতত্তভাৰানং পরিমাণং নাম নত্থি। একন্তেন পনস্স সত্তুভস্তজাতকে সেনকপণ্ডিতকালে –</p>
<p class="gatha1">‘‘পঞ্ঞায ৰিচিনন্তোহং, ব্রাহ্মণং মোচযিং দুখা।</p>
<p class="gathalast">পঞ্ঞায মে সমো নত্থি, এসা মে পঞ্ঞাপারমী’’তি॥ –</p>
<p class="bodytext">অন্তোভস্তগতং সপ্পং দস্সেন্তস্স <span class="bld">পঞ্ঞাপারমিতা</span> পরমত্থপারমী নাম জাতা।</p>
<p class="bodytext">তথা ৰীরিযপারমিতাদীনম্পি পূরিতত্তভাৰানং পরিমাণং নাম নত্থি। একন্তেন পনস্স মহাজনকজাতকে –</p>
<p class="gatha1">‘‘অতীরদস্সী জলমজ্ঝে, হতা সব্বেৰ মানুসা।</p>
<p class="gathalast">চিত্তস্স অঞ্ঞথা নত্থি, এসা মে ৰীরিযপারমী’’তি॥ –</p>
<p class="bodytext">এৰং <a name="M0.0074"></a> <a name="V0.0079"></a> মহাসমুদ্দং তরন্তস্স <span class="bld">ৰীরিযপারমিতা</span> পরমত্থপারমী নাম জাতা।</p>
<p class="bodytext">খন্তিৰাদীজাতকে –</p>
<p class="gatha1">‘‘অচেতনংৰ কোট্টেন্তে, তিণ্হেন ফরসুনা মমং।</p>
<p class="gathalast">কাসিরাজে ন কুপ্পামি, এসা মে খন্তিপারমী’’তি॥ –</p>
<p class="bodytext">এৰং অচেতনভাৰেন ৰিয মহাদুক্খং অধিৰাসেন্তস্স <span class="bld">খন্তিপারমিতা</span> পরমত্থপারমী নাম জাতা।</p>
<p class="bodytext">মহাসুতসোমজাতকে –</p>
<p class="gatha1">‘‘সচ্চৰাচং অনুরক্খন্তো, চজিত্বা মম জীৰিতং।</p>
<p class="gathalast">মোচেসিং একসতং খত্তিযে, এসা মে সচ্চপারমী’’তি॥ –</p>
<p class="bodytext">এৰং জীৰিতং চৰিত্বা সচ্চমনুরক্খন্তস্স <span class="bld">সচ্চপারমিতা</span> পরমত্থপারমী নাম জাতা।</p>
<p class="bodytext">মূগপক্খজাতকে –</p>
<p class="gatha1">‘‘মাতা পিতা ন মে দেস্সা, নপি দেস্সং মহাযসং।</p>
<p class="gathalast">সব্বঞ্ঞুতং পিযং ময্হং, তস্মা ৰতমধিট্ঠহি’’ন্তি॥ –</p>
<p class="bodytext">এৰং জীৰিতং চজিত্বা ৰতং অধিট্ঠহন্তস্স <span class="bld">অধিট্ঠানপারমিতা</span> পরমত্থপারমী নাম জাতা।</p>
<p class="bodytext">একরাজজাতকে –</p>
<p class="gatha1">‘‘ন মং কোচি উত্তসতি, নপিহং ভাযামি কস্সচি।</p>
<p class="gathalast">মেত্তাবলেনুপত্থদ্ধো, রমামি পৰনে তদা’’তি॥ (চরিযা॰ ৩.১১৩) –</p>
<p class="bodytext">এৰং <a name="V0.0080"></a> জীৰিতং অনপলোকেত্বা মেত্তাযন্তস্স <span class="bld">মেত্তাপারমিতা</span> পরমত্থপারমী নাম জাতা।</p>
<p class="bodytext">লোমহংসজাতকে <a name="M0.0075"></a> –</p>
<p class="gatha1">‘‘সুসানে সেয্যং কপ্পেমি, ছৰট্ঠিকং উপনিধাযহং।</p>
<p class="gathalast">গামণ্ডলা উপাগন্ত্বা, রূপং দস্সেন্তি নপ্পক’’ন্তি॥ –</p>
<p class="bodytext">এৰং গামদারকেসু নিট্ঠুভনাদীহি চেৰ মালাগন্ধূপহারাদীহি চ সুখদুক্খং উপ্পাদেন্তেসুপি উপেক্খনং অনতিৰত্তেন্তস্স <span class="bld">উপেক্খাপারমিতা</span> পরমত্থপারমী নাম জাতা। অযমেত্থ সঙ্খেপো, ৰিত্থারতো পনেস অত্থো চরিযাপিটকতো গহেতব্বো।</p>
<p class="bodytext">এৰং পারমিযো পূরেত্বা ৰেস্সন্তরত্তভাৰে ঠিতো –</p>
<p class="gatha1">‘‘অচেতনাযং পথৰী, অৰিঞ্ঞায সুখং দুখং।</p>
<p class="gathalast">সাপি দানবলা ময্হং, সত্তক্খত্তুং পকম্পথা’’তি॥ (চরিযা॰ ১.১২৪)।</p>
<p class="bodytext">এৰং মহাপথৰীকম্পনানি মহাপুঞ্ঞানি কত্বা আযুপরিযোসানে ততো চুতো তুসিতভৰনে নিব্বত্তি, তত্থ অঞ্ঞে দেৰে দসহি ঠানেহি অধিগণ্হিত্বা ‘‘যাৰতাযুকং দিব্বসম্পত্তিং অনুভৰন্তো মনুস্সগণনায <a name="P0.0033"></a> ইদানি সত্তহি দিৰসেহি আযুক্খযং পাপুণিস্সতী’’তি ৰত্থানি কিলিস্সন্তি, মালা মিলাযন্তি, কচ্ছেহি সেদা মুচ্চন্তি, কাযে ৰেৰণ্ণিযং ওক্কমতি, দেৰো দেৰাসনে ন সণ্ঠহতীতি ইমেসু পঞ্চসু পুব্বনিমিত্তেসু উপ্পন্নেসু তানি দিস্বা ‘‘সুঞ্ঞা ৰত ভো সগ্গা ভৰিস্সন্তী’’তি সংৰেগজাতাহি দেৰতাহি মহাসত্তস্স পূরিতপারমিভাৰং ঞত্বা ‘‘ইমস্মিং ইদানি অঞ্ঞং দেৰলোকং অনুপগন্ত্বা মনুস্সলোকে উপ্পজ্জিত্বা বুদ্ধভাৰং পত্তে পুঞ্ঞানি কত্বা চুতা চুতা মনুস্সা দেৰলোকং পরিপূরেস্সন্তী’’তি চিন্তেত্বা –</p>
<p class="gatha1">‘‘যতোহং তুসিতে কাযে, সন্তুসিতো নামহং তদা।</p>
<p class="gathalast">দসসহস্সী সমাগন্ত্বা, যাচন্তি পঞ্জলী মমং॥</p>
<p class="gatha1">‘‘কালো <a name="V0.0081"></a> দেৰ মহাৰীর, উপ্পজ্জ মাতুকুচ্ছিযং।</p>
<p class="gathalast">সদেৰকং তারযন্তো, বুজ্ঝস্সু অমতং পদ’’ন্তি॥ (বু॰ ৰং॰ ১.৬৬-৬৭)।</p>
<p class="bodytext">এৰং <a name="M0.0076"></a> বুদ্ধভাৰত্থায আযাচিতো কালং, দীপং, দেসং, কুলং, জনেত্তিযা আযুপ্পমাণন্তি ইমানি <span class="bld">পঞ্চ মহাৰিলোকনানি</span> ৰিলোকেত্বা কতসন্নিট্ঠানো ততো চুতো সক্যরাজকুলে পটিসন্ধিং গহেত্বা তত্থ মহাসম্পত্তিযা পরিহরিযমানো অনুক্কমেন ভদ্রযোব্বনং অনুপাপুণি। ইমস্মিং অন্তরে ‘‘সতো সম্পজানো আনন্দ বোধিসত্তো তুসিতা কাযা চৰিত্বা মাতুকুচ্ছিং ওক্কমী’’তিআদীনং (ম॰ নি॰ ৩.২০০) সুত্তপদানঞ্চেৰ তেসং অট্ঠকথায চ ৰসেন ৰিত্থারো ৰেদিতব্বো।</p>
<p class="bodytext">সো তিণ্ণং উতূনং অনুচ্ছৰিকেসু তীসু পাসাদেসু দেৰলোকসিরিং ৰিয রজ্জসিরিং অনুভৰমানো উয্যানকীল়ায গমনসমযে অনুক্কমেন জিণ্ণব্যাধিমতসঙ্খাতে তযো দেৰদূতে দিস্বা সঞ্জাতসংৰেগো নিৰত্তিত্বা চতুত্থৰারে পব্বজিতং দিস্বা ‘সাধু পব্বজ্জা’তি পব্বজ্জায রুচিং উপ্পাদেত্বা উয্যানং গন্ত্বা তত্থ দিৰসভাগং খেপেত্বা মঙ্গলপোক্খরণীতীরে নিসিন্নো কপ্পকৰেসং গহেত্বা আগতেন ৰিস্সকম্মেন দেৰপুত্তেন অলঙ্কতপটিযত্তো রাহুলভদ্দস্স <a name="P0.0034"></a> জাতসাসনং সুত্বা পুত্তসিনেহস্স বলৰভাৰং ঞত্বা ‘যাৰ ইদং বন্ধনং ন ৰড্ঢতি তাৰদেৰ নং ছিন্দিস্সামী’তি চিন্তেত্বা সাযং নগরং পৰিসন্তো –</p>
<p class="gatha1">‘‘নিব্বুতা নূন সা মাতা, নিব্বুতো নূন সো পিতা।</p>
<p class="gathalast">নিব্বুতা নূন সা নারী, যস্সাযং ঈদিসো পতী’’তি॥ (বু॰ ৰং॰ অট্ঠ॰ ২৭ অৰিদূরেনিদানকথা; ধ॰ প॰ অট্ঠ॰ ১.১০ সারিপুত্তত্থেরৰত্থু; অপ॰ অট্ঠ॰ ১.অৰিদূরেনিদানকথা; জা॰ অট্ঠ॰ ১.অৰিদূরেনিদানকথা)।</p>
<p class="bodytext">কিসাগোতমিযা নাম পিতুচ্ছাধীতায ভাসিতং ইমং গাথং সুত্বা, ‘অহং ইমায নিব্বুতপদং সাৰিতো’তি গীৰতো সতসহস্সগ্ঘনিকং মুত্তাহারং মুঞ্চিত্বা, তস্সা পেসেত্বা, অত্তনো ভৰনং পৰিসিত্বা, সিরিসযনে নিসিন্নো নিদ্দাৰসেন নাটকানং ৰিপ্পকারং দিস্বা, নিব্বিন্নহদযো ছন্নং উট্ঠাপেত্বা, কণ্ডকং আহরাপেত্বা, কণ্ডকং আরুয্হ, ছন্নসহাযোৰ দসসহস্সিলোকধাতুদেৰতাহি কতপরিৰারো মহাভিনিক্খমনং নিক্খমিত্বা, তেনেৰ রত্তাৰসেসেন তীণি <a name="V0.0082"></a> মহারজ্জানি অতিক্কম্ম অনোমানদীতীরে পব্বজিত্বা, অনুক্কমেন রাজগহং গন্ত্বা, তত্থ পিণ্ডায চরিত্বা, পণ্ডৰপব্বতপব্ভারে নিসিন্নো মগধরাজেন রজ্জেন নিমন্তিযমানো তং পটিক্খিপিত্বা, সব্বঞ্ঞুতং পত্বা তস্স ৰিজিতং আগমনত্থায তেন গহিতপটিঞ্ঞো <a name="M0.0077"></a>, আল়ারঞ্চ উদকঞ্চ উপসঙ্কমিত্বা, তেসং সন্তিকে অধিগতৰিসেসেন অপরিতুট্ঠো ছব্বস্সানি মহাপধানং পদহিত্বা, ৰিসাখাপুণ্ণমদিৰসে পাতোৰ সেনানিগমে সুজাতায দিন্নং পাযাসং পরিভুঞ্জিত্বা, নেরঞ্জরায নদিযা সুৰণ্ণপাতিং পৰাহেত্বা, নেরঞ্জরায তীরে মহাৰনসণ্ডে নানাসমাপত্তীহি দিৰসভাগং ৰীতিনামেত্বা, সাযন্হসমযে সোত্থিযেন দিন্নং অট্ঠতিণমুট্ঠিং গহেত্বা, কাল়েন নাগরাজেন অভিত্থুতগুণো বোধিমণ্ডং আরুয্হ তিণানি সন্থরিত্বা, ‘ন তাৰিমং পল্লঙ্কং ভিন্দিস্সামি যাৰ মে ন অনুপাদায আসৰেহি চিত্তং ৰিমুচ্চিস্সতী’তি পটিঞ্ঞং কত্বা, পাচীনদিসাভিমুখো নিসীদিত্বা, সূরিযে অনত্থঙ্গমিতেযেৰ মারবলং ৰিধমিত্বা, পঠমযামে পুব্বেনিৰাসঞাণং, মজ্ঝিমযামে চুতূপপাতঞাণং পত্বা, পচ্ছিমযামাৰসানে দসবলচতুৰেসারজ্জাদিসব্ববুদ্ধগুণপটিমণ্ডিতং <a name="P0.0035"></a> সব্বঞ্ঞুতঞ্ঞাণং পটিৰিজ্ঝন্তোযেৰ ইমং অভিধম্মনযসমুদ্দং অধিগঞ্ছি। এৰমস্স <span class="bld">অধিগমনিদানং</span> ৰেদিতব্বং।</p>
<p class="bodytext">এৰং অধিগতাভিধম্মো একপল্লঙ্কেন নিসিন্নসত্তাহং অনিমিসসত্তাহং চঙ্কমনসত্তাহঞ্চ অতিক্কমিত্বা, চতুত্থে সত্তাহে সযম্ভূঞাণাধিগমেন অধিগতং অভিধম্মং ৰিচিনিত্বা অপরানিপি অজপালমুচলিন্দরাজাযতনেসু তীণি সত্তাহানি ৰীতিনামেত্বা, অট্ঠমে সত্তাহে অজপালনিগ্রোধরুক্খমূলে নিসিন্নো ধম্মগম্ভীরতাপচ্চৰেক্খণেন অপ্পোস্সুক্কতং আপজ্জমানো দসসহস্সিমহাব্রহ্মপরিৰারেন সহম্পতিব্রহ্মুনা আযাচিতধম্মদেসনো বুদ্ধচক্খুনা লোকং ওলোকেত্বা, ব্রহ্মুনো অজ্ঝেসনং আদায ‘‘কস্স নু খো অহং পঠমং ধম্মং দেসেয্য’ন্তি ওলোকেন্তো আল়ারুদকানং কালঙ্কতভাৰং ঞত্বা, পঞ্চৰগ্গিযানং ভিক্খূনং বহূপকারতং অনুস্সরিত্বা, উট্ঠাযাসনা কাসিপুরং গচ্ছন্তো অন্তরামগ্গে উপকেন সদ্ধিং মন্তেত্বা, আসাল়্হীপুণ্ণমদিৰসে ইসিপতনে মিগদাযে পঞ্চৰগ্গিযানং ভিক্খূনং ৰসনট্ঠানং পত্বা,তে অননুচ্ছৰিকেন সমুদাচারেন সমুদাচরন্তে সঞ্ঞাপেত্বা, ধম্মচক্কং পৰত্তেন্তো অঞ্ঞাসিকোণ্ডঞ্ঞত্থেরপ্পমুখা অট্ঠারস ব্রহ্মকোটিযো অমতপানং পাযেসি। এৰং যাৰ ধম্মচক্কপ্পৰত্তনা <span class="bld">দেসনানিদানং</span> <a name="M0.0078"></a> ৰেদিতব্বং। অযমেত্থ সঙ্খেপো। ৰিত্থারো পন সাট্ঠকথানং <span class="bld">অরিযপরিযেসন</span>(ম॰ নি॰ ১.২৭৪) <span class="bld">পব্বজ্জসুত্তাদীনং</span> (সু॰ নি॰ ৪০৭ আদযো) ৰসেন ৰেদিতব্বো।</p>
<p class="bodytext">এৰং <a name="V0.0083"></a> অধিগমনিদানদেসনানিদানসম্পন্নস্স পনস্স অভিধম্মস্স অপরানিপি দূরেনিদানং, অৰিদূরেনিদানং, সন্তিকেনিদানন্তি তীণি নিদানানি। তত্থ দীপঙ্করপাদমূলতো পট্ঠায যাৰ তুসিতপুরা <span class="bld">দূরেনিদানং</span> ৰেদিতব্বং। তুসিতপুরতো পট্ঠায যাৰ বোধিমণ্ডা <span class="bld">অৰিদূরেনিদানং</span>। ‘একং সমযং ভগৰা দেৰেসু ৰিহরতি তাৰতিংসেসু পারিচ্ছত্তকমূলে পণ্ডুকম্বলসিলাযং, তত্থ খো ভগৰা দেৰানং তাৰতিংসানং অভিধম্মকথং কথেসী’তি ইদমস্স <span class="bld">সন্তিকেনিদানং</span>। অযং তাৰ নিদানকথা।</p>
<p class="centered">নিদানকথা নিট্ঠিতা।</p></div>
<p class="chapter">১. চিত্তুপ্পাদকণ্ডো</p>
<div class="chaptxt">
<p class="title">তিকমাতিকাপদৰণ্ণনা</p>
<p class="bodytext"><span class="bld">ইদানি</span></p>
<p class="gatha1">ইতি <a name="M0.0079"></a> <a name="P0.0036"></a> <a name="V0.0084"></a> মে ভাসমানস্স, অভিধম্মকথং ইমং।</p>
<p class="gathalast">অৰিক্খিত্তা নিসামেথ, দুল্লভা হি অযং কথাতি॥</p>
<p class="bodytext">এৰং পটিঞ্ঞাতায অভিধম্মকথায কথনোকাসো সম্পত্তো। তত্থ যস্মা অভিধম্মো নাম ধম্মসঙ্গণীআদীনি সত্তপ্পকরণানি; ধম্মসঙ্গণীপি চিত্তুপ্পাদকণ্ডাদীনং ৰসেন চত্তারি কণ্ডানি; চিত্তুপ্পাদকণ্ডম্পি মাতিকাপদভাজনীযৰসেন দুৰিধং; তত্থ মাতিকা আদি; সাপি তিকমাতিকা দুকমাতিকাতি দুৰিধা; তত্থ তিকমাতিকা আদি; তিকমাতিকাযপি কুসলত্তিকং কুসলত্তিকেপি কুসলা ধম্মাতি ইদং পদং; তস্মা –</p>
<p class="gatha1">ইতো পট্ঠায গম্ভীরং, অভিধম্মকথং ইমং।</p>
<p class="gathalast">ৰুচ্চমানং নিসামেথ, একগ্গা সাধু সাধৰোতি॥</p>
<p class="bodytext"><a name="para1"></a><span class="paranum">১</span>. ‘‘কুসলা ধম্মা, অকুসলা ধম্মা, অব্যাকতা ধম্মা’’তি অযং তাৰ আদিপদেন লদ্ধনামো কুসলত্তিকো নাম। ‘‘সুখায ৰেদনায সম্পযুত্তা ধম্মা, দুক্খায ৰেদনায সম্পযুত্তা ধম্মা, অদুক্খমসুখায ৰেদনায সম্পযুত্তা ধম্মা’’তি অযং সব্বপদেহি লদ্ধনামো ৰেদনাত্তিকো নাম। এৰং আদিপদৰসেন ৰা সব্বপদৰসেন ৰা সব্বেসম্পি তিকদুকানং নামং ৰেদিতব্বং <a name="V0.0085"></a>। সব্বেৰ চেতে পঞ্চদসহি পরিচ্ছেদেহি ৰৰত্থিতা। তিকানঞ্হি একো পরিচ্ছেদো, দুকানং চতুদ্দস। ‘‘হেতূ ধম্মা, নহেতূ ধম্মা’’তিআদযো হি ছ দুকা গন্থতো চ অত্থতো চ অঞ্ঞমঞ্ঞসম্বন্ধেন কণ্ণিকা ৰিয ঘটা ৰিয হুত্বা ঠিতত্তা ‘হেতুগোচ্ছকো’তি ৰুচ্চতি। ততো অপরে ‘‘সপ্পচ্চযা ধম্মা অপ্পচ্চযা ধম্মা’’তিআদযো সত্ত দুকা, অঞ্ঞমঞ্ঞং অসম্বন্ধা, কেৰলং <a name="P0.0037"></a> দুকসামঞ্ঞতো উচ্চিনিত্বা উচ্চিনিত্বা ৰিসুং ৰিসুং গোচ্ছকন্তরে ঠপিতত্তা অঞ্ঞেহি চ মহন্তরদুকেহি চূল়কত্তা ‘চূল়ন্তরদুকা’তি ৰেদিতব্বা। ততো পরং আসৰদুকাদীনং ছন্নং ৰসেন ‘আসৰগোচ্ছকো’ <a name="M0.0080"></a>; তথা সংযোজনদুকাদীনং ৰসেন ‘সংযোজনগোচ্ছকো’; তথা গন্থওঘযোগনীৰরণদুকাদীনং ৰসেন ‘গন্থওঘযোগনীৰরণগোচ্ছকা’; পরামাসদুকাদীনং পঞ্চন্নং ৰসেন ‘পরামাসগোচ্ছকো’তি। সব্বেপি সত্ত গোচ্ছকা ৰেদিতব্বা। ততো পরং ‘‘সারম্মণা ধম্মা’’তিআদযো চতুদ্দস দুকা ‘মহন্তরদুকা’ নাম। ততো উপাদানদুকাদযো ছ দুকা ‘উপাদানগোচ্ছকো’ নাম। ততো কিলেসদুকাদযো অট্ঠ দুকা ‘কিলেসগোচ্ছকো’ নাম। ততো পরং দস্সনেনপহাতব্বদুকাদযো অট্ঠারস দুকা অভিধম্মমাতিকায পরিযোসানে ঠপিতত্তা ‘পিট্ঠিদুকা’ নাম। ‘‘ৰিজ্জাভাগিনো ধম্মা অৰিজ্জাভাগিনো ধম্মা’’তিআদযো পন দ্বাচত্তালীস দুকা ‘সুত্তন্তিকদুকা’ নাম। এৰং সব্বেপেতে পঞ্চদসহি পরিচ্ছেদেহি ৰৰত্থিতাতি ৰেদিতব্বা।</p>
<p class="bodytext">এৰং ৰৰত্থিতা পনেতে সপ্পদেসনিপ্পদেসৰসেন দ্বে কোট্ঠাসা হোন্তি। তেসু হি নৰ তিকা একসত্ততি চ দুকা সপ্পদেসানং রূপারূপধম্মানং পরিগ্গহিতত্তা সপ্পদেসা নাম। অৰসেসা তেরস তিকা একসত্ততি চ দুকা নিপ্পদেসা নাম। তত্থ তিকেসু তাৰ ৰেদনাত্তিকো ৰিতক্কত্তিকো পীতিত্তিকো উপ্পন্নত্তিকো অতীতত্তিকো চত্তারো আরম্মণত্তিকাতি ইমে নৰ তিকা সপ্পদেসা নাম। দুকেসু হেতুগোচ্ছকাদীনং উপাদানগোচ্ছকপরিযোসানানং নৰন্নং গোচ্ছকানং পরিযোসানে তযো তযো দুকা, কিলেসগোচ্ছকপরিযোসানে <a name="P0.0038"></a> চত্তারো দুকা, ‘‘চিত্তসম্পযুত্তা ধম্মা, চিত্তৰিপ্পযুত্তা ধম্মা’’‘‘চিত্তসংসট্ঠা ধম্মা, চিত্তৰিসংসট্ঠা ধম্মা’’তি দ্বে মহন্তরদুকা, সুত্তন্তিকদুকেসু অধিৰচনদুকং নিরুত্তিদুকং পঞ্ঞত্তিদুকং নামরূপদুকন্তি ইমে চত্তারো দুকে ঠপেত্বা অৰসেসা অট্ঠতিংস দুকা চাতি এতে সপ্পদেসা নাম। ৰুত্তাৰসেসা তিকদুকা সব্বেপি নিপ্পদেসাতি ৰেদিতব্বা।</p>
<p class="bodytext">ইদানি <span class="bld">কুসলা ধম্মা</span>তিআদীনং মাতিকাপদানং অযমনুপুব্বপদৰণ্ণনা – <span class="bld">‘কুসল’</span>-সদ্দো তাৰ <a name="V0.0086"></a> আরোগ্যঅনৰজ্জছেকসুখৰিপাকেসু দিস্সতি। অযঞ্হি ‘‘কচ্চি নু ভোতো কুসলং, কচ্চি ভোতো অনাময’’ন্তিআদীসু (জা॰ ১.১৫.১৪৬; ২.২০.১২৯) আরোগ্যে দিস্সতি। ‘‘কতমো পন, ভন্তে, কাযসমাচারো কুসলো? যো খো, মহারাজ, কাযসমাচারো অনৰজ্জো’’তি (ম॰ নি॰ ২.৩৬১) চ, ‘‘অপরং পন, ভন্তে, এতদানুত্তরিযং <a name="M0.0081"></a> যথা ভগৰা ধম্মং দেসেতি কুসলেসু ধম্মেসূ’’তি (দী॰ নি॰ ৩.১৪৫) চ এৰমাদীসু অনৰজ্জে। ‘‘কুসলো ত্বং রথস্স অঙ্গপচ্চঙ্গানং’’ (ম॰ নি॰ ২.৮৭), ‘‘কুসলা নচ্চগীতস্স সিক্খিতা চাতুরিত্থিযো’’তিআদীসু (জা॰ ২.২২.৯৪) ছেকে। ‘‘কুসলানং, ভিক্খৰে, ধম্মানং সমাদানহেতু’’ (দী॰ নি॰ ৩.৮০), ‘‘কুসলস্স কম্মস্স কতত্তা উপচিতত্তা’’তিআদীসু (ধ॰ স॰ ৪৩১) সুখৰিপাকে। স্বাযমিধ আরোগ্যেপি অনৰজ্জেপি সুখৰিপাকেপি ৰত্ততি।</p>
<p class="bodytext">ধম্মসদ্দো পনাযং পরিযত্তিহেতুগুণনিস্সত্তনিজ্জীৰতাদীসু দিস্সতি। অযঞ্হি ‘‘ধম্মং পরিযাপুণাতি সুত্তং গেয্য’’ন্তিআদীসু (অ॰ নি॰ ৪.১০২) পরিযত্তিযং দিস্সতি। ‘‘হেতুম্হি ঞাণং ধম্মপটিসম্ভিদা’’তিআদীসু (ৰিভ॰ ৭২০) হেতুম্হি।</p>
<p class="gatha1">‘‘ন হি ধম্মো অধম্মো চ, উভো সমৰিপাকিনো।</p>
<p class="gathalast">অধম্মো নিরযং নেতি, ধম্মো পাপেতি সুগ্গতি’’ন্তি॥ (থেরগা॰ ৩০৪; জা॰ ১.১৫.৩৮৬) –</p>
<p class="bodytext">আদীসু গুণে। ‘‘তস্মিং খো পন সমযে ধম্মা হোন্তি’’ (ধ॰ স॰ ১২১), ‘‘ধম্মেসু ধম্মানুপস্সী ৰিহরতী’’তিআদীসু (দী॰ নি॰ ২.৩৭৩) নিস্সত্তনিজ্জীৰতাযং। স্বাযমিধাপি নিস্সত্তনিজ্জীৰতাযমেৰ ৰট্টতি।</p>
<p class="bodytext">ৰচনত্থো <a name="P0.0039"></a> পনেত্থ – কুচ্ছিতে পাপকে ধম্মে সলযন্তি চলযন্তি কম্পেন্তি ৰিদ্ধংসেন্তীতি কুসলা। কুচ্ছিতেন ৰা আকারেন সযন্তীতি কুসা। তে অকুসলসঙ্খাতে কুসে লুনন্তি ছিন্দন্তীতি কুসলা। কুচ্ছিতানং ৰা সানতো তনুকরণতো ওসানকরণতো ঞাণং কুসং নাম। তেন কুসেন লাতব্বাতি কুসলা; গহেতব্বা পৰত্তেতব্বাতি অত্থো। যথা ৰা কুসা উভযভাগগতং হত্থপ্পদেসং লুনন্তি, এৰমিমেপি উপ্পন্নানুপ্পন্নভাৰেন উভযভাগগতং কিলেসপক্খং লুনন্তি। তস্মা কুসা ৰিয লুনন্তীতিপি <span class="bld">কুসলা</span>। অত্তনো পন সভাৰং ধারেন্তীতি <span class="bld">ধম্মা</span>। ধারিযন্তি <a name="V0.0087"></a> ৰা পচ্চযেহি, ধারীযন্তি ৰা যথাসভাৰতোতি ধম্মা। ন কুসলা <span class="bld">অকুসলা</span>। মিত্তপটিপক্খা অমিত্তা ৰিয, লোভাদিপটিপক্খা অলোভাদযো ৰিয চ, কুসলপটিপক্খাতি অত্থো। ন ব্যাকতাতি <span class="bld">অব্যাকতা,</span> কুসলাকুসলভাৰেন অকথিতাতি অত্থো। তেসু পন <a name="M0.0082"></a> অনৰজ্জসুখৰিপাকলক্খণা কুসলা, সাৰজ্জদুক্খৰিপাকলক্খণা অকুসলা, অৰিপাকলক্খণা অব্যাকতা।</p>
<p class="bodytext">কিং পনেতানি ‘কুসলা’তি ৰা ‘ধম্মা’তি ৰাতিআদীনি একত্থানি উদাহু নানত্থানীতি? কিঞ্চেত্থ? যদি তাৰ একত্থানি ‘কুসলা ধম্মা’তি ইদং ‘কুসলাকুসলা’তিৰুত্তসদিসং হোতি। অথ নানত্থানি তিকদুকানং ছক্কচতুক্কভাৰো আপজ্জতি পদানঞ্চ অসম্বন্ধো।</p>
<p class="bodytext">যথা হি ‘কুসলা’ ‘রূপং’‘চক্খুমা’তি ৰুত্তে অত্থৰসেন অঞ্ঞমঞ্ঞং অনোলোকেন্তানং পদানং ন কোচি সম্বন্ধো, এৰমিধাপি পদানং অসম্বন্ধো আপজ্জতি। পুব্বাপরসম্বন্ধরহিতানি চ পদানি নিপ্পযোজনানি নাম হোন্তি। যাপি চেসা পরতো ‘কতমে ধম্মা কুসলা’তি পুচ্ছা, তাযপি সদ্ধিং ৰিরোধো আপজ্জতি। নেৰ হি ধম্মা কুসলা; অথ চ পনিদং ৰুচ্চতি – কতমে ধম্মা ‘কুসলা’তি। অপরো নযো – যদি এতানি একত্থানি, তিণ্ণং ‘ধম্মানং’ একত্তা কুসলাদীনম্পি একত্তং আপজ্জতি। কুসলাদিপরানঞ্হি তিণ্ণম্পি ‘ধম্মানং’ ধম্মভাৰেন একত্তং। তস্মা ধম্মত্তযেন সদ্ধিং অত্থতো নিন্নানত্থানং কুসলাদীনম্পি একত্তং আপজ্জতি। ‘যদেৰ কুসলং, তং অকুসলং, তং অব্যাকত’ন্তি। ‘অথাপি তিণ্ণং ধম্মানং একত্তং ন সম্পটিচ্ছথ, অঞ্ঞোৰ কুসলপরো ধম্মো, অঞ্ঞো <a name="P0.0040"></a> অকুসলপরো ধম্মো, অঞ্ঞো অব্যাকতপরো ধম্মোতি ৰদথ, এৰং সন্তে ধম্মো নাম ভাৰো, ভাৰতো চ অঞ্ঞো অভাৰোতি কুসলপরা ভাৰসঙ্খাতা ধম্মা অঞ্ঞো অকুসলপরো ধম্মো অভাৰো সিযা, তথা অব্যাকতপরো। তেহি চ অঞ্ঞো কুসলপরোপি। এৰং অভাৰত্তং আপন্নেহি ধম্মেহি অনঞ্ঞে কুসলাদযোপি অভাৰাযেৰ সিযু’ন্তি।</p>
<p class="bodytext">সব্বমেতং অকারণং। কস্মা? যথানুমতিৰোহারসিদ্ধিতোতি। ৰোহারো হি যথা যথা অত্থেসু অনুমতো সম্পটিচ্ছিতো তথা তথেৰ সিদ্ধো। ন চাযং ‘‘কুসলা ধম্মা’’তিআদীসু কুসলপুব্বো ধম্মাভিলাপো ধম্মপরো চ কুসলাভিলাপো, যথা ‘কুসলা কুসলা’তি এৰং, অত্তনো অত্থৰিসেসাভাৰেন পণ্ডিতেহি সম্পটিচ্ছিতো; ন চ ‘কুসলা’ ‘রূপং’চক্খুমাসদ্দা ৰিয অঞ্ঞমঞ্ঞং অনোলোকিতত্থভাৰেন। ‘কুসল’-সদ্দো পনেত্থ অনৰজ্জসুখৰিপাকসঙ্খাতস্স অত্থস্স <a name="M0.0083"></a> <a name="V0.0088"></a> জোতকভাৰেন সম্পটিচ্ছিতো, ‘অকুসল’-সদ্দো সাৰজ্জদুক্খৰিপাকত্থজোতকত্তেন, ‘অব্যাকত’-সদ্দো অৰিপাকত্থজোতকত্তেন, ‘ধম্ম’-সদ্দো সভাৰধারণাদিঅত্থজোতকত্তেন। সো এতেসং অঞ্ঞতরানন্তরে ৰুচ্চমানো অত্তনো অত্থসামঞ্ঞং দীপেতি। সব্বেৰ হি এতে সভাৰধারণাদিনা লক্খণেন ধম্মা। কুসলাদিসদ্দা চাপি ধম্মসদ্দস্স পুরতো ৰুচ্চমানা অত্তনো অত্তনো অত্থৰিসেসং তস্স দীপেন্তি। ধম্মো হি কুসলো ৰা হোতি অকুসলো ৰা অব্যাকতো ৰা। এৰমেতে ৰিসুং ৰিসুং ৰুচ্চমানা অত্তনো অত্তনো অত্থমত্তদীপকত্তেন সম্পটিচ্ছিতা। ধম্মসদ্দেন সহ ৰুচ্চমানা অত্তনো অত্তনো অত্থসামঞ্ঞং অত্থৰিসেসং ৰা দীপকত্তেন লোকে পণ্ডিতেহি সম্পটিচ্ছিতা। তস্মা যদেতমেত্থ একত্থনানাত্থতং ৰিকপ্পেত্বা দোসারোপনকারণং ৰুত্তং সব্বমেতং অকারণং। অযং তাৰ কুসলত্তিকস্স অনুপুব্বপদৰণ্ণনা। ইমিনাৰ নযেন সেসতিকদুকানম্পি নযো ৰেদিতব্বো। ইতো পরং পন ৰিসেসমত্তমেৰ ৰক্খাম।</p>
<p class="bodytext"><a name="para2"></a><span class="paranum">২</span>. <span class="bld">সুখায ৰেদনাযা</span>তিআদীসু ‘সুখ’-সদ্দো তাৰ সুখৰেদনাসুখমূলসুখারম্মণসুখহেতুসুখপচ্চযট্ঠানঅব্যাবজ্ঝনিব্বানাদীসু দিস্সতি। অযঞ্হি ‘‘সুখস্স চ পহানা’’তিআদীসু (দী॰ নি॰ ১.২৩২) সুখৰেদনাযং দিস্সতি। ‘‘সুখো বুদ্ধানং উপ্পাদো’’ (ধ॰ প॰ ১৯৪), ‘‘সুখা ৰিরাগতা লোকে’’তিআদীসু (উদা॰ ১১; মহাৰ॰ ৫) সুখমূলে ‘‘যস্মা <a name="P0.0041"></a> চ খো, মহালি, রূপং সুখং সুখানুপতিতং সুখাৰক্কন্ত’’ন্তিআদীসু (সং॰ নি॰ ৩.৬০) সুখারম্মণে। ‘‘সুখস্সেতং, ভিক্খৰে, অধিৰচনং যদিদং পুঞ্ঞানী’’তিআদীসু (অ॰ নি॰ ৭.৬২) সুখহেতুম্হি। ‘‘যাৰঞ্চিদং, ভিক্খৰে, ন সুকরং অক্খানেন পাপুণিতুং যাৰ সুখা সগ্গা’’ (ম॰ নি॰ ৩.২৫৫), ‘‘ন তে সুখং পজানন্তি যে ন পস্সন্তি নন্দন’’ন্তিআদীসু (সং॰ নি॰ ১.১১) সুখপচ্চযট্ঠানে। ‘‘দিট্ঠধম্মসুখৰিহারা এতে ধম্মা’’তিআদীসু (ম॰ নি॰ ১.৮২) অব্যাবজ্ঝে। ‘‘নিব্বানং পরমং সুখ’’ন্তিআদিসু (ধ॰ প॰ ২০৩-২০৪) নিব্বানে। ইধ পনাযং সুখৰেদনাযমেৰ দট্ঠব্বো। <span class="bld">‘ৰেদনা’</span>-সদ্দো ‘‘ৰিদিতা ৰেদনা উপ্পজ্জন্তী’’তিআদীসু (ম॰ নি॰ ৩.২০৮) ৰেদযিতস্মিংযেৰ ৰত্ততি।</p>
<p class="bodytext"><span class="bld">‘দুক্খ’</span>-সদ্দো <a name="M0.0084"></a> দুক্খৰেদনাদুক্খৰত্থুদুক্খারম্মণদুক্খপচ্চযদুক্খপচ্চযট্ঠানাদীসু দিস্সতি। অযঞ্হি ‘‘দুক্খস্স চ পহানা’’তিআদীসু দুক্খৰেদনাযং দিস্সতি। ‘‘জাতিপি দুক্খা’’তিআদীসু (দী॰ নি॰ ২.৩৮৭; ৰিভ॰ ১৯০) দুক্খৰত্থুস্মিং। ‘‘যস্মা চ খো, মহালি, রূপং দুক্খং দুক্খানুপতিতং দুক্খাৰক্কন্ত’’ন্তিআদীসু দুক্খারম্মণে। ‘‘দুক্খো পাপস্স <a name="V0.0089"></a> উচ্চযো’’তিআদীসু (ধ॰ প॰ ১১৭) দুক্খপচ্চযে। ‘‘যাৰঞ্চিদং, ভিক্খৰে, ন সুকরং অক্খানেন পাপুণিতুং যাৰ দুক্খা নিরযা’’তিআদীসু (ম॰ নি॰ ৩.২৫০) দুক্খপচ্চযট্ঠানে। ইধ পনাযং দুক্খৰেদনাযমেৰ দট্ঠব্বো।</p>
<p class="bodytext">ৰচনত্থো পনেত্থ – সুখযতীতি সুখা। দুক্খযতীতি <span class="bld">দুক্খা</span>। ন দুক্খা ন সুখাতি অদুক্খমসুখা। ‘ম-কারো পদসন্ধিৰসেন ৰুত্তো। সব্বাপি আরম্মণরসং ৰেদযন্তি অনুভৰন্তীতি <span class="bld">ৰেদনা</span>। তাসু ইট্ঠানুভৰনলক্খণা সুখা, অনিট্ঠানুভৰনলক্খণা দুক্খা, উভযৰিপরীতানুভৰনলক্খণা অদুক্খমসুখা। যোপনাযং তীসুপি পদেসু ‘সম্পযুত্ত’-সদ্দো, তস্সত্থো – সমং পকারেহি যুত্তাতি সম্পযুত্তা। কতরেহি পকারেহীতি? একুপ্পাদতাদীহি। ‘‘নত্থি <a name="P0.0042"></a> কেচি ধম্মা কেহিচি ধম্মেহি সম্পযুত্তাতি? আমন্তা’’তি হি ইমস্স পঞ্হস্স পটিক্খেপে ‘‘ননু অত্থি কেচি ধম্মা কেহিচি ধম্মেহি সহগতা সহজাতা সংসট্ঠা একুপ্পাদা একনিরোধা একৰত্থুকা একারম্মণা’’তি (কথা॰ ৪৭৩) এৰং একুপ্পাদতাদীনং ৰসেন সম্পযোগত্থো ৰুত্তো। ইতি ইমেহি একুপ্পাদতাদীহি সমং পকারেহি যুত্তাতি <span class="bld">সম্পযুত্তা</span>।</p>
<p class="bodytext"><a name="para3"></a><span class="paranum">৩</span>. <span class="bld">ৰিপাকত্তিকে</span> অঞ্ঞমঞ্ঞৰিসিট্ঠানং কুসলাকুসলানং পাকাতি <span class="bld">ৰিপাকা</span>। ৰিপক্কভাৰমাপন্নানং অরূপধম্মানমেতং অধিৰচনং। <span class="bld">ৰিপাকধম্মধম্মা</span>তি ৰিপাকসভাৰধম্মা। যথা জাতিজরাসভাৰা জাতিজরাপকতিকা সত্তা জাতিধম্মা জরাধম্মাতি ৰুচ্চন্তি এৰং ৰিপাকজনকট্ঠেন ৰিপাকসভাৰা ৰিপাকপকতিকা ধম্মাতি অত্থো। ততিযপদং উভযসভাৰপটিক্খেপৰসেন ৰুত্তং।</p>
<p class="bodytext"><a name="para4"></a><span class="paranum">৪</span>. <span class="bld">উপাদিন্নুপাদানিযত্তিকে</span> আরম্মণকরণৰসেন তণ্হাদিট্ঠীহি উপেতেন কম্মুনা আদিন্না, ফলভাৰেন গহিতাতি <span class="bld">উপাদিন্না</span>। আরম্মণভাৰং <a name="M0.0085"></a> উপগন্ত্বা উপাদানসম্বন্ধেন উপাদানানং হিতাতি <span class="bld">উপাদানিযা</span>। উপাদানস্স আরম্মণপচ্চযভূতানমেতং অধিৰচনং। উপাদিণ্ণা চ তে উপাদানিযা চাতি <span class="bld">উপাদিণ্ণুপাদানিযা;</span> সাসৰকম্মনিব্বত্তানং রূপারূপধম্মানমেতং অধিৰচনং। ইতি ইমিনা নযেন সেসপদদ্বযেপি পটিসেধসহিতো অত্থো ৰেদিতব্বো।</p>
<p class="bodytext"><a name="para5"></a><span class="paranum">৫</span>. সংকিলিট্ঠসংকিলেসিকত্তিকে সংকিলেসেতীতি সংকিলেসো, ৰিবাধতি, উপতাপেতি চাতি অত্থো। সংকিলেসেন সমন্নাগতাতি <span class="bld">সংকিলিট্ঠা</span>। অত্তানং আরম্মণং কত্বা পৰত্তনেন সংকিলেসং অরহন্তি <a name="V0.0090"></a>, সংকিলেসে ৰা নিযুত্তা, তস্স আরম্মণভাৰানতিক্কমনতোতি <span class="bld">সংকিলেসিকা</span>। সংকিলেসস্স আরম্মণপচ্চযভূতানমেতং অধিৰচনং। সংকিলিট্ঠা চ তে সংকিলেসিকা চাতি <span class="bld">সংকিলিট্ঠসংকিলেসিকা</span>। সেসপদদ্বযম্পি পুরিমত্তিকে ৰুত্তনযেনেৰ ৰেদিতব্বং।</p>
<p class="bodytext"><a name="para6"></a><span class="paranum">৬</span>. <span class="bld">ৰিতক্কত্তিকে</span> <a name="P0.0043"></a> সম্পযোগৰসেন ৰত্তমানেন সহ ৰিতক্কেন <span class="bld">সৰিতক্কা</span>। সহ ৰিচারেন <span class="bld">সৰিচারা</span>। সৰিতক্কা চ তে সৰিচারা চাতি <span class="bld">সৰিতক্কসৰিচারা</span>। উভযরহিতা <span class="bld">অৰিতক্কঅৰিচারা</span>। ৰিতক্কৰিচারেসু ৰিচারোৰ মত্তা, পমাণং, এতেসন্তি ৰিচারমত্তা। ৰিচারতো উত্তরি ৰিতক্কেন সদ্ধিং সম্পযোগং ন গচ্ছন্তীতি অত্থো। অৰিতক্কা চ তে ৰিচারমত্তা চাতি <span class="bld">অৰিতক্কৰিচারমত্তা</span>।</p>
<p class="bodytext"><a name="para7"></a><span class="paranum">৭</span>. <span class="bld">পীতিত্তিকে</span> পীতিযা সহ একুপ্পাদাদিভাৰং গতাতি <span class="bld">পীতিসহগতা,</span> পীতিসম্পযুত্তাতি অত্থো। সেসপদদ্বযেপি এসেৰ নযো। <span class="bld">উপেক্খা</span>তি চেত্থ অদুক্খমসুখা ৰেদনা ৰুত্তা। সা হি সুখদুক্খাকারপ্পৰত্তিং উপেক্খতি, মজ্ঝত্তাকারসণ্ঠিতত্তা তেনাকারেন পৰত্ততীতি <span class="bld">উপেক্খা</span>। ইতি ৰেদনাত্তিকতো পদদ্বযমেৰ গহেত্বা নিপ্পীতিকস্স সুখস্স সপ্পীতিকসুখতো ৰিসেসদস্সনৰসেন অযং তিকো ৰুত্তো।</p>
<p class="bodytext"><a name="para8"></a><span class="paranum">৮</span>. <span class="bld">দস্সনত্তিকে দস্সনেনা</span>তি সোতাপত্তিমগ্গেন। সো হি পঠমং নিব্বানং দস্সনতো <span class="bld">দস্সন</span>ন্তি ৰুত্তো। গোত্রভু পন কিঞ্চাপি পঠমতরং পস্সতি, যথা পন রঞ্ঞো সন্তিকং কেনচিদেৰ করণীযেন আগতো পুরিসো দূরতোৰ রথিকায চরন্তং হত্থিক্খন্ধগতং রাজানং দিস্বাপি ‘দিট্ঠো তে <a name="M0.0086"></a> রাজা’তি পুট্ঠো দিস্বাপি কত্তব্বকিচ্চস্স অকতত্তা ‘ন পস্সামী’তি আহ। এৰমেৰ নিব্বানং দিস্বাপি কত্তব্বস্স কিলেসপ্পহানস্সাভাৰা ন দস্সনন্তি ৰুচ্চতি। তঞ্হি ঞাণং মগ্গস্স আৰজ্জনট্ঠানে তিট্ঠতি। <span class="bld">ভাৰনাযা</span>তি সেসমগ্গত্তযেন। সেসমগ্গত্তযঞ্হি পঠমমগ্গেন দিট্ঠস্মিংযেৰ ধম্মে ভাৰনাৰসেন উপ্পজ্জতি, অদিট্ঠপুব্বং কিঞ্চি ন পস্সতি, তস্মা ভাৰনাতি ৰুচ্চতি। ততিযপদং উভযপটিক্খেপৰসেন ৰুত্তং।</p>
<p class="bodytext"><a name="para9"></a><span class="paranum">৯</span>. <span class="bld">তদনন্তরত্তিকে</span> দস্সনেন পহাতব্বো হেতু এতেসন্তি <span class="bld">দস্সনেন পহাতব্বহেতুকা</span>। দুতিযপদেপি এসেৰ নযো। ততিযপদে নেৰ দস্সনেন ন ভাৰনায পহাতব্বো হেতু এতেসন্তি এৰমত্থং অগ্গহেত্বা নেৰ দস্সনেন ন ভাৰনায পহাতব্বো হেতু এতেসং অত্থীতি এৰমত্থো গহেতব্বো <a name="P0.0044"></a> <a name="V0.0091"></a>। ইতরথা হি অহেতুকানং অগ্গহণং ভৰেয্য; হেতুযেৰ হি তেসং নত্থি যো দস্সনভাৰনাহি পহাতব্বো সিযা। সহেতুকেসুপি হেতুৰজ্জানং পহানং আপজ্জতি, ন হেতূনং; হেতুযেৰ হি এতেসং ‘নেৰ দস্সনেন ন ভাৰনায পহাতব্বো’তি ৰুত্তো, ন তে ধম্মা। উভযম্পি চেতং অনধিপ্পেতং। তস্মা নেৰ দস্সনেন ন ভাৰনায পহাতব্বো হেতু এতেসং অত্থীতি <span class="bld">নেৰদস্সনেন নভাৰনায পহাতব্বহেতুকা</span>তি অযমত্থো গহেতব্বো।</p>
<p class="bodytext"><a name="para10"></a><span class="paranum">১০</span>. <span class="bld">আচযগামিত্তিকে</span> কম্মকিলেসেহি আচিযতীতি আচযো। পটিসন্ধিচুতিগতিপ্পৰত্তানং এতং নামং। তস্স কারণং হুত্বা নিপ্ফাদনকভাৰেন তং আচযং গচ্ছন্তি, যস্স ৰা পৰত্তন্তি তং পুগ্গলং যথাৰুত্তমেৰ আচযং গমেন্তীতিপি <span class="bld">আচযগামিনো;</span> সাসৰকুসলাকুসলানং এতং অধিৰচনং। ততো এৰ আচযসঙ্খাতা চযা অপেতত্তা, নিব্বানং অপেতং চযাতি অপচযো। তং আরম্মণং কত্বা পৰত্তনতো অপচযং গচ্ছন্তীতি <span class="bld">অপচযগামিনো;</span> অরিযমগ্গানমেতং অধিৰচনং। অপিচ পাকারং ইট্ঠকৰড্ঢকী ৰিয পৰত্তং আচিনন্তা গচ্ছন্তীতি আচযগামিনো। তেন চিতং চিতং ইট্ঠকং ৰিদ্ধংসযমানো পুরিসো ৰিয তদেৰ পৰত্তং অপচিনন্তা গচ্ছন্তীতি অপচযগামিনো। ততিযপদং উভযপটিক্খেপেন ৰুত্তং।</p>
<p class="bodytext"><a name="para11"></a><span class="paranum">১১</span>. <span class="bld">সেক্খত্তিকে</span> তীসু সিক্খাসু জাতাতি <span class="bld">সেক্খা</span>। সত্তন্নং সেক্খানং এতেতিপি <span class="bld">সেক্খা</span>। অপরিযোসিতসিক্খত্তা সযমেৰ সিক্খন্তীতিপি <span class="bld">সেক্খা</span> <a name="M0.0087"></a>। উপরি সিক্খিতব্বাভাৰতো ন সেক্খাতি <span class="bld">অসেক্খা</span>। ৰুড্ঢিপ্পত্তা ৰা সেক্খাতিপি অসেক্খা। অরহত্তফলধম্মানং এতং অধিৰচনং। ততিযপদং উভযপটিক্খেপেন ৰুত্তং।</p>
<p class="bodytext"><a name="para12"></a><span class="paranum">১২</span>. <span class="bld">পরিত্তত্তিকে</span> সমন্ততো খণ্ডিতত্তা অপ্পমত্তকং পরিত্তন্তি ৰুচ্চতি; ‘পরিত্তং গোমযপিণ্ড’ন্তিআদীসু (সং॰ নি॰ ৩.৯৬) ৰিয। ইমেপি অপ্পানুভাৰতায পরিত্তা ৰিযাতি <span class="bld">পরিত্তা;</span> কামাৰচরধম্মানমেতং অধিৰচনং। কিলেসৰিক্খম্ভনসমত্থতায ৰিপুলফলতায দীঘসন্তানতায চ মহন্তভাৰং গতা, মহন্তেহি ৰা উল়ারচ্ছন্দৰীরিযচিত্তপঞ্ঞেহি গতা পটিপন্নাতিপি <span class="bld">মহগ্গতা</span>। পমাণকরা <a name="P0.0045"></a> ধম্মা রাগাদযো পমাণং নাম। আরম্মণতো ৰা সম্পযোগতো ৰা নত্থি এতেসং পমাণং, পমাণস্স চ পটিপক্খাতি <span class="bld">অপ্পমাণা</span>।</p>
<p class="bodytext"><a name="para13"></a><span class="paranum">১৩</span>. <span class="bld">পরিত্তারম্মণত্তিকে</span> <a name="V0.0092"></a> পরিত্তং আরম্মণং এতেসন্তি <span class="bld">পরিত্তারম্মণা</span>। সেসপদদ্বযেপি এসেৰ নযো।</p>
<p class="bodytext"><a name="para14"></a><span class="paranum">১৪</span>. <span class="bld">হীনত্তিকে হীনা</span>তি লামকা অকুসলা ধম্মা। হীনপ্পণীতানং মজ্ঝে ভৰাতি <span class="bld">মজ্ঝিমা</span>। অৰসেসা তেভূমকা ধম্মা উত্তমট্ঠেন অতপ্পকট্ঠেন চ <span class="bld">পণীতা;</span> লোকুত্তরা ধম্মা।</p>
<p class="bodytext"><a name="para15"></a><span class="paranum">১৫</span>. <span class="bld">মিচ্ছত্তত্তিকে</span> ‘হিতসুখাৰহা মে ভৰিস্সন্তী’তি এৰং আসীসিতাপি তথা অভাৰতো, ‘অসুভাদীসুযেৰ সুভ’ন্তিআদি ৰিপরীতপ্পৰত্তিতো চ মিচ্ছাসভাৰাতি <span class="bld">মিচ্ছত্তা;</span> ৰিপাকদানে সতি খন্ধভেদানন্তরমেৰ ৰিপাকদানতো <span class="bld">নিযতা;</span> মিচ্ছত্তা চ তে নিযতা চাতি <span class="bld">মিচ্ছত্তনিযতা</span>। ৰুত্তৰিপরীতেন অত্থেন সম্মাসভাৰাতি <span class="bld">সম্মত্তা;</span> সম্মত্তা চ তে নিযতা চ অনন্তরমেৰ ফলদানেনাতি <span class="bld">সম্মত্তনিযতা</span>। উভযথাপি ন নিযতাতি <span class="bld">অনিযতা</span>।</p>
<p class="bodytext"><a name="para16"></a><span class="paranum">১৬</span>. <span class="bld">মগ্গারম্মণত্তিকে</span> নিব্বানং মগ্গতি, গৰেসতি, কিলেসে ৰা মারেন্তো গচ্ছতীতি মগ্গো। মগ্গো আরম্মণং এতেসন্তি <span class="bld">মগ্গারম্মণা</span>। অট্ঠঙ্গিকোপি মগ্গো পচ্চযট্ঠেন এতেসং হেতূতি <span class="bld">মগ্গহেতুকা</span>। মগ্গসম্পযুত্তা ৰা হেতূ মগ্গে ৰা হেতূতি মগ্গহেতূ। তে এতেসং হেতূতিপি <a name="M0.0088"></a> মগ্গহেতুকা। সম্মাদিট্ঠি সযং মগ্গো চেৰ হেতু চ। ইতি মগ্গো হেতু এতেসন্তিপি মগ্গহেতুকা। অভিভৰিত্বা পৰত্তনট্ঠেন মগ্গো অধিপতি এতেসন্তি <span class="bld">মগ্গাধিপতিনো</span>।</p>
<p class="bodytext"><a name="para17"></a><span class="paranum">১৭</span>. <span class="bld">উপ্পন্নত্তিকে</span> উপ্পাদতো পট্ঠায যাৰ ভঙ্গা উদ্ধং পন্না গতা পৰত্তাতি <span class="bld">উপ্পন্না</span>। ন উপ্পন্নাতি <span class="bld">অনুপ্পন্না</span>। পরিনিট্ঠিতকারণেকদেসত্তা অৰস্সং উপ্পজ্জিস্সন্তীতি <span class="bld">উপ্পাদিনো</span>।</p>
<p class="bodytext"><a name="para18"></a><span class="paranum">১৮</span>. <span class="bld">অতীতত্তিকে</span> অত্তনো সভাৰং উপ্পাদাদিক্খণং ৰা পত্বা অতিক্কন্তাতি <span class="bld">অতীতা</span>। তদুভযম্পি ন আগতাতি <span class="bld">অনাগতা</span>। তং তং কারণং পটিচ্চ উপ্পন্নাতি <span class="bld">পচ্চুপ্পন্না</span>।</p>
<p class="bodytext"><a name="para19"></a><span class="paranum">১৯</span>. <span class="bld">অনন্তরত্তিকে</span> অতীতং আরম্মণং এতেসন্তি <span class="bld">অতীতারম্মণা</span>। সেসপদদ্বযেপি এসেৰ নযো।</p>
<p class="bodytext"><a name="para20"></a><span class="paranum">২০</span>. <span class="bld">অজ্ঝত্তত্তিকে</span> <a name="P0.0046"></a> ‘এৰং পৰত্তমানা মযং অত্তা’তি গহণং, ‘গমিস্সামা’তি ইমিনা ৰিয <a name="V0.0093"></a> অধিপ্পাযেন অত্তানং অধিকারং কত্বা পৰত্তাতি <span class="bld">অজ্ঝত্তা</span>। ‘অজ্ঝত্ত’-সদ্দো পনাযং গোচরজ্ঝত্তে নিযকজ্ঝত্তে অজ্ঝত্তজ্ঝত্তে ৰিসযজ্ঝত্তেতি চতূসু অত্থেসু দিস্সতি। ‘‘তেনানন্দ, ভিক্খুনা তস্মিংযেৰ পুরিমস্মিং সমাধিনিমিত্তে অজ্ঝত্তমেৰ চিত্তং সণ্ঠপেতব্বং’’ (ম॰ নি॰ ৩.১৮৮), ‘‘অজ্ঝত্তরতো সমাহিতো’’তিআদীসু (ধ॰ প॰ ৩৬২) হি অযং গোচরজ্ঝত্তে দিস্সতি। ‘‘অজ্ঝত্তং সম্পসাদনং’’ (দী॰ নি॰ ১.২২৮; ধ॰ স॰ ১৬১), ‘‘অজ্ঝত্তং ৰা ধম্মেসু ধম্মানুপস্সী ৰিহরতী’’তিআদীসু (দী॰ নি॰ ২.৩৭৩) নিযকজ্ঝত্তে। ‘‘ছ অজ্ঝত্তিকানি আযতনানী’’তিআদীসু (ম॰ নি॰ ৩.৩০৪) অজ্ঝত্তজ্ঝত্তে। ‘‘অযং খো পনানন্দ, ৰিহারো তথাগতেন অভিসম্বুদ্ধো যদিদং সব্বনিমিত্তানং অমনসিকারা অজ্ঝত্তং সুঞ্ঞতং উপসম্পজ্জ ৰিহরতী’’তিআদীসু (ম॰ নি॰ ৩.১৮৭) ৰিসযজ্ঝত্তে; ইস্সরিযট্ঠানেতি অত্থো। ফলসমাপত্তি হি বুদ্ধানং ইস্সরিযট্ঠানং নাম। ইধ পন নিযকজ্ঝত্তে অধিপ্পেতো। তস্মা অত্তনো সন্তানে পৰত্তা পাটিপুগ্গলিকা ধম্মা অজ্ঝত্তাতি ৰেদিতব্বা। ততো বাহিরভূতা পন ইন্দ্রিযবদ্ধা ৰা অনিন্দ্রিযবদ্ধা ৰা <span class="bld">বহিদ্ধা</span> নাম। ততিযপদং তদুভযৰসেন ৰুত্তং।</p>
<p class="bodytext"><a name="para21"></a><span class="paranum">২১</span>. অনন্তরত্তিকো <a name="M0.0089"></a> তেযেৰ তিপ্পকারেপি ধম্মে আরম্মণং কত্বা পৰত্তনৰসেন ৰুত্তো।</p>
<p class="bodytext"><a name="para22"></a><span class="paranum">২২</span>. <span class="bld">সনিদস্সনত্তিকে</span> দট্ঠব্বভাৰসঙ্খাতেন সহ নিদস্সনেনাতি সনিদস্সনা। পটিহননভাৰসঙ্খাতেন সহ পটিঘেনাতি সপ্পটিঘা। সনিদস্সনা চ তে সপ্পটিঘা চাতি <span class="bld">সনিদস্সনসপ্পটিঘা</span>। নত্থি এতেসং দট্ঠব্বভাৰসঙ্খাতং নিদস্সনন্তি অনিদস্সনা। অনিদস্সনা চ তে ৰুত্তনযেনেৰ সপ্পটিঘা চাতি <span class="bld">অনিদস্সনসপ্পটিঘা</span>। ততিযপদং উভযপটিক্খেপেন ৰুত্তং। অযং তাৰ তিকমাতিকায অনুপুব্বপদৰণ্ণনা।</p>
<p class="centered">তিকমাতিকাপদৰণ্ণনা নিট্ঠিতা।</p>
<p class="title">দুকমাতিকাপদৰণ্ণনা</p>
<p class="bodytext"><a name="para1-6"></a><span class="paranum">১-৬</span>. দুকমাতিকাযং পন তিকেসু অনাগতপদৰণ্ণনংযেৰ করিস্সাম। <span class="bld">হেতুগোচ্ছকে</span> তাৰ <span class="bld">হেতুধম্মা</span>তি <a name="V0.0094"></a> মূলট্ঠেন হেতুসঙ্খাতা ধম্মা। হেতূ ধম্মাতিপি পাঠো। <span class="bld">ন</span> <a name="P0.0047"></a> <span class="bld">হেতূ</span>তি তেসংযেৰ পটিক্খেপৰচনং। সম্পযোগতো পৰত্তেন সহ হেতুনাতি <span class="bld">সহেতুকা</span>। তথেৰ পৰত্তো নত্থি এতেসং হেতূতি <span class="bld">অহেতুকা</span>। একুপ্পাদাদিতায হেতুনা সম্পযুত্তাতি <span class="bld">হেতুসম্পযুত্তা</span>। হেতুনা ৰিপ্পযুত্তাতি <span class="bld">হেতুৰিপ্পযুত্তা</span>। ইমেসং দ্বিন্নম্পি দুকানং কিঞ্চাপি অত্থতো নানত্তং নত্থি, দেসনাৰিলাসেন পন তথা বুজ্ঝন্তানং ৰা পুগ্গলানং অজ্ঝাসযৰসেন ৰুত্তা। ততো পরং পঠমদুকং দুতিযততিযেহি সদ্ধিং যোজেত্বা তেসং ‘হেতূ ন হেতূ’তিআদীনং পদানং ৰসেন যথাসম্ভৰতো অপরেপি তযো দুকা ৰুত্তা। তত্থ যথেৰ ‘হেতূ চেৰ ধম্মা সহেতুকা চা’তি এতং সম্ভৰতি, তথা ‘হেতূ চেৰ ধম্মা অহেতুকা চা’তি ইদম্পি। যথা চ ‘সহেতুকা চেৰ ধম্মা ন চ হেতূ’তি এতং সম্ভৰতি, তথা ‘অহেতুকা চেৰ ধম্মা ন চ হেতূ’তি ইদম্পি। হেতুসম্পযুত্তদুকেন সদ্ধিং যোজনাযপি এসেৰ নযো।</p>
<p class="bodytext">তত্র যদেতং ‘ন হেতূ ধম্মা সহেতুকাপি অহেতুকাপী’তি সিদ্ধে, ‘ন হেতূ খো পন ধম্মা’তি অতিরিত্তং ‘খো পনা’তি পদং ৰুত্তং, তস্স ৰসেন <a name="M0.0090"></a> অযং অতিরেকত্থো সঙ্গহিতোতি ৰেদিতব্বো। কথং? ন কেৰলং ‘ন হেতু ধম্মা অথ খো অঞ্ঞেপি ন চ সহেতুকাপি অহেতুকাপি ইচ্চেৰ, অথ খো অঞ্ঞথাপীতি। ইদং ৰুত্তং হোতি – যথেৰ হি ‘ন হেতূ ধম্মা সহেতুকাপি অহেতুকাপি’, এৰং ‘হেতূ ধম্মা সহেতুকাপি অহেতুকাপি’। যথা চ ‘ন হেতূ ধম্মা সহেতুকাপি অহেতুকাপি’, এৰং ‘ন হেতূ ধম্মা হেতুসম্পযুত্তাপি হেতুৰিপ্পযুত্তাপী’তি।</p>
<p class="bodytext"><a name="para7-13"></a><span class="paranum">৭-১৩</span>. <span class="bld">চূল়ন্তরদুকেসু</span> অত্তনো নিপ্ফাদকেন সহ পচ্চযেনাতি <span class="bld">সপ্পচ্চযা</span>। নত্থি এতেসং উপ্পাদে ৰা ঠিতিযং ৰা পচ্চযোতি <span class="bld">অপ্পচ্চযা</span>। পচ্চযেহি সমাগন্ত্বা কতাতি <span class="bld">সঙ্খতা</span>। ন সঙ্খতাতি <span class="bld">অসঙ্খতা</span>। অৰিনিব্ভোগৰসেন রূপং এতেসং অত্থীতি <span class="bld">রূপিনো</span>। তথাৰিধং নত্থি এতেসং রূপন্তি <span class="bld">অরূপিনো</span>। রুপ্পনলক্খণং ৰা রূপং; তং এতেসং অত্থীতি <span class="bld">রূপিনো</span>। ন রূপিনো অরূপিনো। <span class="bld">লোকিযা ধম্মা</span>তি <span class="bld">লোকো</span> ৰুচ্চতি লুজ্জনপলুজ্জনট্ঠেন ৰট্টং; তস্মিং পরিযাপন্নভাৰেন লোকে নিযুত্তাতি <span class="bld">লোকিযা</span>। ততো <a name="P0.0048"></a> উত্তিণ্ণাতি উত্তরা; লোকে অপরিযাপন্নভাৰেন লোকতো উত্তরাতি <span class="bld">লোকুত্তরা। কেনচি ৰিঞ্ঞেয্যা</span>তি চক্খুৰিঞ্ঞাণাদীসু কেনচি একেন চক্খুৰিঞ্ঞাণেন ৰা সোতৰিঞ্ঞাণেন ৰা ৰিজানিতব্বা। <span class="bld">কেনচি ন ৰিঞ্ঞেয্যা</span>তি তেনেৰ চক্খুৰিঞ্ঞাণেন ৰা সোতৰিঞ্ঞাণেন ৰা ন ৰিজানিতব্বা। এৰং সন্তে দ্বিন্নম্পি পদানং অত্থনানত্ততো দুকো হোতি।</p>
<p class="bodytext"><a name="para14-19"></a><span class="paranum">১৪-১৯</span>. <span class="bld">আসৰগোচ্ছকে</span> <a name="V0.0095"></a> আসৰন্তীতি <span class="bld">আসৰা</span>। চক্খুতোপি…পে॰… মনতোপি সন্দন্তি পৰত্তন্তীতি ৰুত্তং হোতি। ধম্মতো যাৰ গোত্রভুং, ওকাসতো যাৰ ভৰগ্গং সৰন্তীতি ৰা <span class="bld">আসৰা</span>। এতে ধম্মে এতঞ্চ ওকাসং অন্তোকরিত্বা পৰত্তন্তীতি অত্থো। অন্তোকরণত্থো হি অযং <span class="bld">‘আ’</span>কারো। চিরপারিৰাসিযট্ঠেন মদিরাদযো আসৰা। আসৰা ৰিযাতিপি <span class="bld">আসৰা</span>। লোকস্মিঞ্হি চিরপারিৰাসিকা মদিরাদযো আসৰাতি ৰুচ্চন্তি। যদি চ চিরপারিৰাসিযট্ঠেন আসৰা, এতেযেৰ ভৰিতুমরহন্তি। ৰুত্তঞ্হেতং – ‘‘পুরিমা, ভিক্খৰে, কোটি ন পঞ্ঞাযতি অৰিজ্জায, ইতো পুব্বে অৰিজ্জা নাহোসী’’তিআদি (অ॰ নি॰ ১০.৬১)। আযতং ৰা সংসারদুক্খং সৰন্তি পসৰন্তীতিপি <span class="bld">আসৰা</span>। ততো অঞ্ঞে <span class="bld">নো আসৰা</span> নাম। অত্তানং আরম্মণং কত্বা পৰত্তেহি <a name="M0.0091"></a> সহ আসৰেহীতি <span class="bld">সাসৰা</span>। এৰং পৰত্তমানা নত্থি এতেসং আসৰাতি <span class="bld">অনাসৰা</span>। সেসং হেতুগোচ্ছকে ৰুত্তনযেন ৰেদিতব্বং। অযং পন ৰিসেসো – যথা তত্থ ‘ন হেতূ খো পন ধম্মা সহেতুকাপি অহেতুকাপীতি অযং ওসানদুকো পঠমদুকস্স দুতিযপদং আদিম্হি ঠপেত্বা ৰুত্তো, এৰং ইধ ‘নো আসৰা খো পন ধম্মা সাসৰাপি অনাসৰাপী’তি ন ৰুত্তো। কিঞ্চাপি ন ৰুত্তো, অথ খো অযঞ্চ অঞ্ঞো চ ভেদো তত্থ ৰুত্তনযেনেৰ ৰেদিতব্বো।</p>
<p class="bodytext"><a name="para20-25"></a><span class="paranum">২০-২৫</span>. <span class="bld">সংযোজনগোচ্ছকে</span> যস্স সংৰিজ্জন্তি, তং পুগ্গলং ৰট্টস্মিং সংযোজেন্তি বন্ধন্তীতি <span class="bld">সংযোজনা</span>। ততো অঞ্ঞে <span class="bld">নো সংযোজনা</span> নাম। আরম্মণভাৰং উপগন্ত্বা সংযোজনসম্বন্ধনে সংযোজনানং হিতাতি <span class="bld">সংযোজনিযা</span>। সংযোজনস্স আরম্মণপচ্চযভূতানং এতং অধিৰচনং। ন সংযোজনিযা <a name="P0.0049"></a> <span class="bld">অসংযোজনিযা</span>। সেসং হেতুগোচ্ছকে ৰুত্তনযেনেৰ যোজেতব্বং।</p>
<p class="bodytext"><a name="para26-31"></a><span class="paranum">২৬-৩১</span>. <span class="bld">গন্থগোচ্ছকে</span> যস্স সংৰিজ্জন্তি তং চুতিপটিসন্ধিৰসেন ৰট্টস্মিং গন্থেন্তি ঘটেন্তীতি <span class="bld">গন্থা</span>। ততো অঞ্ঞে <span class="bld">নো গন্থা</span>। আরম্মণকরণৰসেন গন্থেহি গন্থিতব্বাতি <span class="bld">গন্থনিযা</span>। সেসং হেতুগোচ্ছকে ৰুত্তনযেনেৰ যোজেতব্বং। যথা চ ইধ, এৰং ইতো পরেসুপি ৰুত্তাৰসেসং তত্থ তত্থ ৰুত্তনযেনেৰ ৰেদিতব্বং।</p>
<p class="bodytext"><a name="para32-37"></a><span class="paranum">৩২-৩৭</span>. <span class="bld">ওঘগোচ্ছকে</span> যস্স সংৰিজ্জন্তি তং ৰট্টস্মিংযেৰ ওহনন্তি ওসীদাপেন্তীতি <span class="bld">ওঘা</span>। আরম্মণং কত্বা অতিক্কমনীযতো ওঘেহি অতিক্কমিতব্বাতি <span class="bld">ওঘনিযা</span>। ওঘানং আরম্মণধম্মা এৰ ৰেদিতব্বা।</p>
<p class="bodytext"><a name="para38-43"></a><span class="paranum">৩৮-৪৩</span>. <span class="bld">যোগগোচ্ছকে</span> <a name="V0.0096"></a> ৰট্টস্মিং যোজেন্তীতি <span class="bld">যোগা। যোগনিযা</span> ওঘনিযা ৰিয ৰেদিতব্বা।</p>
<p class="bodytext"><a name="para44-49"></a><span class="paranum">৪৪-৪৯</span>. <span class="bld">নীৰরণগোচ্ছকে</span> চিত্তং নীৰরন্তি পরিযোনন্ধন্তীতি <span class="bld">নীৰরণা। নীৰরণিযা</span> সংযোজনিযা ৰিয ৰেদিতব্বা।</p>
<p class="bodytext"><a name="para50-54"></a><span class="paranum">৫০-৫৪</span>. <span class="bld">পরামাসগোচ্ছকে</span> <a name="M0.0092"></a> ধম্মানং যথাভূতং অনিচ্চাদিআকারং অতিক্কমিত্বা ‘নিচ্চ’ন্তি আদিৰসেন পৰত্তমানা পরতো আমসন্তীতি <span class="bld">পরামাসা</span>। পরামাসেহি আরম্মণকরণৰসেন পরামট্ঠত্তা <span class="bld">পরামট্ঠা</span>।</p>
<p class="bodytext"><a name="para55-68"></a><span class="paranum">৫৫-৬৮</span>. <span class="bld">মহন্তরদুকেসু</span> আরম্মণং অগ্গহেত্বা অপ্পৰত্তিতো সহ আরম্মণেনাতি <span class="bld">সারম্মণা</span>। নত্থি এতেসং আরম্মণন্তি <span class="bld">অনারম্মণা</span>। চিন্তনট্ঠেন <span class="bld">চিত্তা,</span> ৰিচিত্তট্ঠেন ৰা <span class="bld">চিত্তা</span>। অৰিপ্পযোগৰসেন চেতসি নিযুত্তাতি <span class="bld">চেতসিকা</span>। নিরন্তরভাৰূপগমনতায, উপ্পাদতো যাৰ ভঙ্গা, চিত্তেন সংসট্ঠাতি <span class="bld">চিত্তসংসট্ঠা</span>। একতো ৰত্তমানাপি নিরন্তরভাৰং অনুপগমনতায চিত্তেন ৰিসংসট্ঠাতি <span class="bld">চিত্তৰিসংসট্ঠা</span>। সমুট্ঠহন্তি এতেনাতি সমুট্ঠানং। চিত্তং সমুট্ঠানং এতেসন্তি <span class="bld">চিত্তসমুট্ঠানা</span>। সহ ভৰন্তীতি সহভুনো। চিত্তেন সহভুনো <span class="bld">চিত্তসহভুনো</span>। অনুপরিৰত্তন্তীতি অনুপরিৰত্তিনো। কিং অনুপরিৰত্তন্তি? চিত্তং। চিত্তস্স অনুপরিৰত্তিনো <span class="bld">চিত্তানুপরিৰত্তিনো</span>। চিত্তসংসট্ঠা চ তে চিত্তসমুট্ঠানা চাতি <span class="bld">চিত্তসংসট্ঠসমুট্ঠানা</span>। চিত্তসংসট্ঠা <a name="P0.0050"></a> চ তে চিত্তসমুট্ঠানা চ চিত্তসহভুনো এৰ চাতি <span class="bld">চিত্তসংসট্ঠসমুট্ঠানসহভুনো</span>। চিত্তসংসট্ঠা চ তে চিত্তসমুট্ঠানা চ চিত্তানুপরিৰত্তিনো এৰ চাতি <span class="bld">চিত্তসংসট্ঠসমুট্ঠানানুপরিৰত্তিনো</span>। সেসানি সব্বপদানি ৰুত্তপদানং পটিক্খেপৰসেন ৰেদিতব্বানি। অজ্ঝত্তজ্ঝত্তং সন্ধায অজ্ঝত্তত্তিকে ৰুত্তৰসেন অজ্ঝত্তাৰ <span class="bld">অজ্ঝত্তিকা</span>। ততো বহিভূতাতি <span class="bld">বাহিরা</span>। উপাদিযন্তেৰ ভূতানি, ন ভূতানি ৰিয উপাদিযন্তীতি <span class="bld">উপাদা</span>। ন উপাদিযন্তেৰাতি <span class="bld">নোউপাদা</span>।</p>
<p class="bodytext"><a name="para69-74"></a><span class="paranum">৬৯-৭৪</span>. <span class="bld">উপাদানগোচ্ছকে</span> ভুসং আদিযন্তীতি <span class="bld">উপাদানা;</span> দল়্হগ্গাহং গণ্হন্তীতি অত্থো। ততো অঞ্ঞে নোউপাদানা।</p>
<p class="bodytext"><a name="para75-82"></a><span class="paranum">৭৫-৮২</span>. <span class="bld">কিলেসগোচ্ছকে</span> সংকিলিট্ঠত্তিকে ৰুত্তনযেনেৰ অত্থো ৰেদিতব্বো।</p>
<p class="bodytext"><a name="para83-100"></a><span class="paranum">৮৩-১০০</span>. <span class="bld">পিট্ঠিদুকেসু</span> <a name="V0.0097"></a> কামে অৰচরন্তীতি <span class="bld">কামাৰচরা</span> রূপে অৰচরন্তীতি <span class="bld">রূপাৰচরা</span>। অরূপে অৰচরন্তীতি <span class="bld">অরূপাৰচরা</span>। অযমেত্থ সঙ্খেপো। ৰিত্থারো পন পরতো আৰি ভৰিস্সতি। তেভূমকৰট্টে পরিযাপন্না অন্তোগধাতি <span class="bld">পরিযাপন্না</span>। তস্মিং ন পরিযাপন্নাতি <span class="bld">অপরিযাপন্না</span>। ৰট্টমূলং ছিন্দন্তা নিব্বানং আরম্মণং কত্বা ৰট্টতো নিয্যন্তীতি <span class="bld">নিয্যানিকা</span>। ইমিনা <a name="M0.0093"></a> লক্খণেন ন নিয্যন্তীতি <span class="bld">অনিয্যানিকা</span>। চুতিযা ৰা অত্তনো ৰা পৰত্তিযা অনন্তরং ফলদানে নিযতত্তা <span class="bld">নিযতা</span>। তথা অনিযতত্তা <span class="bld">অনিযতা</span>। অঞ্ঞে ধম্মে উত্তরন্তি পজহন্তীতি <span class="bld">উত্তরা</span>। অত্তানং উত্তরিতুং সমত্থেহি সহ উত্তরেহীতি <span class="bld">সউত্তরা</span>। নত্থি এতেসং উত্তরাতি <span class="bld">অনুত্তরা</span>। রণন্তি এতেহীতি রণা; যেহি অভিভূতা সত্তা নানপ্পকারেন কন্দন্তি পরিদেৰন্তি, তেসং রাগাদীনং এতং অধিৰচনং। সম্পযোগৰসেন পহানেকট্ঠতাৰসেন চ সহ রণেহীতি <span class="bld">সরণা</span>। তেনাকারেন নত্থি এতেসং রণাতি <span class="bld">অরণা</span>।</p>
<p class="subhead">সুত্তন্তিকদুকমাতিকাপদৰণ্ণনা</p>
<p class="bodytext"><a name="para101-108"></a><span class="paranum">১০১-১০৮</span>. সুত্তন্তিকদুকেসু সম্পযোগৰসেন ৰিজ্জং ভজন্তীতি <span class="bld">ৰিজ্জাভাগিনো;</span> ৰিজ্জাভাগে ৰিজ্জাকোট্ঠাসে ৰত্তন্তীতিপি ৰিজ্জাভাগিনো। তত্থ ৰিপস্সনাঞাণং, মনোমযিদ্ধি, ছ অভিঞ্ঞাতি অট্ঠ ৰিজ্জা। পুরিমেন অত্থেন তাহি সম্পযুত্তধম্মাপি ৰিজ্জাভাগিনো। পচ্ছিমেন <a name="P0.0051"></a> অত্থেন তাসু যা কাচি একা ৰিজ্জা ৰিজ্জা। সেসা ৰিজ্জাভাগিনোতি। এৰং ৰিজ্জাপি ৰিজ্জায সম্পযুত্তধম্মাপি ৰিজ্জাভাগিনোত্বেৰ ৰেদিতব্বা। ইধ পন সম্পযুত্তধম্মাৰ অধিপ্পেতা। সম্পযোগৰসেনেৰ অৰিজ্জং ভজন্তীতি <span class="bld">অৰিজ্জাভাগিনো</span>। অৰিজ্জাভাগে অৰিজ্জাকোট্ঠাসে ৰত্তন্তীতিপি অৰিজ্জাভাগিনো। তত্থ দুক্খপটিচ্ছাদকং তমো সমুদযাদিপটিচ্ছাদকন্তি চতস্সো অৰিজ্জা। পুরিমনযেনেৰ তাহি সম্পযুত্তধম্মাপি অৰিজ্জাভাগিনো। তাসু যা কাচি একা অৰিজ্জা অৰিজ্জা। সেসা অৰিজ্জাভাগিনোতি। এৰং অৰিজ্জাপি অৰিজ্জায সম্পযুত্তধম্মাপি অৰিজ্জাভাগিনোত্বেৰ ৰেদিতব্বা। ইধ পন সম্পযুত্তধম্মাৰ অধিপ্পেতা।</p>
<p class="bodytext">পুন অনজ্ঝোত্থরণভাৰেন কিলেসন্ধকারং ৰিদ্ধংসেতুং অসমত্থতায ৰিজ্জু উপমা এতেসন্তি <span class="bld">ৰিজ্জূপমা</span>। নিস্সেসং ৰিদ্ধংসনসমত্থতায ৰজিরং উপমা এতেসন্তি ৰজিরূপমা। বালেসু ঠিতত্তা যত্থ ঠিতা তদুপচারেন <span class="bld">বালা</span>। পণ্ডিতেসু ঠিতত্তা <span class="bld">পণ্ডিতা</span>। বালকরত্তা ৰা বালা, পণ্ডিতকরত্তা <a name="V0.0098"></a> পণ্ডিতা। <span class="bld">কণ্হা</span>তি কাল়কা, চিত্তস্স অপভস্সরভাৰকরণা। <span class="bld">সুক্কা</span>তি ওদাতা <a name="M0.0094"></a>, চিত্তস্স পভস্সরভাৰকরণা। কণ্হাভিজাতিহেতুতো ৰা <span class="bld">কণ্হা;</span> সুক্কাভিজাতিহেতুতো <span class="bld">সুক্কা</span>। ইধ চেৰ সম্পরাযে চ তপেন্তীতি <span class="bld">তপনীযা</span>। ন তপনীযা <span class="bld">অতপনীযা</span>।</p>
<p class="bodytext">অধিৰচনদুকাদযো তযো অত্থতো নিন্নানাকরণা; ব্যঞ্জনমেৰেত্থ নানং। সিরিৰড্ঢকো ধনৰড্ঢকোতি আদযো হি ৰচনমত্তমেৰ অধিকারং কত্বা পৰত্তা <span class="bld">অধিৰচনা</span> নাম। অধিৰচনানং পথা <span class="bld">অধিৰচনপথা</span>। ‘‘অভিসঙ্খরোন্তীতি খো, ভিক্খৰে, তস্মা সঙ্খারা’’তি (সং॰ নি॰ ৩.৭৯) এৰং নিদ্ধারেত্বা সহেতুকং কত্বা ৰুচ্চমানা অভিলাপা <span class="bld">নিরুত্তি</span> নাম। নিরুত্তীনং পথা <span class="bld">নিরুত্তিপথা</span>। তক্কো ৰিতক্কো সঙ্কপ্পোতি (ধ॰ স॰ ৭) এৰং তেন তেন পকারেন ঞাপনতো <span class="bld">পঞ্ঞত্তি</span> নাম। পঞ্ঞত্তীনং পথা <span class="bld">পঞ্ঞত্তিপথা</span>। এত্থ <a name="P0.0052"></a> চ একং দুকং ৰত্বাপি ইতরেসং ৰচনে পযোজনং হেতুগোচ্ছকে ৰুত্তনযেনেৰ ৰেদিতব্বং।</p>
<p class="bodytext"><a name="para109-118"></a><span class="paranum">১০৯-১১৮</span>. <span class="bld">নামরূপদুকে</span> নামকরণট্ঠেন নমনট্ঠেন নামনট্ঠেন চ <span class="bld">নামং</span>। রুপ্পনট্ঠেন <span class="bld">রূপং</span>। অযমেত্থ সঙ্খেপো। ৰিত্থারো পন <span class="bld">নিক্খেপকণ্ডে</span> আৰি ভৰিস্সতি। <span class="bld">অৰিজ্জা</span>তি দুক্খাদীসু অঞ্ঞাণং। <span class="bld">ভৰতণ্হা</span>তি ভৰপত্থনা। <span class="bld">ভৰদিট্ঠী</span>তি ভৰো ৰুচ্চতি সস্সতং; সস্সতৰসেন উপ্পজ্জনদিট্ঠি। <span class="bld">ৰিভৰদিট্ঠী</span>তি ৰিভৰো ৰুচ্চতি উচ্ছেদং; উচ্ছেদৰসেন উপ্পজ্জনদিট্ঠি। সস্সতো অত্তা চ লোকো চাতি পৰত্তা দিট্ঠি <span class="bld">সস্সতদিট্ঠি</span>। উচ্ছিজ্জিস্সতীতি পৰত্তা দিট্ঠি <span class="bld">উচ্ছেদদিট্ঠি</span>। অন্তৰাতি পৰত্তা দিট্ঠি <span class="bld">অন্তৰাদিট্ঠি</span>। অনন্তৰাতি পৰত্তা দিট্ঠি <span class="bld">অনন্তৰাদিট্ঠি</span>। পুব্বন্তং অনুগতা দিট্ঠি <span class="bld">পুব্বন্তানুদিট্ঠি</span>। অপরন্তং অনুগতা দিট্ঠি <span class="bld">অপরন্তানুদিট্ঠি</span>। <span class="bld">অহিরিক</span>ন্তি যং ন হিরিযতি হিরিযিতব্বেনাতি (ধ॰ স॰ ৩৮৭) এৰং ৰিত্থারিতা নিল্লজ্জতা। <span class="bld">অনোত্তপ্প</span>ন্তি যং ন ওত্তপ্পতি ওত্তপ্পিতব্বেনাতি এৰং ৰিত্থারিতো অভাযনকআকারো। হিরিযনা <span class="bld">হিরী,</span> ওত্তপ্পনা <span class="bld">ওত্তপ্পং</span>। দোৰচস্সতাদীসু দুক্খং ৰচো এতস্মিং ৰিপ্পটিকূলগাহিম্হি ৰিপচ্চনীকসাতে অনাদরে পুগ্গলেতি <span class="bld">দুব্বচো</span>। তস্স কম্মং দোৰচস্সং। তস্স ভাৰো <span class="bld">দোৰচস্সতা</span>। পাপা অস্সদ্ধাদযো পুগ্গলা এতস্স মিত্তাতি পাপমিত্তো; তস্স ভাৰো <span class="bld">পাপমিত্ততা। সোৰচস্সতা চ কল্যাণমিত্ততা চ</span> ৰুত্তপটিপক্খনযেন ৰেদিতব্বা।</p>
<p class="bodytext"><a name="para119-123"></a><span class="paranum">১১৯-১২৩</span>. ‘পঞ্চপি <a name="M0.0095"></a> আপত্তিক্খন্ধা আপত্তিযো, সত্তপি আপত্তিক্খন্ধা আপত্তিযো’তি (ধ॰ স॰ ১৩৩৬) এৰং ৰুত্তাসু আপত্তীসু কুসলভাৰো <span class="bld">আপত্তিকুসলতা</span>। তাহি <a name="V0.0099"></a> আপত্তীহি ৰুট্ঠানে কুসলভাৰো <span class="bld">আপত্তিৰুট্ঠানকুসলতা</span>। সমাপত্তীসু কুসলভাৰো <span class="bld">সমাপত্তিকুসলতা</span>। সমাপত্তীনং অপ্পনাপরিচ্ছেদপঞ্ঞাযেতং অধিৰচনং। সমাপত্তীহি <a name="P0.0053"></a> ৰুট্ঠানে কুসলভাৰো <span class="bld">সমাপত্তিৰুট্ঠানকুসলতা</span>। অট্ঠারসসু ধাতূসু কুসলভাৰো <span class="bld">ধাতুকুসলতা</span>। তাসংযেৰ ধাতূনং মনসিকারে কুসলভাৰো <span class="bld">মনসিকারকুসলতা</span>। চক্খাযতনাদীসু কুসলভাৰো <span class="bld">আযতনকুসলতা</span>। দ্বাদসঙ্গে পটিচ্চসমুপ্পাদে কুসলভাৰো <span class="bld">পটিচ্চসমুপ্পাদকুসলতা</span>। তস্মিং তস্মিং ঠানে কুসলভাৰো <span class="bld">ঠানকুসলতা</span>। ঠানন্তি কারণং ৰুচ্চতি। তস্মিঞ্হি তদাযত্তৰুত্তিতায ফলং তিট্ঠতি নাম, তস্মা <span class="bld">ঠান</span>ন্তি ৰুত্তং। অট্ঠানে কুসলভাৰো <span class="bld">অট্ঠানকুসলতা</span>।</p>
<p class="bodytext"><a name="para124-134"></a><span class="paranum">১২৪-১৩৪</span>. উজুভাৰো <span class="bld">অজ্জৰো</span>। মুদুভাৰো <span class="bld">মদ্দৰো</span>। অধিৰাসনসঙ্খাতো খমনভাৰো <span class="bld">খন্তি</span>। সুরতস্স ভাৰো <span class="bld">সোরচ্চং</span>। সম্মোদকমুদুভাৰসঙ্খাতো সখিলভাৰো <span class="bld">সাখল্যং</span>। যথা পরেহি সদ্ধিং অত্তনো ছিদ্দং ন হোতি এৰং ধম্মামিসেহি পটিসন্থরণং <span class="bld">পটিসন্থারো</span>। ইন্দ্রিযসংৰরভেদসঙ্খাতো মনচ্ছট্ঠেসু ইন্দ্রিযেসু অগুত্তদ্বারভাৰো <span class="bld">ইন্দ্রিযেসু অগুত্তদ্বারতা</span>। পটিগ্গহণপরিভোগৰসেন ভোজনে মত্তং অজাননভাৰো <span class="bld">ভোজনে অমত্তঞ্ঞুতা</span>। অনন্তরদুকো ৰুত্তপটিপক্খনযেন ৰেদিতব্বো। সতিৰিপ্পৰাসসঙ্খাতো মুট্ঠস্সতিভাৰো <span class="bld">মুট্ঠস্সচ্চং</span>। অসম্পজানভাৰো <span class="bld">অসম্পজঞ্ঞং</span>। সরতীতি <span class="bld">সতি</span>। সম্পজানাতীতি <span class="bld">সম্পজঞ্ঞং</span>। অপ্পটিসঙ্খানে অকম্পনট্ঠেন পটিসঙ্খানসঙ্খাতং বলং <span class="bld">পটিসঙ্খানবলং</span>। ৰীরিযসীসেন সত্ত বোজ্ঝঙ্গে ভাৰেন্তস্স উপ্পন্নং বলং <span class="bld">ভাৰনাবলং</span>। পচ্চনীকধম্মে সমেতীতি <span class="bld">সমথো</span>। অনিচ্চাদিৰসেন ৰিৰিধেন আকারেন পস্সতীতি <span class="bld">ৰিপস্সনা</span>। সমথোৰ তং আকারং গহেত্বা পুন পৰত্তেতব্বস্স সমথস্স নিমিত্তৰসেন <span class="bld">সমথনিমিত্তং</span>। পগ্গাহনিমিত্তেপি এসেৰ নযো। সম্পযুত্তধম্মে <a name="P0.0054"></a> পগ্গণ্হাতীতি <span class="bld">পগ্গাহো</span>। ন ৰিক্খিপতীতি <span class="bld">অৰিক্খেপো</span>।</p>
<p class="bodytext"><a name="para135-142"></a><span class="paranum">১৩৫-১৪২</span>. সীলৰিনাসিকা অসংৰরসঙ্খাতা সীলস্স ৰিপত্তি <span class="bld">সীলৰিপত্তি</span>। সম্মাদিট্ঠিৰিনাসিকা মিচ্ছাদিট্ঠিসঙ্খাতা দিট্ঠিযা ৰিপত্তি <span class="bld">দিট্ঠিৰিপত্তি</span>। সোরচ্চমেৰ <a name="M0.0096"></a> সীলস্স সম্পাদনতো সীলপরিপূরণতো সীলস্স সম্পদাতি <span class="bld">সীলসম্পদা</span>। দিট্ঠিপারিপূরিভূতং ঞাণং দিট্ঠিযা সম্পদাতি <span class="bld">দিট্ঠিসম্পদা</span>। ৰিসুদ্ধিভাৰং সম্পত্তা সীলসঙ্খাতা সীলস্স ৰিসুদ্ধি, <span class="bld">সীলৰিসুদ্ধি</span>। নিব্বানসঙ্খাতং ৰিসুদ্ধিং পাপেতুং সমত্থা, দস্সনসঙ্খাতা, দিট্ঠিযা ৰিসুদ্ধি <span class="bld">দিট্ঠিৰিসুদ্ধি</span>। <span class="bld">দিট্ঠিৰিসুদ্ধি খো পন যথাদিট্ঠিস্স চ পধান</span>ন্তি কম্মস্সকতঞ্ঞাণাদিসঙ্খাতা দিট্ঠিৰিসুদ্ধি চেৰ <span class="bld">যথাদিট্ঠিস্স</span> চ অনুরূপদিট্ঠিস্স কল্যাণদিট্ঠিস্স তংসম্পযুত্তমেৰ পধানং। <span class="bld">সংৰেগো</span>তি জাতিআদীনি <a name="V0.0100"></a> পটিচ্চ উপ্পন্নভযসঙ্খাতং সংৰিজ্জনং। <span class="bld">সংৰেজনিযট্ঠান</span>ন্তি সংৰেগজনকং জাতিআদিকারণং। <span class="bld">সংৰিগ্গস্স চ যোনিসোপধান</span>ন্তি এৰং সংৰেগজাতস্স উপাযপধানং। <span class="bld">অসন্তুট্ঠিতা চ কুসলেসু ধম্মেসূ</span>তি কুসলধম্মপূরণে অসন্তুট্ঠিভাৰো। <span class="bld">অপ্পটিৰানিতা চ পধানস্মি</span>ন্তি অরহত্তং অপত্বা পধানস্মিং অনিৰত্তনতা অনোসক্কনতা। ৰিজাননতো <span class="bld">ৰিজ্জা</span>। ৰিমুচ্চনতো <span class="bld">ৰিমুত্তি। খযে ঞাণ</span>ন্তি কিলেসক্খযকরে অরিযমগ্গে ঞাণং। <span class="bld">অনুপ্পাদে ঞাণ</span>ন্তি পটিসন্ধিৰসেন অনুপ্পাদভূতে তংতংমগ্গৰজ্ঝকিলেসানং অনুপ্পাদপরিযোসানে উপ্পন্নে অরিযফলে ঞাণং। অযং মাতিকায অনুপুব্বপদৰণ্ণনা।</p>
<p class="centered">দুকমাতিকাপদৰণ্ণনা নিট্ঠিতা।</p>
<p class="title">কামাৰচরকুসলপদভাজনীযং</p>
<p class="bodytext"><a name="para1"></a><span class="paranum">১</span>. ইদানি <a name="M0.0097"></a> <a name="V0.0101"></a> যথানিক্খিত্তায মাতিকায সঙ্গহিতে ধম্মে পভেদতো দস্সেতুং <span class="bld">কতমে ধম্মা কুসলা</span>তি ইদং পদভাজনীযং আরদ্ধং। তত্থ যদেতং <span class="bld">যস্মিং সমযে কামাৰচরং কুসলং চিত্তং উপ্পন্নং হোতী</span>তি পঠমং কামাৰচরকুসলং দস্সিতং, তস্স তাৰ নিদ্দেসে ধম্মৰৰত্থানৰারো <a name="P0.0055"></a> সঙ্গহৰারো সুঞ্ঞতৰারোতি তযো মহাৰারা হোন্তি। তেসু ধম্মৰৰত্থানৰারো উদ্দেসনিদ্দেসৰসেন দ্বিধা ঠিতো। তেসু উদ্দেসৰারস্স পুচ্ছা, সমযনিদ্দেসো, ধম্মুদ্দেসো, অপ্পনাতি চত্তারো পরিচ্ছেদা। তেসু <span class="bld">‘কতমে ধম্মা কুসলা’</span>তি অযং পুচ্ছা নাম। <span class="bld">‘যস্মিং সমযে কামাৰচরং…পে॰… তস্মিং সমযে’</span>তি অযং সমযনিদ্দেসো নাম। <span class="bld">‘ফস্সো হোতি…পে॰… অৰিক্খেপো হোতী’</span>তি অযং ধম্মুদ্দেসো নাম। <span class="bld">‘যে ৰা পন তস্মিং সমযে অঞ্ঞেপি অত্থি পটিচ্চসমুপ্পন্না অরূপিনো ধম্মা ইমে ধম্মা কুসলা’</span>তি অযং অপ্পনা নাম।</p>
<p class="bodytext">এৰং চতূহি পরিচ্ছেদেহি ঠিতস্স উদ্দেসৰারস্স য্বাযং পঠমো পুচ্ছাপরিচ্ছেদো, তত্থ ‘কতমে ধম্মা কুসলা’তি অযং কথেতুকম্যতাপুচ্ছা। <span class="bld">পঞ্চৰিধাহি পুচ্ছা</span> – অদিট্ঠজোতনাপুচ্ছা, দিট্ঠসংসন্দনাপুচ্ছা, ৰিমতিচ্ছেদনাপুচ্ছা, অনুমতিপুচ্ছা, কথেতুকম্যতাপুচ্ছাতি। তাসং ইদং নানত্তং –</p>
<p class="bodytext">কতমা অদিট্ঠজোতনাপুচ্ছা? পকতিযা লক্খণং অঞ্ঞাতং হোতি, অদিট্ঠং অতুলিতং অতীরিতং অৰিভূতং অৰিভাৰিতং। তস্স ঞাণায দস্সনায তুলনায তীরণায ৰিভূতত্থায ৰিভাৰনত্থায পঞ্হং পুচ্ছতি। অযং অদিট্ঠজোতনাপুচ্ছা (মহানি॰ ১৫০; চূল়নি॰ পুণ্ণকমাণৰপুচ্ছানিদ্দেস ১২)।</p>
<p class="bodytext">কতমা দিট্ঠসংসন্দনাপুচ্ছা? পকতিযা লক্খণং ঞাতং হোতি, দিট্ঠং তুলিতং তীরিতং ৰিভূতং ৰিভাৰিতং, সো অঞ্ঞেহি পণ্ডিতেহি সদ্ধিং সংসন্দনত্থায পঞ্হং পুচ্ছতি। অযং দিট্ঠসংসন্দনাপুচ্ছা (মহানি॰ ১৫০; চূল়নি॰ পুণ্ণকমাণৰপুচ্ছানিদ্দেস ১২)।</p>
<p class="bodytext">কতমা <a name="M0.0098"></a> ৰিমতিচ্ছেদনাপুচ্ছা? পকতিযা সংসযপক্খন্দো হোতি, ৰিমতিপক্খন্দো দ্বেল়্হকজাতো – ‘এৰং নু খো, ননু খো, কিং নু খো, কথং নু খো’তি। সো ৰিমতিচ্ছেদনত্থায <a name="V0.0102"></a> পঞ্হং পুচ্ছতি। অযং ৰিমতিচ্ছেদনাপুচ্ছা (মহানি॰ ১৫০; চূল়নি॰ পুণ্ণকমাণৰপুচ্ছানিদ্দেস ১২)।</p>
<p class="bodytext">কতমা অনুমতিপুচ্ছা? ভগৰা ভিক্খূনং অনুমতিযা পঞ্হং পুচ্ছতি – ‘তং কিং মঞ্ঞথ, ভিক্খৰে, রূপং নিচ্চং ৰা অনিচ্চং ৰা’তি? ‘অনিচ্চং, ভন্তে’। ‘যং পনানিচ্চং দুক্খং ৰা তং সুখং ৰা’তি? ‘দুক্খং, ভন্তে’ <a name="P0.0056"></a>। ‘যং পনানিচ্চং দুক্খং ৰিপরিণামধম্মং, কল্লং নু তং সমনুপস্সিতুং এতং মম, এসোহমস্মি, এসো মে অত্তা’তি? ‘নোহেতং, ভন্তে’তি (সং॰ নি॰ ৩.৭৯; মহাৰ॰ ২১)। অযং অনুমতিপুচ্ছা।</p>
<p class="bodytext">কতমা কথেতুকম্যতাপুচ্ছা? ভগৰা ভিক্খূনং কথেতুকম্যতায পঞ্হং পুচ্ছতি। ‘‘চত্তারোমে, ভিক্খৰে, সতিপট্ঠানা। কতমে চত্তারো’’তি (দী॰ নি॰ ২.৩৭৩)? অযং কথেতুকম্যতাপুচ্ছাতি।</p>
<p class="bodytext">তত্থ বুদ্ধানং পুরিমা তিস্সো পুচ্ছা নত্থি। কস্মা? বুদ্ধানঞ্হি তীসু অদ্ধাসু কিঞ্চি সঙ্খতং, অদ্ধাৰিমুত্তং ৰা অসঙ্খতং, অদিট্ঠং অনঞ্ঞাতং অজোতিতং অতুলিতং অতীরিতং অৰিভূতং অৰিভাৰিতং নাম নত্থি। তেন তেসং অদিট্ঠজোতনাপুচ্ছা নত্থি। যং পন ভগৰতা অত্তনো ঞাণেন পটিৰিদ্ধং, তস্স অঞ্ঞেন সমণেন ৰা ব্রাহ্মণেন ৰা দেৰেন ৰা মারেন ৰা ব্রহ্মুনা ৰা সদ্ধিং সংসন্দনকিচ্চং নত্থি। তেনস্স দিট্ঠসংসন্দনাপুচ্ছা নত্থি। যস্মা পনেস অকথংকথী তিণ্ণৰিচিকিচ্ছো সব্বধম্মেসু ৰিহতসংসযো, তেনস্স ৰিমতিচ্ছেদনাপুচ্ছা নত্থি। ইতরা দ্বে পন পুচ্ছা ভগৰতো অত্থি। তাসু অযং কথেতুকম্যতাপুচ্ছাতি ৰেদিতব্বা।</p>
<p class="bodytext">তত্থ <span class="bld">‘কতমে’</span>তিপদেন নিদ্দিসিতব্বধম্মে পুচ্ছতি। ‘ধম্মা কুসলা’তি হি ৰচনমত্তেন ‘কিং কতা কিং ৰা করোন্তী’তি ন সক্কা ঞাতুং। ‘কতমে’তি ৰুত্তে পন তেসং পুট্ঠভাৰো পঞ্ঞাযতি। তেন ৰুত্তং ‘কতমেতিপদেন নিদ্দিসিতব্বধম্মে পুচ্ছতী’তি। <span class="bld">‘ধম্মা কুসলা’</span>তিপদদ্বযেন পুচ্ছায পুট্ঠধম্মে দস্সেতি। তেসং অত্থো হেট্ঠা পকাসিতোৰ।</p>
<p class="bodytext">কস্মা পনেত্থ মাতিকাযং ৰিয ‘কুসলা ধম্মা’তি অৰত্বা ‘ধম্মা কুসলা’তি পদানুক্কমো কতোতি? পভেদতো ধম্মানং দেসনং দীপেত্বা পভেদৰন্তদস্সনত্থং। ইমস্মিঞ্হি অভিধম্মে <a name="V0.0103"></a> ধম্মাৰ দেসেতব্বা। তে চ কুসলাদীহি পভেদেহি অনেকপ্পভেদা। তস্মা ধম্মাযেৰ ইধ দেসেতব্বা <a name="M0.0099"></a>। নাযং ৰোহারদেসনা। তে চ অনেকপ্পভেদতো দেসেতব্বা, ন ধম্মমত্ততো। পভেদতো হি দেসনা ঘনৰিনিব্ভোগপটিসম্ভিদাঞাণাৰহা হোতীতি ‘কুসলা ধম্মা’তি এৰং পভেদতো ধম্মানং দেসনং দীপেত্বা, ইদানি যে তেন পভেদেন দেসেতব্বা ধম্মা তে <a name="P0.0057"></a> দস্সেতুং, অযং <span class="bld">‘কতমে ধম্মা কুসলা’</span>তি পদানুক্কমো কতোতি ৰেদিতব্বো। পভেদৰন্তেসু হি দস্সিতেসু পভেদো দস্সিযমানো যুজ্জতি সুৰিঞ্ঞেয্যো চ হোতীতি।</p>
<p class="bodytext">ইদানি <span class="bld">যস্মিং সমযে কামাৰচরং কুসলং চিত্ত</span>ন্তি। এত্থ –</p>
<p class="gatha1">সমযে নিদ্দিসি চিত্তং, চিত্তেন সমযং মুনি।</p>
<p class="gathalast">নিযমেত্বান দীপেতুং, ধম্মে তত্থ পভেদতো॥</p>
<p class="bodytext">‘যস্মিং সমযে কামাৰচরং কুসলং চিত্ত’ন্তি হি নিদ্দিসন্তো ভগৰা সমযে চিত্তং নিদ্দিসি। কিংকারণা? তেন সমযনিযমিতেন চিত্তেন পরিযোসানে ‘তস্মিং সমযে’তি এৰং সমযং নিযমেত্বান, অথ ৰিজ্জমানেপি সমযনানত্তে যস্মিং সমযে চিত্তং তস্মিংযেৰ সমযে ফস্সো হোতি, ৰেদনা হোতীতি এৰং তস্মিং চিত্তনিযমিতে সমযে এতে সন্ততিসমূহকিচ্চারম্মণঘনৰসেন দুরনুবোধপ্পভেদে ফস্সৰেদনাদযো ধম্মে বোধেতুন্তি অত্থো।</p>
<p class="bodytext">ইদানি ‘যস্মিং সমযে’তিআদীসু অযমনুপুব্বপদৰণ্ণনা। <span class="bld">যস্মি</span>ন্তি অনিযমতো ভুম্মনিদ্দেসো। <span class="bld">সমযে</span>তি অনিযমনিদ্দিট্ঠপরিদীপনং। এত্তাৰতা অনিযমতো সমযো নিদ্দিট্ঠো হোতি। তত্থ সমযসদ্দো –</p>
<p class="gatha1">সমৰাযে খণে কালে, সমূহে হেতু দিট্ঠিসু।</p>
<p class="gathalast">পটিলাভে পহানে চ, পটিৰেধে চ দিস্সতি॥</p>
<p class="bodytext">তথা হিস্স ‘‘অপ্পেৰ নাম স্বেপি উপসঙ্কমেয্যাম কালঞ্চ সমযঞ্চ উপাদাযা’’তি (দী॰ নি॰ ১.৪৪৭) এৰমাদীসু সমৰাযো অত্থো। ‘‘একোৰ খো, ভিক্খৰে, খণো চ সমযো চ ব্রহ্মচরিযৰাসাযা’’তিআদীসু (অ॰ নি॰ ৮.২৯) খণো। ‘‘উণ্হসমযো পরিল়াহসমযো’’তিআদীসু <a name="V0.0104"></a> (পাচি॰ ৩৫৮) কালো। ‘‘মহাসমযো পৰনস্মি’’ন্তিআদীসু সমূহো। ‘‘সমযোপি খো তে, ভদ্দালি, অপ্পটিৰিদ্ধো অহোসি <a name="M0.0100"></a> – ভগৰা খো সাৰত্থিযং ৰিহরতি, ভগৰাপি মং জানিস্সতি ‘ভদ্দালি নাম ভিক্খু সত্থুসাসনে সিক্খায অপরিপূরকারী’তি। অযম্পি খো তে, ভদ্দালি, সমযো অপ্পটিৰিদ্ধো অহোসী’’তিআদীসু (ম॰ নি॰ ২.১৩৫) হেতু। ‘‘তেন খো পন সমযেন উগ্গাহমানো পরিব্বাজকো সমণমুণ্ডিকাপুত্তো <a name="P0.0058"></a> সমযপ্পৰাদকে তিন্দুকাচীরে একসালকে মল্লিকায আরামে পটিৰসতী’’তিআদীসু (ম॰ নি॰ ২.২৬০) দিট্ঠি।</p>
<p class="gatha1">‘‘দিট্ঠে ধম্মে চ যো অত্থো, যো চত্থো সম্পরাযিকো।</p>
<p class="gathalast">অত্থাভিসমযা ধীরো, পণ্ডিতোতি পৰুচ্চতী’’তি॥ (সং॰ নি॰ ১.১২৯) –</p>
<p class="bodytext">আদীসু পটিলাভো। ‘‘সম্মা মানাভিসমযা অন্তমকাসি দুক্খস্সা’’তিআদীসু (ম॰ নি॰ ১.২৮) পহানং। ‘‘দুক্খস্স পীল়নট্ঠো সঙ্খতট্ঠো সন্তাপট্ঠো ৰিপরিণামট্ঠো অভিসমযট্ঠো’’তিআদীসু (পটি॰ ম॰ ২.৮) পটিৰেধো। এৰমনেকেসু সমযেসু –</p>
<p class="gatha1">সমৰাযো খণো কালো, সমূহো হেতুযেৰ চ।</p>
<p class="gathalast">এতে পঞ্চপি ৰিঞ্ঞেয্যা, সমযা ইধ ৰিঞ্ঞুনা॥</p>
<p class="bodytext">‘যস্মিং সমযে কামাৰচরং কুসল’ন্তি ইমস্মিঞ্হি কুসলাধিকারে তেসু নৰসু সমযেসু এতে সমৰাযাদযো পঞ্চ সমযা পণ্ডিতেন ৰেদিতব্বা।</p>
<p class="gatha1">তেসু পচ্চযসামগ্গী, সমৰাযো খণো পন।</p>
<p class="gathalast">একোৰ নৰমো ঞেয্যো, চক্কানি চতুরোপি ৰা॥</p>
<p class="bodytext">যা হি এসা সাধারণফলনিপ্ফাদকত্তেন সণ্ঠিতা পচ্চযানং সামগ্গী, সা ইধ সমৰাযোতি ঞাতব্বা। ‘‘একোৰ খো, ভিক্খৰে, খণো চ সমযো চ ব্রহ্মচরিযৰাসাযা’’তি (অ॰ নি॰ ৮.২৯) এৰং ৰুত্তো পন নৰমোৰ খণো একো খণোতি ৰেদিতব্বো। যানি ৰা <a name="V0.0105"></a> পনেতানি ‘‘চত্তারিমানি, ভিক্খৰে, চক্কানি যেহি সমন্নাগতানং দেৰমনুস্সানং চতুচক্কং ৰত্ততী’’তি – এত্থ ‘পতিরূপদেসৰাসো, সপ্পুরিসূপনিস্সযো, অত্তসম্মাপণিধি, পুব্বে চ কতপুঞ্ঞতা’তি (অ॰ নি॰ ৪.৩১) চত্তারি চক্কানি ৰুত্তানি, এতানি <a name="M0.0101"></a> ৰা একজ্ঝং কত্বা ওকাসট্ঠেন খণোতি ৰেদিতব্বানি। তানি হি কুসলুপ্পত্তিযা ওকাসভূতানি।</p>
<p class="bodytext">এৰং সমৰাযঞ্চ খণঞ্চ ঞত্বা ইতরেসু –</p>
<p class="gatha1">তং তং উপাদায পঞ্ঞত্তো, কালো ৰোহারমত্তকো।</p>
<p class="gathalast">পুঞ্জো ফস্সাদিধম্মানং, সমূহোতি ৰিভাৰিতো॥</p>
<p class="bodytext">‘চিত্তকালো রূপকালো’তিআদিনা হি নযেন ধম্মে ৰা, ‘অতীতো অনাগতো’তিআদিনা নযেন ধম্মৰুত্তিং ৰা, ‘বীজকালো অঙ্কুরকালো’তি আদিনা নযেন ধম্মপটিপাটিং ৰা, ‘উপ্পাদকালো <a name="P0.0059"></a> জরাকালো’তিআদিনা নযেন ধম্মলক্খণং ৰা, ‘ৰেদিযনকালো সঞ্জাননকালো’তিআদিনা নযেন ধম্মকিচ্চং ৰা, ‘ন্হানকালো পানকালো’তিআদিনা নযেন সত্তকিচ্চং ৰা, ‘গমনকালো ঠানকালো’তিআদিনা নযেন ইরিযাপথং ৰা, ‘পুব্বণ্হো সাযন্হো দিৰা রত্তী’তিআদিনা নযেন চন্দিমসূরিযাদিপরিৰত্তনং ৰা, ‘অড্ঢমাসো মাসো’তিআদিনা নযেন অহোরত্তাদিসঙ্খাতং কালসঞ্চযং ৰাতি – এৰং তং তং উপাদায পঞ্ঞত্তো কালো নাম। সো পনেস সভাৰতো অৰিজ্জমানত্তা পঞ্ঞত্তিমত্তকো এৰাতি ৰেদিতব্বো। যো পনেস ফস্সৰেদনাদীনং ধম্মানং পুঞ্জো, সো ইধ সমূহোতি ৰিভাৰিতো। এৰং কালসমূহেপি ঞত্বা ইতরো পন –</p>
<p class="gatha1">হেতূতি পচ্চযোৰেত্থ, তস্স দ্বারৰসেন ৰা।</p>
<p class="gathalast">অনেকভাৰো ৰিঞ্ঞেয্যো, পচ্চযানং ৰসেন ৰা॥</p>
<p class="bodytext">এত্থ হি পচ্চযোৰ হেতু নাম, তস্স দ্বারানং ৰা পচ্চযানং ৰা ৰসেন অনেকভাৰো ৰেদিতব্বো। কথং? চক্খুদ্বারাদীসু হি উপ্পজ্জমানানং চক্খুৰিঞ্ঞাণাদীনং চক্খুরূপআলোকমনসিকারাদযো পচ্চযা, <span class="bld">মহাপকরণে</span> চ ‘‘হেতুপচ্চযো আরম্মণপচ্চযো’’তিআদিনা নযেন চতুৰীসতি পচ্চযা ৰুত্তা। তেসু ঠপেত্বা ৰিপাকপচ্চযঞ্চ পচ্ছাজাতপচ্চযঞ্চ, সেসা কুসলধম্মানং পচ্চযা হোন্তিযেৰ। তে সব্বেপি ইধ হেতূতি অধিপ্পেতা। এৰমস্স ইমিনা দ্বারৰসেন <a name="V0.0106"></a> ৰা পচ্চযৰসেন ৰা অনেকভাৰো ৰেদিতব্বো <a name="M0.0102"></a>। এৰমেতে সমৰাযাদযো পঞ্চ অত্থা ইধ সমযসদ্দেন পরিগ্গহিতাতি ৰেদিতব্বা।</p>
<p class="bodytext">‘কস্মা পন এতেসু যংকিঞ্চি একং অপরিগ্গহেত্বা সব্বেসং পরিগ্গহো কতো’তি? ‘তেন তেন তস্স তস্স অত্থৰিসেসস্স দীপনতো। এতেসু হি সমৰাযসঙ্খাতো সমযো অনেকহেতুতো ৰুত্তিং দীপেতি। তেন এককারণৰাদো পটিসেধিতো হোতি। সমৰাযো চ নাম সাধারণফলনিপ্ফাদনে অঞ্ঞমঞ্ঞাপেক্খো হোতি। তস্মা ‘একো কত্তা নাম নত্থী’তি ইমম্পি অত্থং দীপেতি। সভাৰেন হি কারণে সতি কারণন্তরাপেক্খা অযুত্তাতি। এৰং একস্স কস্সচি কারণস্স অভাৰদীপনেন ‘‘সযংকতং সুখদুক্খ’’ন্তিআদি পটিসেধিতং হোতি।</p>
<p class="bodytext">তত্থ সিযা – ‘যং ৰুত্তং অনেকহেতুতো ৰুত্তিং দীপেতী’তি, তং ন যুত্তং। ‘কিংকারণা’ <a name="P0.0060"></a>?‘অসামগ্গিযং অহেতূনং সামগ্গিযম্পি অহেতুভাৰাপত্তিতো’। ‘ন হি একস্মিং অন্ধে দট্ঠুং অসক্কোন্তে অন্ধসতং পস্সতী’তি। ‘নো ন যুত্তং; সাধারণফলনিপ্ফাদকত্তেন হি ঠিতভাৰো সামগ্গী; ন অনেকেসং সমোধানমত্তং। ন চ অন্ধানং দস্সনং নাম সাধারণফলং’। ‘কস্মা’?‘অন্ধসতে সতিপি তস্স অভাৰতো। চক্খাদীনং পন তং সাধারণফলং, তেসং ভাৰে ভাৰতো। অসামগ্গিযং অহেতূনম্পি চ সামগ্গিযং হেতুভাৰো সিদ্ধো। স্বাযং অসামগ্গিযং ফলাভাৰেন, সামগ্গিযঞ্চস্স ভাৰেন, ৰেদিতব্বো। চক্খাদীনঞ্হি ৰেকল্লে চক্খুৰিঞ্ঞাণাদীনং অভাৰো, অৰেকল্লে চ ভাৰো, পচ্চক্খসিদ্ধো লোকস্সা’তি। অযং তাৰ সমৰাযসঙ্খাতেন সমযেন অত্থো দীপিতো।</p>
<p class="bodytext">যো পনেস অট্ঠহি অক্খণেহি পরিৰজ্জিতো নৰমো খণো, পতিরূপদেসৰাসাদিকো চ চতুচক্কসঙ্খাতো ওকাসট্ঠেন খণো ৰুত্তো, সো মনুস্সত্তবুদ্ধুপ্পাদসদ্ধম্মট্ঠিতিআদিকং খণসামগ্গিং ৰিনা নত্থি। মনুস্সত্তাদীনঞ্চ কাণকচ্ছপোপমাদীহি (ম॰ নি॰ ৩.২৫২) দুল্লভভাৰো। ইতি খণস্স দুল্লভত্তা সুট্ঠুতরং খণাযত্তং লোকুত্তরধম্মানং উপকারভূতং কুসলং দুল্লভমেৰ <a name="M0.0103"></a>। এৰমেতেসু খণসঙ্খাতো সমযো কুসলুপ্পত্তিযা দুল্লভভাৰং দীপেতি। এৰং দীপেন্তেন অনেন অধিগতখণানং খণাযত্তস্সেৰ তস্স কুসলস্স অননুট্ঠানেন মোঘখণং কুরুমানানং পমাদৰিহারো পটিসেধিতো হোতি। অযং খণসঙ্খাতেন সমযেন অত্থো দীপিতো।</p>
<p class="bodytext">যো <a name="V0.0107"></a> পনেতস্স কুসলচিত্তস্স পৰত্তিকালো নাম হোতি, সো অতিপরিত্তো। সা চস্স অতিপরিত্ততা ‘‘যথা চ, ভিক্খৰে, তস্স পুরিসস্স জৰো, যথা চ চন্দিমসূরিযানং জৰো, যথা চ যা দেৰতা চন্দিমসূরিযানং পুরতো ধাৰন্তি তাসং দেৰতানং জৰো, ততো সীঘতরং আযুসঙ্খারা খীযন্তী’’তি (সং॰ নি॰ ২.২২৮) – ইমস্স সুত্তস্স অট্ঠকথাৰসেন ৰেদিতব্বা। তত্র হি সো রূপজীৰিতিন্দ্রিযস্স তাৰ পরিত্তকো কালো ৰুত্তো। যাৰ পটুপ্পন্নং রূপং তিট্ঠতি তাৰ সোল়স চিত্তানি উপ্পজ্জিত্বা ভিজ্জন্তি। ইতি তেসং কালপরিত্ততায উপমাপি <a name="P0.0061"></a> নত্থি। তেনেৰাহ – ‘‘যাৰঞ্চিদং, ভিক্খৰে, উপমাপি ন সুকরা যাৰ লহুপরিৰত্তং চিত্ত’’ন্তি (অ॰ নি॰ ১.৪৮)। এৰমেতেসু কালসঙ্খাতো সমযো কুসলচিত্তপ্পৰত্তিকালস্স অতিপরিত্ততং দীপেতি। এৰং দীপেন্তেন চানেন অতিপরিত্তকালতায, ৰিজ্জুলতোভাসেন মুত্তাৰুণনং ৰিয, দুপ্পটিৰিজ্ঝমিদং চিত্তং, তস্মা এতস্স পটিৰেধে মহাউস্সাহো চ আদরো চ কত্তব্বোতি ওৰাদো দিন্নো হোতি। অযং কালসঙ্খাতেন সমযেন অত্থো দীপিতো।</p>
<p class="bodytext">সমূহসঙ্খাতো পন সমযো অনেকেসং সহুপ্পত্তিং দীপেতি। ফস্সাদীনঞ্হি ধম্মানং পুঞ্জো সমূহোতি ৰুত্তো। তস্মিঞ্চ উপ্পজ্জমানং চিত্তং সহ তেহি ধম্মেহি উপ্পজ্জতীতি অনেকেসং সহুপ্পত্তি দীপিতা। এৰং দীপেন্তেন চানেন একস্সেৰ ধম্মস্স উপ্পত্তি পটিসেধিতা হোতি। অযং সমূহসঙ্খাতেন সমযেন অত্থো দীপিতো।</p>
<p class="bodytext">হেতুসঙ্খাতো পন সমযো পরাযত্তৰুত্তিতং দীপেতি। ‘যস্মিং সমযে’তি হি পদস্স যস্মা ‘যস্মিং হেতুম্হি সতি’ উপ্পন্নং হোতীতি অযমত্থো, তস্মা ‘হেতুম্হি সতি’ পৰত্তিতো পরাযত্তৰুত্তিতা দীপিতা। এৰং <a name="M0.0104"></a> দীপেন্তেন চানেন ধম্মানং সৰসৰত্তিতাভিমানো পটিসেধিতো হোতি। অযং হেতুসঙ্খাতেন সমযেন অত্থো দীপিতো।</p>
<p class="bodytext">তত্থ <span class="bld">‘যস্মিং সমযে’</span>তি কালসঙ্খাতস্স সমযস্স ৰসেন ‘যস্মিং কালে’তি অত্থো; সমূহসঙ্খাতস্স ‘যস্মিং সমূহে’তি। খণসমৰাযহেতুসঙ্খাতানং ‘যস্মিং খণে সতি, যায সামগ্গিযা সতি, যম্হি হেতুম্হি সতি’ কামাৰচরং কুসলং চিত্তং উপ্পন্নং হোতি, তস্মিংযেৰ সতি ‘ফস্সাদযোপী’তি অযমত্থো ৰেদিতব্বো। অধিকরণঞ্হি কালসঙ্খাতো সমূহসঙ্খাতো চ সমযো। তত্থ ৰুত্তধম্মানন্তি অধিকরণৰসেনেত্থ ভুম্মং। খণসমৰাযহেতুসঙ্খাতস্স চ সমযস্স ভাৰেন তেসং ভাৰো লক্খীযতীতি ভাৰেনভাৰলক্খণৰসেনেত্থ ভুম্মং।</p>
<p class="bodytext"><span class="bld">কামাৰচর</span>ন্তি <a name="V0.0108"></a> ‘‘কতমে ধম্মা কামাৰচরা? হেট্ঠতো অৰীচিনিরযং উপরিতো পরনিম্মিতৰসৰত্তিং পরিযন্তং কত্বা’’তিআদিনা (ধ॰ স॰ ১২৮৭) নযেন ৰুত্তেসু কামাৰচরধম্মেসু পরিযাপন্নং। তত্রাযং ৰচনত্থো – উদ্দানতো <a name="P0.0062"></a> দ্বে কামা, ৰত্থুকামো চ কিলেসকামো চ। তত্থ কিলেসকামো অত্থতো ছন্দরাগোৰ ৰত্থুকামো তেভূমকৰট্টং। কিলেসকামো চেত্থ কামেতীতি <span class="bld">কামো;</span> ইতরো পন কামিযতীতি কামো। যস্মিং পন পদেসে দুৰিধোপেসো কামো পৰত্তিৰসেন অৰচরতি, সো চতুন্নং অপাযানং, মনুস্সানং, ছন্নঞ্চ দেৰলোকানং ৰসেন একাদসৰিধো পদেসো। কামো এত্থ অৰচরতীতি <span class="bld">কামাৰচরো,</span> সসত্থাৰচরো ৰিয। যথা হি যস্মিং পদেসে সসত্থা পুরিসা অৰচরন্তি, সো ৰিজ্জমানেসুপি অঞ্ঞেসু দ্বিপদচতুপ্পদেসু অৰচরন্তেসু, তেসং অভিলক্খিতত্তা ‘সসত্থাৰচরো’ত্বেৰ ৰুচ্চতি, এৰং ৰিজ্জমানেসুপি অঞ্ঞেসু রূপাৰচরাদীসু তত্থ অৰচরন্তেসু, তেসং অভিলক্খিতত্তা অযং পদেসো ‘কামাৰচরো’ত্বেৰ ৰুচ্চতি। স্বাযং যথা রূপভৰো রূপং, এৰং উত্তরপদলোপং কত্বা ‘কামো’ত্বেৰ ৰুচ্চতি। এৰমিদং চিত্তং ইমস্মিং একাদসপদেসসঙ্খাতে কামে অৰচরতীতি কামাৰচরং।</p>
<p class="bodytext">কিঞ্চাপি হি এতং রূপারূপভৰেসুপি অৰচরতি, যথা পন সঙ্গামে অৰচরণতো সঙ্গামাৰচরোতি লদ্ধনামকো নাগো নগরে চরন্তোপি ‘সঙ্গামাৰচরো’ত্বেৰ ৰুচ্চতি, থলজলচরা চ পাণা অথলে <a name="M0.0105"></a> অজলে চ ঠিতাপি ‘থলচরা জলচরা’ত্বেৰ ৰুচ্চন্তি, এৰমিদং অঞ্ঞত্থ অৰচরন্তম্পি কামাৰচরমেৰাতি ৰেদিতব্বং। আরম্মণকরণৰসেন ৰা এত্থ কামো অৰচরতীতিপি কামাৰচরং। কামঞ্চেস রূপারূপাৰচরেসুপি অৰচরতি, যথা পন ৰদতীতি ‘ৰচ্ছো’, মহিযং সেতীতি ‘মহিংসো’তি ৰুত্তে, ন সত্তা যত্তকা ৰদন্তি, মহিযং ৰা সেন্তি সব্বেসং তং নামং হোতি, এৰংসম্পদমিদং ৰেদিতব্বং। অপিচ কামভৰসঙ্খাতে কামে পটিসন্ধিং অৰচারেতীতিপি <span class="bld">কামাৰচরং</span>।</p>
<p class="bodytext"><span class="bld">কুসল</span>ন্তি কুচ্ছিতানং সলনাদীহি অত্থেহি কুসলং। অপিচ আরোগ্যট্ঠেন অনৰজ্জট্ঠেন কোসল্লসম্ভূতট্ঠেন চ কুসলং। যথেৰ হি ‘কচ্চি নু ভোতো কুসল’ন্তি (জা॰ ১.১৫.১৪৬; ২.২০.১২৯) রূপকাযে অনাতুরতায অগেলঞ্ঞেন নিব্যাধিতায আরোগ্যট্ঠেন কুসলং ৰুত্তং, এৰং অরূপধম্মেপি কিলেসাতুরতায কিলেসগেলঞ্ঞস্স চ কিলেসব্যাধিনো <a name="P0.0063"></a> অভাৰেন আরোগ্যট্ঠেন কুসলং ৰেদিতব্বং। কিলেসৰজ্জস্স পন কিলেসদোসস্স কিলেসদরথস্স চ অভাৰা অনৰজ্জট্ঠেন <a name="V0.0109"></a> কুসলং। কোসল্লং ৰুচ্চতি পঞ্ঞা; কোসল্লতো সম্ভূতত্তা কোসল্লসম্ভূতট্ঠেন কুসলং।</p>
<p class="bodytext">‘ঞাণসম্পযুত্তং’ তাৰ এৰং হোতু; ঞাণৰিপ্পযুত্তং কথন্তি। তম্পি রুল়্হীসদ্দেন কুসলমেৰ। যথা হি তালপণ্ণেহি অকত্বা কিলঞ্জাদীহি কতম্পি তংসরিক্খত্তা রুল়্হীসদ্দেন তালৰণ্টন্ত্বেৰ ৰুচ্চতি, এৰং ‘ঞাণৰিপ্পযুত্ত’ম্পি কুসলন্ত্বেৰ ৰেদিতব্বং। নিপ্পরিযাযেন পন ‘ঞাণসম্পযুত্তং’ আরোগ্যট্ঠেন অনৰজ্জট্ঠেন কোসল্লসম্ভূতট্ঠেনাতি তিৰিধেনপি কুসলন্তি নামং লভতি, ঞাণৰিপ্পযুত্তং দুৰিধেনেৰ। ইতি যঞ্চ জাতকপরিযাযেন যঞ্চ বাহিতিকসুত্তপরিযাযেন যঞ্চ অভিধম্মপরিযাযেন কুসলং কথিতং সব্বং তং তীহিপি অত্থেহি ইমস্মিং চিত্তে লব্ভতি।</p>
<p class="bodytext">তদেতং লক্খণাদিৰসেন অনৰজ্জসুখৰিপাকলক্খণং, অকুসলৰিদ্ধংসনরসং, ৰোদানপচ্চুপট্ঠানং, যোনিসোমনসিকারপদট্ঠানং। অৰজ্জপটিপক্খত্তা ৰা অনৰজ্জলক্খণমেৰ কুসলং, ৰোদানভাৰরসং, ইট্ঠৰিপাকপচ্চুপট্ঠানং, যথাৰুত্তপদট্ঠানমেৰ। লক্খণাদীসু হি তেসং তেসং ধম্মানং সভাৰো ৰা সামঞ্ঞং ৰা <span class="bld">লক্খণং</span> নাম। কিচ্চং ৰা সম্পত্তি ৰা <span class="bld">রসো</span> নাম। উপট্ঠানাকারো ৰা ফলং ৰা পচ্চুপট্ঠানং নাম। আসন্নকারণং <span class="bld">পদট্ঠানং</span> নাম। ইতি যত্থ যত্থ লক্খণাদীনি ৰক্খাম তত্থ তত্থ ইমিনাৰ নযেন তেসং নানত্তং ৰেদিতব্বং।</p>
<p class="bodytext"><span class="bld">চিত্ত</span>ন্তি <a name="M0.0106"></a> আরম্মণং চিন্তেতীতি চিত্তং; ৰিজানাতীতি অত্থো। যস্মা ৰা ‘চিত্ত’ন্তি সব্বচিত্তসাধারণো এস সদ্দো, তস্মা যদেত্থ লোকিযকুসলাকুসলকিরিযচিত্তং, তং জৰনৰীথিৰসেন অত্তনো সন্তানং চিনোতীতি চিত্তং। ৰিপাকং কম্মকিলেসেহি চিতন্তি চিত্তং। অপিচ সব্বম্পি যথানুরূপতো চিত্ততায চিত্তং। চিত্তকরণতায চিত্তন্তি এৰম্পেত্থ অত্থো ৰেদিতব্বো। তত্থ যস্মা অঞ্ঞদেৰ সরাগং চিত্তং, অঞ্ঞং সদোসং <a name="P0.0064"></a>, অঞ্ঞং সমোহং; অঞ্ঞং কামাৰচরং, অঞ্ঞং রূপাৰচরাদিভেদং; অঞ্ঞং রূপারম্মণং, অঞ্ঞং সদ্দাদিআরম্মণং; রূপারম্মণেসু চাপি অঞ্ঞং নীলারম্মণং, অঞ্ঞং পীতাদিআরম্মণং; সদ্দাদিআরম্মণেসুপি এসেৰ নযো; সব্বেসুপি চেতেসু অঞ্ঞং হীনং অঞ্ঞং মজ্ঝিমং অঞ্ঞং পণীতং; হীনাদীসুপি অঞ্ঞং ছন্দাধিপতেয্যং, অঞ্ঞং ৰীরিযাধিপতেয্যং অঞ্ঞং চিত্তাধিপতেয্যং, অঞ্ঞং ৰীমংসাধিপতেয্যং, তস্মা অস্স ইমেসং সম্পযুত্তভূমিআরম্মণহীনমজ্ঝিমপণীতাধিপতীনং ৰসেন চিত্ততা ৰেদিতব্বা। কামঞ্চেত্থ <a name="V0.0110"></a> একমেৰ এৰং চিত্তং ন হোতি, চিত্তানং পন অন্তোগধত্তা এতেসু যংকিঞ্চি একম্পি চিত্ততায চিত্তন্তি ৰত্তুং ৰট্টতি। এৰং তাৰ চিত্ততায চিত্তং।</p>
<p class="bodytext">কথং চিত্তকরণতাযাতি? লোকস্মিঞ্হি চিত্তকম্মতো উত্তরি অঞ্ঞং চিত্তং নাম নত্থি। তস্মিম্পি চরণং নাম চিত্তং অতিচিত্তমেৰ হোতি। তং করোন্তানং চিত্তকারানং ‘এৰংৰিধানি এত্থ রূপানি কাতব্বানী’তি চিত্তসঞ্ঞা উপ্পজ্জতি। তায চিত্তসঞ্ঞায লেখাগহনরঞ্জনউজ্জোতনৰত্তনাদিনিপ্ফাদিকা চিত্তকিরিযা উপ্পজ্জন্তি, ততো চরণসঙ্খাতে চিত্তে অঞ্ঞতরং ৰিচিত্তরূপং নিপ্ফজ্জতি। ততো ‘ইমস্স রূপস্স উপরি ইদং হোতু, হেট্ঠা ইদং, উভযপস্সে ইদ’ন্তি চিন্তেত্বা যথাচিন্তিতেন কমেন সেসচিত্তরূপনিপ্ফাদনং হোতি, এৰং যংকিঞ্চি লোকে ৰিচিত্তং সিপ্পজাতং সব্বং তং চিত্তেনেৰ করিযতি, এৰং ইমায করণৰিচিত্ততায তস্স তস্স চিত্তস্স নিপ্ফাদকং চিত্তম্পি তথেৰ চিত্তং হোতি। যথাচিন্তিতস্স ৰা অনৰসেসস্স অনিপ্ফজ্জনতো ততোপি চিত্তমেৰ চিত্ততরং। তেনাহ ভগৰা –</p>
<p class="indent">‘‘দিট্ঠং ৰো, ভিক্খৰে, চরণং নাম চিত্তন্তি? ‘এৰং, ভন্তে’। তম্পি খো, ভিক্খৰে, চরণং নাম চিত্তং চিত্তেনেৰ চিন্তিতং। তেনপি খো, ভিক্খৰে, চরণেন চিত্তেন চিত্তংযেৰ চিত্ততর’’ন্তি (সং॰ নি॰ ৩.১০০)।</p>
<p class="bodytext">তথা <a name="M0.0107"></a> যদেতং দেৰমনুস্সনিরযতিরচ্ছানভেদাসু গতীসু কম্মলিঙ্গসঞ্ঞাৰোহারাদিভেদং অজ্ঝত্তিকং চিত্তং তম্পি চিত্তকতমেৰ। কাযকম্মাদিভেদঞ্হি দানসীলৰিহিংসাসাঠেয্যাদিনযপ্পৰত্তং কুসলাকুসলকম্মং চিত্তনিপ্ফাদিতং কম্মনানত্তং। কম্মনানত্তেনেৰ চ তাসু তাসু গতীসু <a name="P0.0065"></a> হত্থপাদকণ্ণউদরগীৰামুখাদিসণ্ঠানভিন্নং লিঙ্গনানত্তং। লিঙ্গনানত্ততো যথাগহিতসণ্ঠানৰসেন ‘অযং ইত্থী অযং পুরিসো’তি উপ্পজ্জমানায সঞ্ঞায সঞ্ঞানানত্তং। সঞ্ঞানানত্ততো সঞ্ঞানুরূপেন ‘ইত্থী’তি ৰা ‘পুরিসো’তি ৰা ৰোহরন্তানং ৰোহারনানত্তং। ৰোহারনানত্তৰসেন পন যস্মা ‘ইত্থী ভৰিস্সামি পুরিসো ভৰিস্সামি, খত্তিযো ভৰিস্সামি ব্রাহ্মণো ভৰিস্সামী’তি এৰং তস্স তস্স অত্তভাৰস্স জনকং কম্মং করীযতি, তস্মা ৰোহারনানত্ততো কম্মনানত্তং। তং পনেতং কম্মনানত্তং যথাপত্থিতং ভৰং নিব্বত্তেন্তং যস্মা গতিৰসেন নিব্বত্তেতি তস্মা কম্মনানত্ততো গতিনানত্তং। কম্মনানত্তেনেৰ চ তেসং তেসং সত্তানং তস্সা তস্সা গতিযা অপাদকদ্বিপাদকাদিতা, তস্সা তস্সা উপপত্তিযা উচ্চনীচাদিতা, তস্মিং <a name="V0.0111"></a> তস্মিং অত্তভাৰে সুৰণ্ণদুব্বণ্ণাদিতা, লোকধম্মেসু লাভালাভাদিতা চ পঞ্ঞাযতি। তস্মা সব্বমেতং দেৰমনুস্সনিরযতিরচ্ছানভেদাসু গতীসু কম্মলিঙ্গসঞ্ঞাৰোহারাদিভেদং অজ্ঝত্তিকং চিত্তং চিত্তেনেৰ কতন্তি ৰেদিতব্বং। স্বাযমত্থো ইমস্স সঙ্গীতিঅনারুল়্হস্স সুত্তস্স ৰসেন ৰেদিতব্বো। ৰুত্তঞ্হেতং –</p>
<p class="bodytext">‘‘কম্মনানত্তপুথুত্তপ্পভেদৰৰত্থানৰসেন লিঙ্গনানত্তপুথুত্তপ্পভেদৰৰত্থানং ভৰতি, লিঙ্গনানত্তপুথুত্তপ্পভেদৰৰত্থানৰসেন সঞ্ঞানানত্তপুথুত্তপ্পভেদৰৰত্থানং ভৰতি, সঞ্ঞানানত্তপুথুত্তপ্পভেদৰৰত্থানৰসেন ৰোহারনানত্তপুথুত্তপ্পভেদৰৰত্থানং ভৰতি, ৰোহারনানত্তপুথুত্তপ্পভেদৰৰত্থানৰসেন কম্মনানত্তপুথুত্তপ্পভেদৰৰত্থানং ভৰতি। কম্মনানাকরণং পটিচ্চ সত্তানং গতিযা নানাকরণং পঞ্ঞাযতি – অপদা দ্বিপদা চতুপ্পদা বহুপ্পদা, রূপিনো অরূপিনো, সঞ্ঞিনো অসঞ্ঞিনো নেৰসঞ্ঞীনাসঞ্ঞিনো। কম্মনানাকরণং পটিচ্চ সত্তানং উপপত্তিযা নানাকরণং পঞ্ঞাযতি – উচ্চনীচতা হীনপণীততা সুগতদুগ্গততা। কম্মনানাকরণং <a name="M0.0108"></a> পটিচ্চ সত্তানং অত্তভাৰে নানাকরণং পঞ্ঞাযতি – সুৰণ্ণদুব্বণ্ণতা সুজাতদুজ্জাততা সুসণ্ঠিতদুস্সণ্ঠিততা। কম্মনানাকরণং পটিচ্চ সত্তানং লোকধম্মে নানাকরণং পঞ্ঞাযতি – লাভালাভে যসাযসে নিন্দাপসংসাযং সুখদুক্খে’’তি।</p>
<p class="bodytext">অপরম্পি ৰুত্তং –</p>
<p class="gatha1">কম্মতো <a name="P0.0066"></a> লিঙ্গতো চেৰ, লিঙ্গসঞ্ঞা পৰত্তরে।</p>
<p class="gathalast">সঞ্ঞাতো ভেদং গচ্ছন্তি, ইত্থাযং পুরিসোতি ৰা॥</p>
<p class="gatha1">‘‘কম্মুনা ৰত্ততে লোকো, কম্মুনা ৰত্ততে পজা।</p>
<p class="gathalast">কম্মনিবন্ধনা সত্তা, রথস্সাণীৰ যাযতো’’॥ (ম॰ নি॰ ২.৪৬০; সু॰ নি॰ ৬৫৯)।</p>
<p class="gatha1">কম্মেন কিত্তিং লভতে পসংসং,</p>
<p class="gatha2">কম্মেন জানিঞ্চ ৰধঞ্চ বন্ধং।</p>
<p class="gatha3">তং <a name="V0.0112"></a> কম্মনানাকরণং ৰিদিত্বা,</p>
<p class="gathalast">কস্মা ৰদে নত্থি কম্মন্তি লোকে॥ (কথা॰ ৭৮৫)।</p>
<p class="indent">‘‘কম্মস্সকা মাণৰ সত্তা কম্মদাযাদা কম্মযোনী কম্মবন্ধূ কম্মপটিসরণা; কম্মং সত্তে ৰিভজতি যদিদং হীনপ্পণীততাযা’’তি (ম॰ নি॰ ৩.২৮৯)।</p>
<p class="bodytext">এৰং ইমায করণচিত্ততাযপি চিত্তস্স চিত্ততা ৰেদিতব্বা। সব্বানিপি হি এতানি ৰিচিত্রানি চিত্তেনেৰ কতানি। অলদ্ধোকাসস্স পন চিত্তস্স যং ৰা পন অৰসেসপচ্চযৰিকলং তস্স একচ্চচিত্তকরণাভাৰতো যদেতং চিত্তেন কতং অজ্ঝত্তিকং চিত্তং ৰুত্তং, ততোপি চিত্তমেৰ চিত্ততরং। তেনাহ ভগৰা –</p>
<p class="indent">‘‘নাহং, ভিক্খৰে, অঞ্ঞং একনিকাযম্পি সমনুপস্সামি এৰং চিত্তং যথযিদং, ভিক্খৰে, তিরচ্ছানগতা পাণা… তেহিপি খো, ভিক্খৰে, তিরচ্ছানগতেহি পাণেহি চিত্তংযেৰ চিত্ততর’’ন্তি (সং॰ নি॰ ৩.১০০)।</p>
<p class="bodytext"><span class="bld">উপ্পন্নং হোতী</span>তি এত্থ ৰত্তমানভূতাপগতোকাসকতভূমিলদ্ধৰসেন উপ্পন্নং নাম অনেকপ্পভেদং। তত্থ সব্বম্পি উপ্পাদজরাভঙ্গসমঙ্গীসঙ্খাতং ৰত্তমানুপ্পন্নং নাম। আরম্মণরসং অনুভৰিত্বা নিরুদ্ধং, অনুভূতাপগতসঙ্খাতং কুসলাকুসলং <a name="M0.0109"></a>, উপ্পাদাদিত্তযং অনুপ্পত্বা নিরুদ্ধং, ভূতাপগতসঙ্খাতং, সেসসঙ্খতঞ্চ <span class="bld">ভূতাপগতুপ্পন্নং</span> নাম। ‘‘যানিস্স তানি পুব্বে কতানি কম্মানী’’তি (ম॰ নি॰ ৩.২৪৮) এৰমাদিনা নযেন ৰুত্তং কম্মং অতীতম্পি সমানং, অঞ্ঞং ৰিপাকং পটিবাহিত্বা অত্তনো ৰিপাকস্সোকাসং কত্বা ঠিতত্তা, তথা কতোকাসঞ্চ ৰিপাকং অনুপ্পন্নম্পি সমানং এৰং কতে ওকাসে একন্তেন উপ্পজ্জনতো ওকাসকতুপ্পন্নং নাম। তাসু <a name="P0.0067"></a> তাসু ভূমীসু অসমূহতং অকুসলং ভূমিলদ্ধুপ্পন্নং নাম। এত্থ চ ভূমিযা ভূমিলদ্ধস্স চ নানত্তং ৰেদিতব্বং। <span class="bld">ভূমী</span>তি ৰিপস্সনায আরম্মণভূতা তেভূমকা পঞ্চক্খন্ধা। ভূমিলদ্ধং নাম তেসু খন্ধেসু উপ্পত্তারহং কিলেসজাতং। তেন হেসা ভূমি লদ্ধা নাম হোতি, তস্মা ভূমিলদ্ধন্তি ৰুচ্চতি। এৰমেতেসু চতূসু উপ্পন্নেসু ইধ ‘ৰত্তমানুপ্পন্নং’ অধিপ্পেতং।</p>
<p class="bodytext">তত্রাযং ৰচনত্থো – পুব্বন্ততো উদ্ধং উপ্পাদাদিঅভিমুখং পন্নন্তি <span class="bld">উপ্পন্নং</span>। ‘উপ্পন্ন’-সদ্দো পনেস <a name="V0.0113"></a> অতীতে পটিলদ্ধে সমুট্ঠিতে অৰিক্খম্ভিতে অসমুচ্ছিন্নে খণত্তযগতেতি অনেকেসু অত্থেসু দিস্সতি। অযঞ্হি ‘‘তেন খো পন, ভিক্খৰে, সমযেন ককুসন্ধো ভগৰা অরহং সম্মাসম্বুদ্ধো লোকে উপ্পন্নো’’তি (সং॰ নি॰ ২.১৪৩) এত্থ অতীতে আগতো। ‘‘আযস্মতো আনন্দস্স অতিরেকচীৰরং উপ্পন্নং হোতী’’তি (পারা॰ ৪৬১) এত্থ পটিলদ্ধে। ‘‘সেয্যথাপি, ভিক্খৰে, উপ্পন্নং মহামেঘং তমেনং মহাৰাতো অন্তরাযেৰ অন্তরধাপেতী’’তি (সং॰ নি॰ ৫.১৫৭) এত্থ সমুট্ঠিতে। ‘‘উপ্পন্নং গমিযচিত্তং দুপ্পটিৰিনোদনীযং (অ॰ নি॰ ৫.১৬০; পরি॰ ৩২৫); উপ্পন্নুপ্পন্নে পাপকে অকুসলে ধম্মে ঠানসো অন্তরধাপেতী’’তি (পারা॰ ১৬৫) এত্থ অৰিক্খম্ভিতে। ‘‘অরিযং অট্ঠঙ্গিকং মগ্গং ভাৰেন্তো বহুলীকরোন্তো উপ্পন্নুপ্পন্নে পাপকে অকুসলে ধম্মে ঠানসো অন্তরাযেৰ অন্তরধাপেতী’’তি (সং॰ নি॰ ৫.১৫৬-১৫৭) এত্থ অসমুচ্ছিন্নে। ‘‘উপ্পজ্জমানং উপ্পন্নন্তি? আমন্তা’’তি (যম॰ ২.চিত্তযমক.৮১) এত্থ খণত্তযগতে। স্বাযমিধাপি খণত্তযগতেৰ দট্ঠব্বো। তস্মা <span class="bld">‘উপ্পন্নং হোতী’</span>তি এত্থ খণত্তযগতং হোতি, ৰত্তমানং হোতি, পচ্চুপ্পন্নং হোতীতি। অযং সঙ্খেপত্থো।</p>
<p class="bodytext"><span class="bld">চিত্তং উপ্পন্নং হোতী</span>তি চেতং দেসনাসীসমেৰ। ন পন চিত্তং এককমেৰ উপ্পজ্জতি। তস্মা যথা রাজা আগতোতি ৰুত্তে ন পরিসং পহায এককোৰ আগতো, রাজপরিসায পন সদ্ধিংযেৰ আগতোতি পঞ্ঞাযতি <a name="M0.0110"></a>, এৰমিদম্পি পরোপণ্ণাসকুসলধম্মেহি সদ্ধিংযেৰ উপ্পন্নন্তি ৰেদিতব্বং। পুব্বঙ্গমট্ঠেন পন ‘‘চিত্তং উপ্পন্নং হোতি’’চ্চেৰ ৰুত্তং।</p>
<p class="bodytext">লোকিযধম্মঞ্হি পত্বা চিত্তং জেট্ঠকং চিত্তং ধুরং চিত্তং পুব্বঙ্গমং হোতি। লোকুত্তরধম্মং <a name="P0.0068"></a> পত্বা পঞ্ঞা জেট্ঠিকা পঞ্ঞা ধুরা পঞ্ঞা পুব্বঙ্গমা। তেনেৰ ভগৰা ৰিনযপরিযাযং পত্বা পঞ্হং পুচ্ছন্তো ‘কিংফস্সোসি, কিংৰেদনোসি, কিংসঞ্ঞোসি, কিংচেতনোসী’তি অপুচ্ছিত্বা ‘‘কিংচিত্তো ত্বং ভিক্খূ’’তি চিত্তমেৰ ধুরং কত্বা পুচ্ছতি। ‘‘অথেয্যচিত্তো অহং ভগৰা’’তি চ ৰুত্তে ‘অনাপত্তি অথেয্যফস্সস্সা’তিআদীনি অৰত্বা ‘‘অনাপত্তি ভিক্খু অথেয্যচিত্তস্সা’’তি ৰদতি।</p>
<p class="bodytext">ন কেৰলঞ্চ ৰিনযপরিযাযং, অঞ্ঞম্পি লোকিযদেসনং দেসেন্তো চিত্তমেৰ ধুরং কত্বা দেসেতি। যথাহ – ‘‘যে কেচি, ভিক্খৰে, ধম্মা অকুসলা অকুসলভাগিযা অকুসলপক্খিকা সব্বেতে মনোপুব্বঙ্গমা। মনো তেসং ধম্মানং পঠমং উপ্পজ্জতি’’ (অ॰ নি॰ ১.৫৬)।</p>
<p class="gatha1">‘‘মনোপুব্বঙ্গমা <a name="V0.0114"></a> ধম্মা, মনোসেট্ঠা মনোমযা।</p>
<p class="gatha2">মনসা চে পদুট্ঠেন, ভাসতি ৰা করোতি ৰা।</p>
<p class="gathalast">ততো নং দুক্খমন্বেতি, চক্কংৰ ৰহতো পদং॥</p>
<p class="gatha1">‘‘মনোপুব্বঙ্গমা ধম্মা, মনোসেট্ঠা মনোমযা।</p>
<p class="gatha2">মনসা চে পসন্নেন, ভাসতি ৰা করোতি ৰা।</p>
<p class="gathalast">ততো নং সুখমন্বেতি, ছাযাৰ অনপাযিনী’’॥ (ধ॰ প॰ ১,২)।</p>
<p class="gatha1">‘‘চিত্তেন নীযতি লোকো, চিত্তেন পরিকস্সতি।</p>
<p class="gathalast">চিত্তস্স একধম্মস্স, সব্বেৰ ৰসমন্বগূ’’॥ (সং॰ নি॰ ১.৬২)।</p>
<p class="bodytext">‘‘চিত্তসংকিলেসা, ভিক্খৰে, সত্তা সংকিলিস্সন্তি চিত্তৰোদানা ৰিসুজ্ঝন্তি’’ (সং॰ নি॰ ৩.১০০);</p>
<p class="bodytext">‘‘পভস্সরমিদং, ভিক্খৰে, চিত্তং, তঞ্চ খো আগন্তুকেহি উপক্কিলেসেহি উপক্কিলিট্ঠং’’ (অ॰ নি॰ ১.৪৯);</p>
<p class="bodytext">‘‘চিত্তে <a name="M0.0111"></a>, গহপতি, অরক্খিতে কাযকম্মম্পি অরক্খিতং হোতি, ৰচীকম্মম্পি অরক্খিতং হোতি, মনোকম্মম্পি অরক্খিতং হোতি; চিত্তে, গহপতি, রক্খিতে…পে॰… চিত্তে, গহপতি, ব্যাপন্নে…পে॰… চিত্তে, গহপতি, অব্যাপন্নে…পে॰… চিত্তে, গহপতি, অৰস্সুতে…পে॰… চিত্তে, গহপতি, অনৰস্সুতে কাযকম্মম্পি অনৰস্সুতং হোতি, ৰচীকম্মম্পি অনৰস্সুতং হোতি, মনোকম্মম্পি অনৰস্সুতং হোতী’’তি (অ॰ নি॰ ৩.১১০)।</p>
<p class="bodytext">এৰং লোকিযধম্মং পত্বা চিত্তং জেট্ঠকং হোতি, চিত্তং ধুরং হোতি, চিত্তং পুব্বঙ্গমং হোতীতি ৰেদিতব্বং। ইমেসু <a name="P0.0069"></a> পন সুত্তেসু একং ৰা দ্বে ৰা অগ্গহেত্বা সুত্তানুরক্খণত্থায সব্বানিপি গহিতানীতি ৰেদিতব্বানি।</p>
<p class="bodytext">লোকুত্তরধম্মং পুচ্ছন্তো পন ‘কতরফস্সং অধিগতোসি, কতরৰেদনং কতরসঞ্ঞং কতরচেতনং <a name="V0.0115"></a> কতরচিত্ত’ন্তি অপুচ্ছিত্বা, ‘কতরপঞ্ঞং ত্বং ভিক্খু অধিগতো’সি, ‘কিং পঠমং মগ্গপঞ্ঞং, উদাহু দুতিযং…পে॰… ততিযং…পে॰… চতুত্থং মগ্গপঞ্ঞং অধিগতো’তি পঞ্ঞং জেট্ঠিকং পঞ্ঞং ধুরং কত্বা পুচ্ছতি। পঞ্ঞুত্তরা সব্বে কুসলা ধম্মা ন পরিহাযন্তি। পঞ্ঞা পন কিমত্থিযা (ম॰ নি॰ ১.৪৫১)? ‘‘পঞ্ঞৰতো, ভিক্খৰে, অরিযসাৰকস্স তদন্বযা সদ্ধা সণ্ঠাতি, তদন্বযং ৰীরিযং সণ্ঠাতি, তদন্বযা সতি সণ্ঠাতি, তদন্বযো সমাধি সণ্ঠাতী’’তি (সং॰ নি॰ ৫.৫১৫) এৰমাদীনি পনেত্থ সুত্তানি দট্ঠব্বানি। ইতি লোকুত্তরধম্মং পত্বা পঞ্ঞা জেট্ঠিকা হোতি পঞ্ঞা ধুরা পঞ্ঞা পুব্বঙ্গমাতি ৰেদিতব্বা। অযং পন লোকিযদেসনা। তস্মা চিত্তং ধুরং কত্বা দেসেন্তো ‘‘চিত্তং উপ্পন্নং হোতী’’তি আহ।</p>
<p class="bodytext"><span class="bld">সোমনস্সসহগত</span>ন্তি সাতমধুরৰেদযিতসঙ্খাতেন সোমনস্সেন সহ একুপ্পাদাদিভাৰং গতং। অযং পন <span class="bld">‘সহগত’</span>-সদ্দো তব্ভাৰে ৰোকিণ্ণে নিস্সযে আরম্মণে সংসট্ঠেতি ইমেসু অত্থেসু দিস্সতি। তত্থ ‘‘যাযং তণ্হা পোনোব্ভৰিকা নন্দিরাগসহগতা’’তি (ৰিভ॰ ২০৩) তব্ভাৰে ৰেদিতব্বো; নন্দিরাগভূতাতি অত্থো। ‘‘যা, ভিক্খৰে, ৰীমংসা কোসজ্জসহগতা কোসজ্জসম্পযুত্তা’’তি (সং॰ নি॰ ৫.৮৩২) ৰোকিণ্ণে ৰেদিতব্বো; অন্তরন্তরা উপ্পজ্জমানেন কোসজ্জেন ৰোকিণ্ণাতি অযমেত্থ অত্থো। ‘‘অট্ঠিকসঞ্ঞাসহগতং <a name="M0.0112"></a> সতিসম্বোজ্ঝঙ্গং ভাৰেতী’’তি (সং॰ নি॰ ৫.২৩৮) নিস্সযে ৰেদিতব্বো; অট্ঠিকসঞ্ঞং নিস্সায অট্ঠিকসঞ্ঞং ভাৰেত্বা পটিলদ্ধন্তি অত্থো। ‘‘লাভী হোতি রূপসহগতানং ৰা সমাপত্তীনং অরূপসহগতানং ৰা’’তি (পু॰ প॰ ৩-৫) আরম্মণে; ৰেদিতব্বো রূপারূপারম্মণানন্তি অত্থো। ‘‘ইদং সুখং ইমায পীতিযা সহগতং হোতি সহজাতং <a name="P0.0070"></a> সংসট্ঠং সম্পযুত্ত’’ন্তি (ৰিভ॰ ৫৭৮) সংসট্ঠে। ইমস্মিম্পি পদে অযমেৰত্থো অধিপ্পেতো। সোমনস্সসংসট্ঠঞ্হি ইধ সোমনস্সসহগতন্তি ৰুত্তং।</p>
<p class="bodytext">‘সংসট্ঠ’-সদ্দোপি চেস সদিসে অৰস্সুতে মিত্তসন্থৰে সহজাতেতি বহূসু অত্থেসু দিস্সতি। অযঞ্হি ‘‘কিসে থূলে ৰিৰজ্জেত্বা সংসট্ঠা যোজিতা হযা’’তি (জা॰ ২.২২.৭০) এত্থ সদিসে আগতো। ‘‘সংসট্ঠাৰ তুম্হে অয্যে ৰিহরথা’’তি (পাচি॰ ৭২৭) অৰস্সুতে। ‘‘গিহি সংসট্ঠো ৰিহরতী’’তি (সং॰ নি॰ ৩.৩) মিত্তসন্থৰে। ‘‘ইদং সুখং ইমায পীতিযা সহগতং হোতি সহজাতং সংসট্ঠং সম্পযুত্ত’’ন্তি সহজাতে। ইধাপি সহজাতে অধিপ্পেতো। তত্থ ‘সহগতং’ অসহজাতং অসংসট্ঠং অসম্পযুত্তং নাম নত্থি। সহজাতং পন সংসট্ঠং সম্পযুত্তং হোতিপি, ন হোতিপি <a name="V0.0116"></a>। রূপারূপধম্মেসু হি একতো জাতেসু রূপং অরূপেন সহজাতং হোতি, ন সংসট্ঠং, ন সম্পযুত্তং; তথা অরূপং রূপেন; রূপঞ্চ রূপেন; অরূপং পন অরূপেন সদ্ধিং নিযমতোৰ সহগতং সহজাতং সংসট্ঠং সম্পযুত্তমেৰ হোতীতি। তং সন্ধায ৰুত্তং ‘সোমনস্সসহগত’ন্তি।</p>
<p class="bodytext"><span class="bld">ঞাণসম্পযুত্ত</span>ন্তি ঞাণেন সম্পযুত্তং, সমং একুপ্পাদাদিপ্পকারেহি যুত্তন্তি অত্থো। যং পনেত্থ ৰত্তব্বং সিযা তং মাতিকাৰণ্ণনায ৰেদনাত্তিকে ৰুত্তনযমেৰ। তস্মা একুপ্পাদা একনিরোধা একৰত্থুকা একারম্মণাতি ইমিনা লক্খণেনেতং সম্পযুত্তন্তি ৰেদিতব্বং। উক্কট্ঠনিদ্দেসো চেস। অরূপে পন ৰিনাপি একৰত্থুকভাৰং সম্পযোগো লব্ভতি।</p>
<p class="bodytext">এত্তাৰতা কিং কথিতং? কামাৰচরকুসলেসু সোমনস্সসহগতং তিহেতুকং ঞাণসম্পযুত্তং অসঙ্খারিকং মহাচিত্তং কথিতং। ‘‘কতমে ধম্মা কুসলা’’তি হি অনিযমিতপুচ্ছায চতুভূমককুসলং গহিতং। ‘কামাৰচরং কুসলং চিত্তং উপ্পন্নং হোতী’তি ৰচনেন পন তেভূমকং কুসলং <a name="M0.0113"></a> পরিচ্চজিত্বা, অট্ঠৰিধং কামাৰচরকুসলমেৰ গহিতং। ‘সোমনস্সসহগত’ন্তি ৰচনেন ততো চতুব্বিধং উপেক্খাসহগতং পরিচ্চজিত্বা চতুব্বিধং সোমনস্সসহগতমেৰ গহিতং। ‘ঞাণসম্পযুত্ত’ন্তি ৰচনেন ততো দুৰিধং ঞাণৰিপ্পযুত্তং পরিচ্চজিত্বা দ্বে <a name="P0.0071"></a> ঞাণসম্পযুত্তানেৰ গহিতানি। অসঙ্খারিকভাৰো পন অনাভট্ঠতাযেৰ ন গহিতো। কিঞ্চাপি ন গহিতো, পরতো পন ‘সসঙ্খারেনা’তি ৰচনতো ইধ ‘অসঙ্খারেনা’তি অৰুত্তেপি অসঙ্খারিকভাৰো ৰেদিতব্বো। সম্মাসম্বুদ্ধো হি আদিতোৰ ইদং মহাচিত্তং ভাজেত্বা দস্সেতুং নিযমেত্বাৰ ইমং দেসনং আরভীতি এৰমেত্থ সন্নিট্ঠানং কতন্তি ৰেদিতব্বং।</p>
<p class="bodytext">ইদানি তমেৰ চিত্তং আরম্মণতো দস্সেতুং <span class="bld">রূপারম্মণং ৰা</span>তিআদিমাহ। ভগৰা হি অরূপধম্মং দস্সেন্তো ৰত্থুনা ৰা দস্সেতি, আরম্মণেন ৰা, ৰত্থারম্মণেহি ৰা, সরসভাৰেন ৰা। ‘‘চক্খুসম্ফস্সো…পে॰… মনোসম্ফস্সো; চক্খুসম্ফস্সজা ৰেদনা…পে॰… মনোসম্ফস্সজা ৰেদনা; চক্খুৰিঞ্ঞাণং…পে॰… মনোৰিঞ্ঞাণ’’ন্তিআদীসু হি ৰত্থুনা অরূপধম্মা দস্সিতা। ‘‘রূপসঞ্ঞা…পে॰… ধম্মসঞ্ঞা, রূপসঞ্চেতনা…পে॰… ধম্মসঞ্চেতনা’’তিআদীসু আরম্মণেন। ‘‘চক্খুঞ্চ পটিচ্চ রূপে চ উপ্পজ্জতি চক্খুৰিঞ্ঞাণং, তিণ্ণং সঙ্গতি ফস্সো…পে॰… মনঞ্চ পটিচ্চ ধম্মে চ উপ্পজ্জতি মনোৰিঞ্ঞাণং, তিণ্ণং সঙ্গতি ফস্সো’’তিআদীসু (সং॰ নি॰ ৪.৬০) ৰত্থারম্মণেহি। ‘‘অৰিজ্জাপচ্চযা <a name="V0.0117"></a>, ভিক্খৰে, সঙ্খারা, সঙ্খারপচ্চযা ৰিঞ্ঞাণ’’ন্তিআদীসু (সং॰ নি॰ ২.১) সরসভাৰেন অরূপধম্মা দস্সিতা। ইমস্মিং পন ঠানে আরম্মণেন দস্সেন্তো ‘রূপারম্মণং’ ৰাতিআদিমাহ।</p>
<p class="bodytext">তত্থ চতুসমুট্ঠানং অতীতানাগতপচ্চুপ্পন্নং রূপমেৰ <span class="bld">রূপারম্মণং</span>। দ্বিসমুট্ঠানো অতীতানাগতপচ্চুপ্পন্নো সদ্দোৰ <span class="bld">সদ্দারম্মণং</span>। চতুসমুট্ঠানো অতীতানাগতপচ্চুপ্পন্নো গন্ধোৰ <span class="bld">গন্ধারম্মণং</span>। চতুসমুট্ঠানো অতীতানাগতপচ্চুপ্পন্নো রসোৰ <span class="bld">রসারম্মণং</span>। চতুসমুট্ঠানং অতীতানাগতপচ্চুপ্পন্নং ফোট্ঠব্বমেৰ <span class="bld">ফোট্ঠব্বারম্মণং</span>। একসমুট্ঠানা দ্বিসমুট্ঠানা তিসমুট্ঠানা চতুসমুট্ঠানা নকুতোচিসমুট্ঠানা অতীতানাগতপচ্চুপ্পন্না চিত্তচেতসিকা, তথা নৰত্তব্বা চ, ৰুত্তাৰসেসা চিত্তগোচরসঙ্খাতা ধম্মাযেৰ <span class="bld">ধম্মারম্মণং</span>। যে <a name="P0.0072"></a> পন অনাপাথগতা রূপাদযোপি ধম্মারম্মণমিচ্চেৰ ৰদন্তি তে ইমিনা সুত্তেন পটিক্খিপিতব্বা। ৰুত্তঞ্হেতং –</p>
<p class="indent">‘‘ইমেসং <a name="M0.0114"></a> খো, আৰুসো, পঞ্চন্নং ইন্দ্রিযানং নানাৰিসযানং নানাগোচরানং ন অঞ্ঞমঞ্ঞস্স গোচরৰিসযং পচ্চনুভোন্তানং মনো পটিসরণং মনো নেসং গোচরৰিসযং পচ্চনুভোতী’’তি (ম॰ নি॰ ১.৪৫৫)।</p>
<p class="bodytext">এতেসঞ্হি রূপারম্মণাদীনি গোচরৰিসযো নাম। তানি মনেন পচ্চনুভৰিযমানানিপি রূপারম্মণাদীনিযেৰাতি অযমত্থো সিদ্ধো হোতি। দিব্বচক্খুঞাণাদীনঞ্চ রূপাদিআরম্মণত্তাপি অযমত্থো সিদ্ধোযেৰ হোতি। অনাপাথগতানেৰ হি রূপারম্মণাদীনি দিব্বচক্খুআদীনং আরম্মণানি, ন চ তানি ধম্মারম্মণানি ভৰন্তীতি ৰুত্তনযেনেৰ আরম্মণৰৰত্থানং ৰেদিতব্বং।</p>
<p class="bodytext">তত্থ একেকং আরম্মণং দ্বীসু দ্বীসু দ্বারেসু আপাথমাগচ্ছতি। রূপারম্মণঞ্হি চক্খুপসাদং ঘট্টেত্বা তঙ্খণঞ্ঞেৰ মনোদ্বারে আপাথমাগচ্ছতি; ভৰঙ্গচলনস্স পচ্চযো হোতীতি অত্থো। সদ্দগন্ধরসফোট্ঠব্বারম্মণেসুপি এসেৰ নযো। যথা হি সকুণো আকাসেনাগন্ত্বা রুক্খগ্গে নিলীযমানোৰ রুক্খসাখঞ্চ ঘট্টেতি, ছাযা চস্স পথৰিযং পটিহঞ্ঞতি সাখাঘট্টনছাযাফরণানি অপুব্বং অচরিমং একক্খণেযেৰ ভৰন্তি, এৰং পচ্চুপ্পন্নরূপাদীনং চক্খুপসাদাদিঘট্টনঞ্চ ভৰঙ্গচলনসমত্থতায মনোদ্বারে আপাথগমনঞ্চ অপুব্বং অচরিমং একক্খণেযেৰ <a name="V0.0118"></a> হোতি। ততো ভৰঙ্গং ৰিচ্ছিন্দিত্বা চক্খুদ্বারাদীসু উপ্পন্নানং আৰজ্জনাদীনং ৰোট্ঠব্বনপরিযোসানানং অনন্তরা তেসং আরম্মণানং অঞ্ঞতরস্মিং ইদং মহাচিত্তং উপ্পজ্জতি।</p>
<p class="bodytext">সুদ্ধমনোদ্বারে পন পসাদঘট্টনকিচ্চং নত্থি। পকতিযা দিট্ঠসুতঘাযিতসাযিতফুট্ঠৰসেনেৰ এতানি আরম্মণানি আপাথমাগচ্ছন্তি। কথং? ইধেকচ্চো কতসুধাকম্মং হরিতালমনোসিলাদিৰণ্ণৰিচিত্তং পগ্গহিতনানপ্পকারধজপটাকং মালাদামৰিনদ্ধং দীপমালাপরিক্খিত্তং অতিমনোরমায সিরিযা ৰিরোচমানং অলঙ্কতপটিযত্তং মহাচেতিযং পদক্খিণং কত্বা সোল়সসু পাদপিট্ঠিকাসু পঞ্চপতিট্ঠিতেন ৰন্দিত্বা অঞ্জলিং পগ্গয্হ উল্লোকেন্তো বুদ্ধারম্মণং <a name="P0.0073"></a> পীতিং গহেত্বা তিট্ঠতি। তস্স এৰং চেতিযং পস্সিত্বা বুদ্ধারম্মণং পীতিং নিব্বত্তেত্বা অপরভাগে যত্থ কত্থচি গতস্স রত্তিট্ঠানদিৰাট্ঠানেসু <a name="M0.0115"></a> নিসিন্নস্স আৰজ্জমানস্স অলঙ্কতপটিযত্তং মহাচেতিযং চক্খুদ্বারে আপাথমাগতসদিসমেৰ হোতি, পদক্খিণং কত্বা চেতিযৰন্দনকালো ৰিয হোতি। এৰং তাৰ দিট্ঠৰসেন রূপারম্মণং আপাথমাগচ্ছতি।</p>
<p class="bodytext">মধুরেন পন সরেন ধম্মকথিকস্স ৰা ধম্মং কথেন্তস্স, সরভাণকস্স ৰা সরেন ভণন্তস্স সদ্দং সুত্বা অপরভাগে যত্থ কত্থচি নিসীদিত্বা আৰজ্জমানস্স ধম্মকথা ৰা সরভঞ্ঞং ৰা সোতদ্বারে আপাথমাগতং ৰিয হোতি, সাধুকারং দত্বা সুণনকালো ৰিয হোতি। এৰং সুতৰসেন সদ্দারম্মণং আপাথমাগচ্ছতি।</p>
<p class="bodytext">সুগন্ধং পন গন্ধং ৰা মালং ৰা লভিত্বা আসনে ৰা চেতিযে ৰা গন্ধারম্মণেন চিত্তেন পূজং কত্বা অপরভাগে যত্থ কত্থচি নিসীদিত্বা আৰজ্জমানস্স তং গন্ধারম্মণং ঘানদ্বারে আপাথমাগতং ৰিয হোতি, পূজাকরণকালো ৰিয হোতি। এৰং ঘাযিতৰসেন গন্ধারম্মণং আপাথমাগচ্ছতি।</p>
<p class="bodytext">পণীতং পন খাদনীযং ৰা ভোজনীযং ৰা সব্রহ্মচারীহি সদ্ধিং সংৰিভজিত্বা পরিভুঞ্জিত্বা অপরভাগে যত্থ কত্থচি কুদ্রূসকাদিভোজনং লভিত্বা ‘অসুককালে পণীতং ভোজনং সব্রহ্মচারীহি সদ্ধিং সংৰিভজিত্বা পরিভুত্ত’ন্তি আৰজ্জমানস্স তং রসারম্মণং জিব্হাদ্বারে আপাথমাগতং ৰিয হোতি, পরিভুঞ্জনকালো ৰিয হোতি। এৰং সাযিতৰসেন রসারম্মণং আপাথমাগচ্ছতি।</p>
<p class="bodytext">মুদুকং <a name="V0.0119"></a> পন সুখসম্ফস্সং মঞ্চং ৰা পীঠং ৰা অত্থরণপাপুরণং ৰা পরিভুঞ্জিত্বা অপরভাগে যত্থ কত্থচি দুক্খসেয্যং কপ্পেত্বা ‘অসুককালে মে মুদুকং মঞ্চপীঠং অত্থরণপাৰুরণং পরিভুত্ত’ন্তি আৰজ্জমানস্স তং ফোট্ঠব্বারম্মণং কাযদ্বারে আপাথমাগতং ৰিয হোতি। সুখসম্ফস্সং ৰেদযিতকালো ৰিয হোতি। এৰং ফুট্ঠৰসেন ফোট্ঠব্বারম্মণং আপাথমাগচ্ছতি। এৰং সুদ্ধমনোদ্বারে পসাদঘট্টনকিচ্চং নত্থি। পকতিযা দিট্ঠসুতঘাযিতসাযিতফুট্ঠৰসেনেৰ এতানি আরম্মণানি আপাথমাগচ্ছন্তীতি ৰেদিতব্বানি।</p>
<p class="bodytext">ইদানি <a name="M0.0116"></a> পকতিযা দিট্ঠাদীনং ৰসেন আপাথগমনে অযমপরোপি <a name="P0.0074"></a> অট্ঠকথামুত্তকো নযো হোতি। দিট্ঠং সুতং উভযসম্বন্ধন্তি ইমে তাৰ দিট্ঠাদযো ৰেদিতব্বা। তত্থ <span class="bld">‘দিট্ঠং’</span> নাম পঞ্চদ্বারৰসেন গহিতপুব্বং। <span class="bld">‘সুত’</span>ন্তি পচ্চক্খতো অদিস্বা অনুস্সৰৰসেন গহিতা রূপাদযোৰ। তেহি দ্বীহিপি সম্বন্ধং <span class="bld">‘উভযসম্বন্ধং’</span> নাম। ইতি ইমেসম্পি দিট্ঠাদীনং ৰসেন এতানি মনোদ্বারে আপাথমাগচ্ছন্তীতি ৰেদিতব্বানি। তত্থ দিট্ঠৰসেন তাৰ আপাথগমনং হেট্ঠা পঞ্চহি নযেহি ৰুত্তমেৰ।</p>
<p class="bodytext">একচ্চো পন সুণাতি – ‘ভগৰতো পুঞ্ঞাতিসযনিব্বত্তং এৰরূপং নাম রূপং, অতিমধুরো সদ্দো, কিস্মিঞ্চি পদেসে কেসঞ্চি পুপ্ফানং অতিমনুঞ্ঞো গন্ধো, কেসঞ্চি ফলানং অতিমধুরো রসো, কেসঞ্চি পাৰুরণাদীনং অতিসুখো সম্ফস্সো’তি। তস্স, চক্খুপসাদাদিঘট্টনং ৰিনা, সুতমত্তানেৰ তানি মনোদ্বারে আপাথমাগচ্ছন্তি। অথস্স তং চিত্তং তস্মিং রূপে ৰা সদ্দে ৰা পসাদৰসেন গন্ধাদীসু অরিযানং দাতুকামতাৰসেন অঞ্ঞেহি দিন্নেসু অনুমোদনাৰসেন ৰা পৰত্ততি। এৰং সুতৰসেন এতানি মনোদ্বারে আপাথমাগচ্ছন্তি।</p>
<p class="bodytext">অপরেন পন যথাৰুত্তানি রূপাদীনি দিট্ঠানি ৰা সুতানি ৰা হোন্তি। তস্স ‘ঈদিসং রূপং আযতিং উপ্পজ্জনকবুদ্ধস্সাপি ভৰিস্সতী’তিআদিনা নযেন চক্খুপসাদাদিঘট্টনং ৰিনা দিট্ঠসুতসম্বন্ধেনেৰ তানি মনোদ্বারে আপাথমাগচ্ছন্তি। অথস্স হেট্ঠা ৰুত্তনযেনেৰ তেসু অঞ্ঞতরারম্মণং ইদং মহাচিত্তং পৰত্ততি। এৰং উভযসম্বন্ধৰসেন এতানি মনোদ্বারে আপাথমাগচ্ছন্তি।</p>
<p class="bodytext">ইদম্পি চ মুখমত্তমেৰ। সদ্ধারুচিআকারপরিৰিতক্কদিট্ঠিনিজ্ঝানক্খন্তিআদীনং পন ৰসেন <a name="V0.0120"></a> ৰিত্থারতো এতেসং মনোদ্বারে আপাথগমনং ৰেদিতব্বমেৰ। যস্মা পন এৰং আপাথং আগচ্ছন্তানি ভূতানিপি হোন্তি অভূতানিপি, তস্মা অযং নযো অট্ঠকথাযং ন গহিতো। এৰং একেকারম্মণং জৰনং দ্বীসু দ্বীসু দ্বারেসু উপ্পজ্জতীতি ৰেদিতব্বং। রূপারম্মণঞ্হি জৰনং চক্খুদ্বারেপি উপ্পজ্জতি মনোদ্বারেপি। সদ্দাদিআরম্মণেসুপি এসেৰ নযো।</p>
<p class="bodytext">তত্থ মনোদ্বারে উপ্পজ্জমানং রূপারম্মণং জৰনং দানমযং সীলমযং ভাৰনামযন্তি তিৰিধং হোতি <a name="P0.0075"></a>। তেসু একেকং কাযকম্মং ৰচীকম্মং মনোকম্মন্তি <a name="M0.0117"></a> তিৰিধমেৰ হোতি। সদ্দগন্ধরসফোট্ঠব্বধম্মারম্মণেসুপি এসেৰ নযো।</p>
<p class="bodytext">তত্থ রূপং তাৰ আরম্মণং কত্বা উপ্পজ্জমানং এতং মহাকুসলচিত্তং নীলপীতলোহিতোদাতৰণ্ণেসু পুপ্ফৰত্থধাতূসু অঞ্ঞতরং সুভনিমিত্তসঙ্খাতং ইট্ঠং কন্তং মনাপং রজনীযং ৰণ্ণং আরম্মণং কত্বা উপ্পজ্জতি। ননু চেতং ইট্ঠারম্মণং লোভস্স ৰত্থু? কথং এতং চিত্তং কুসলং নাম জাতন্তি? নিযমিতৰসেন পরিণামিতৰসেন সমুদাচারৰসেন আভুজিতৰসেনাতি। যস্স হি ‘কুসলমেৰ মযা কত্তব্ব’ন্তি কুসলকরণে চিত্তং নিযমিতং হোতি, অকুসলপ্পৰত্তিতো নিৰত্তেত্বা কুসলকরণেযেৰ পরিণামিতং, অভিণ্হকরণেন কুসলসমুদাচারেনেৰ সমুদাচরিতং, পতিরূপদেসৰাসসপ্পুরিসূপনিস্সযসদ্ধম্মসৰনপুব্বেকতপুঞ্ঞতাদীহি চ উপনিস্সযেহি যোনিসো চ আভোগো পৰত্ততি, তস্স ইমিনা নিযমিতৰসেন পরিণামিতৰসেন সমুদাচারৰসেন আভুজিতৰসেন চ কুসলং নাম জাতং হোতি।</p>
<p class="bodytext">আরম্মণৰসেন পনেত্থ সোমনস্সসহগতভাৰো ৰেদিতব্বো। ইট্ঠারম্মণস্মিঞ্হি উপ্পন্নত্তা এতং সোমনস্সসহগতং জাতং। সদ্ধাবহুলতাদীনিপেত্থ কারণানিযেৰ। অস্সদ্ধানঞ্হি মিচ্ছাদিট্ঠীনঞ্চ একন্তইট্ঠারম্মণভূতং তথাগতরূপম্পি দিস্বা সোমনস্সং নুপ্পজ্জতি। যে চ কুসলপ্পৰত্তিযং আনিসংসং ন পস্সন্তি তেসং পরেহি উস্সাহিতানং কুসলং করোন্তানম্পি সোমনস্সং নুপ্পজ্জতি। তস্মা সদ্ধাবহুলতা ৰিসুদ্ধদিট্ঠিতা আনিসংসদস্সাৰিতাতি। এৰম্পেত্থ সোমনস্সসহগতভাৰো ৰেদিতব্বো। অপিচ একাদসধম্মা পীতিসম্বোজ্ঝঙ্গস্স উপ্পাদায সংৰত্তন্তি – বুদ্ধানুস্সতি ধম্মানুস্সতি সঙ্ঘানুস্সতি সীলানুস্সতি চাগানুস্সতি দেৰতানুস্সতি উপসমানুস্সতি লূখপুগ্গলপরিৰজ্জনতা সিনিদ্ধপুগ্গলসেৰনতা পসাদনীযসুত্তন্তপচ্চৰেক্খণতা তদধিমুত্ততাতি <a name="V0.0121"></a>। ইমেহিপি <a name="P0.0076"></a> কারণেহেত্থ সোমনস্সসহগতভাৰো ৰেদিতব্বো। ইমেসং পন ৰিত্থারো <span class="bld">বোজ্ঝঙ্গৰিভঙ্গে</span> (ৰিভ॰ অট্ঠ॰ ৩৬৭ বোজ্ঝঙ্গপব্বৰণ্ণনা, ৪৬৮-৪৬৯) আৰি ভৰিস্সতি।</p>
<p class="bodytext">কম্মতো, উপপত্তিতো, ইন্দ্রিযপরিপাকতো, কিলেসদূরীভাৰতোতি ইমেহি পনেত্থ কারণেহি ঞাণসম্পযুত্ততা ৰেদিতব্বা। যো হি পরেসং <a name="M0.0118"></a> ধম্মং দেসেতি অনৰজ্জানি সিপ্পাযতনকম্মাযতনৰিজ্জাট্ঠানানি সিক্খাপেতি ধম্মকথিকং সক্কারং কত্বা ধম্মং কথাপেতি, ‘আযতিং পঞ্ঞৰা ভৰিস্সামী’তি পত্থনং পট্ঠপেত্বা নানপ্পকারং দানং দেতি, তস্স এৰরূপং কম্মং উপনিস্সায কুসলং উপ্পজ্জমানং ঞাণসম্পযুত্তং উপ্পজ্জতি। অব্যাপজ্জে লোকে উপ্পন্নস্স ৰাপি ‘‘তস্স তত্থ সুখিনো ধম্মপদা পিলৰন্তি… দন্ধো, ভিক্খৰে, সতুপ্পাদো, অথ সো সত্তো খিপ্পংযেৰ ৰিসেসগামী হোতী’’তি (অ॰ নি॰ ৪.১৯১) ইমিনা নযেন উপপত্তিং নিস্সাযপি উপ্পজ্জমানং কুসলং ঞাণসম্পযুত্তং উপ্পজ্জতি। তথা ইন্দ্রিযপরিপাকং উপগতানং পঞ্ঞাদসকপ্পত্তানং ইন্দ্রিযপরিপাকং নিস্সাযপি কুসলং উপ্পজ্জমানং ঞাণসম্পযুত্তং উপ্পজ্জতি। যেহি পন কিলেসা ৰিক্খম্ভিতা তেসং কিলেসদূরীভাৰং নিস্সাযপি উপ্পজ্জমানং কুসলং ঞাণসম্পযুত্তং উপ্পজ্জতি। ৰুত্তম্পি চেতং –</p>
<p class="indent">‘‘যোগা ৰে জাযতী ভূরি, অযোগা ভূরিসঙ্খযো’’তি (ধ॰ প॰ ২৮২)।</p>
<p class="bodytext">এৰং কম্মতো উপপত্তিতো ইন্দ্রিযপরিপাকতো কিলেসদূরীভাৰতোতি ইমেহি কারণেহি ঞাণসম্পযুত্ততা ৰেদিতব্বা।</p>
<p class="bodytext">অপিচ সত্ত ধম্মা ধম্মৰিচযসম্বোজ্ঝঙ্গস্স উপ্পাদায সংৰত্তন্তি – পরিপুচ্ছকতা, ৰত্থুৰিসদকিরিযা, ইন্দ্রিযসমত্তপটিপাদনা, দুপ্পঞ্ঞপুগ্গলপরিৰজ্জনা, পঞ্ঞৰন্তপুগ্গলসেৰনা, গম্ভীরঞাণচরিযপচ্চৰেক্খণা, তদধিমুত্ততাতি। ইমেহিপি কারণেহি ঞাণসম্পযুত্ততা ৰেদিতব্বা। ইমেসং পন ৰিত্থারো <span class="bld">বোজ্ঝঙ্গৰিভঙ্গে</span> (ৰিভ॰ অট্ঠ॰ ৩৬৭ বোজ্ঝঙ্গপব্বৰণ্ণনা) আৰি ভৰিস্সতি।</p>
<p class="bodytext">এৰং ঞাণসম্পযুত্তং হুত্বা উপ্পন্নঞ্চেতং অসঙ্খারেন <a name="P0.0077"></a> অপ্পযোগেন অনুপাযচিন্তনায উপ্পন্নত্তা <a name="V0.0122"></a> অসঙ্খারং নাম জাতং। তযিদং রজনীযৰণ্ণারম্মণং হুত্বা উপ্পজ্জমানমেৰ তিৰিধেন নিযমেন উপ্পজ্জতি – দানমযং ৰা হোতি, সীলমযং ৰা, ভাৰনামযং ৰা।</p>
<p class="bodytext">কথং? যদা হি নীলপীতলোহিতোদাতেসু পুপ্ফাদীসু অঞ্ঞতরং লভিত্বা ৰণ্ণৰসেন আভুজিত্বা ‘ৰণ্ণদানং ময্হ’ন্তি বুদ্ধরতনাদীনি পূজেতি, তদা দানমযং হোতি। তত্রিদং ৰত্থু – ভণ্ডাগারিকসঙ্ঘমিত্তো কির একং সুৰণ্ণখচিতং ৰত্থং লভিত্বা ইদম্পি ৰত্থং সুৰণ্ণৰণ্ণং, সম্মাসম্বুদ্ধোপি সুৰণ্ণৰণ্ণো, সুৰণ্ণৰণ্ণং ৰত্থং সুৰণ্ণৰণ্ণস্সেৰ অনুচ্ছৰিকং, অম্হাকঞ্চ ৰণ্ণদানং ভৰিস্সতীতি মহাচেতিযে আরোপেসি। এৰরূপে <a name="M0.0119"></a> কালে দানমযং হোতীতি ৰেদিতব্বং। যদা পন তথারূপমেৰ দেয্যধম্মং লভিত্বা ‘ময্হং কুলৰংসো, কুলতন্তি কুলপ্পৰেণী এসা, কুলৰত্তং এত’ন্তি বুদ্ধরতনাদীনি পূজেতি তদা সীলমযং হোতি। যদা পন তাদিসেনেৰ ৰত্থুনা রতনত্তযস্স পূজং কত্বা ‘অযং ৰণ্ণো খযং গচ্ছিস্সতি, ৰযং গচ্ছিস্সতী’তি খযৰযং পট্ঠপেতি, তদা ভাৰনামযং হোতি।</p>
<p class="bodytext">দানমযং পন হুত্বা ৰত্তমানম্পি যদা তীণি রতনানি সহত্থেন পূজেন্তস্স পৰত্তত্তি, তদা কাযকম্মং হোতি। যদা তীণি রতনানি পূজেন্তো পুত্তদারদাসকম্মকরপোরিসাদযোপি আণাপেত্বা পূজাপেতি তদা ৰচীকম্মং হোতি। যদা তদেৰ ৰুত্তপ্পকারং ৰিজ্জমানকৰত্থুং আরব্ভ ৰণ্ণদানং দস্সামীতি চিন্তেতি তদা মনোকম্মং হোতি। ৰিনযপরিযাযং পত্বা হি ‘দস্সামি করিস্সামী’তি ৰাচা ভিন্না হোতীতি (পারা॰ ৬৫৯) ইমিনা লক্খণেন দানং নাম হোতি। অভিধম্মপরিযাযং পত্বা পন ৰিজ্জমানকৰত্থুং আরব্ভ ‘দস্সামী’তি মনসা চিন্তিতকালতো পট্ঠায কুসলং হোতি। অপরভাগে কাযেন ৰা ৰাচায ৰা কত্তব্বং করিস্সতীতি ৰুত্তং। এৰং দানমযং কাযৰচীমনোকম্মৰসেনেৰ তিৰিধং হোতি।</p>
<p class="bodytext">যদা পন তং ৰুত্তপ্পকারং ৰত্থুং লভিত্বা কুলৰংসাদিৰসেন সহত্থা রতনত্তযং পূজেতি তদা সীলমযং কাযকম্মং হোতি। যদা কুলৰংসাদিৰসেনেৰ পুত্তদারাদযো আণাপেত্বা পূজাপেতি তদা ৰচীকম্মং হোতি। যদা <a name="P0.0078"></a> ‘ময্হং কুলৰংসো, কুলতন্তি কুলপ্পৰেণী এসা, কুলৰত্তমেত’ন্তি ৰিজ্জমানকৰত্থুং আরব্ভ ‘ৰণ্ণদানং দস্সামী’তি চিন্তেতি তদা মনোকম্মং হোতি। এৰং সীলমযং কাযৰচীমনোকম্মৰসেন তিৰিধং হোতি।</p>
<p class="bodytext">যদা <a name="V0.0123"></a> পন তং ৰুত্তপ্পকারং ৰত্থুং লভিত্বা তীণি রতনানি পূজেত্বা চঙ্কমন্তো খযৰযং পট্ঠপেতি তদা ভাৰনামযং কাযকম্মং হোতি। ৰাচায সম্মসনং পট্ঠপেন্তস্স ৰচীকম্মং হোতি, কাযঙ্গৰাচঙ্গানি অচোপেত্বা মনসাৰ সম্মসনং পট্ঠপেন্তস্স মনোকম্মং হোতি। এৰং ভাৰনামযং কাযৰচীমনোকম্মৰসেন তিৰিধং হোতি। এৰমেতং রূপারম্মণং কুসলং তিৰিধপুঞ্ঞকিরিযৰত্থুৰসেন নৰহি কম্মদ্বারেহি ভাজেত্বা দস্সেসি ধম্মরাজা। সদ্দারম্মণাদীসুপি এসেৰ নযো।</p>
<p class="bodytext">ভেরিসদ্দাদীসু <a name="M0.0120"></a> হি রজনীযসদ্দং আরম্মণং কত্বা হেট্ঠা ৰুত্তনযেনেৰ তীহি নিযমেহেতং কুসলং উপ্পজ্জতি। তত্থ সদ্দং কন্দমূলং ৰিয উপ্পাটেত্বা নীলুপ্পলহত্থকং ৰিয চ হত্থে ঠপেত্বা দাতুং নাম ন সক্কা, সৰত্থুকং পন কত্বা দেন্তো সদ্দদানং দেতি নাম। তস্মা যদা ‘সদ্দদানং দস্সামী’তি ভেরিমুদিঙ্গাদীসু অঞ্ঞতরতূরিযেন তিণ্ণং রতনানং উপহারং করোতি, ‘সদ্দদানং মে’তি ভেরিআদীনি ঠপাপেতি, ধম্মকথিকভিক্খূনং সরভেসজ্জতেলফাণিতাদীনি দেতি, ধম্মসৰনং ঘোসেতি, সরভঞ্ঞং ভণতি, ধম্মকথং কথেতি, উপনিসিন্নককথং অনুমোদনকথং করোতি, তদা দানমযংযেৰ হোতি। যদা এতদেৰ ৰিধানং কুলৰংসাদিৰসেন ৰত্তৰসেন করোতি তদা সীলমযং হোতি। যদা সব্বম্পেতং কত্বা অযং এত্তকো সদ্দো ব্রহ্মলোকপ্পমাণোপি হুত্বা ‘খযং গমিস্সতি, ৰযং গমিস্সতী’তি সম্মসনং পট্ঠপেতি তদা ভাৰনামযং হোতি।</p>
<p class="bodytext">তত্থ দানমযং তাৰ যদা ভেরিআদীনি গহেত্বা সহত্থা উপহারং করোতি, নিচ্চুপহারত্থায ঠপেন্তোপি সহত্থা ঠপেতি, ‘সদ্দদানং মে’তি ধম্মসৰনং ঘোসেতুং গচ্ছতি, ধম্মকথং সরভঞ্ঞং কাতুং ৰা গচ্ছতি, তদা কাযকম্মং হোতি। যদা ‘গচ্ছথ, তাতা, অম্হাকং সদ্দদানং তিণ্ণং রতনানং <a name="P0.0079"></a> উপহারং করোথা’তি আণাপেতি, ‘সদ্দদানং মে’তি চেতিযঙ্গণেসু ‘ইমং ভেরিং, ইমং মুদিঙ্গং ঠপেথা’তি আণাপেতি, সযমেৰ ধম্মসৰনং ঘোসেতি, ধম্মকথং কথেতি, সরভঞ্ঞং ভণতি, তদা ৰচীকম্মং হোতি। যদা কাযঙ্গৰাচঙ্গানি অচোপেত্বা ‘সদ্দদানং দস্সামী’তি ৰিজ্জমানকৰত্থুং মনসা পরিচ্চজতি, তদা মনোকম্মং হোতি।</p>
<p class="bodytext">সীলমযম্পি ‘সদ্দদানং নাম ময্হং কুলৰংসো কুলতন্তি কুলপ্পৰেণী’তি ভেরিআদীহি সহত্থা উপহারং করোন্তস্স, ভেরিআদীনি সহত্থা চেতিযঙ্গণাদীসু ঠপেন্তস্স, ধম্মকথিকানং সরভেসজ্জং সহত্থা দদন্তস্স, ৰত্তসীসেন ধম্মসৰনঘোসনধম্মকথাকথনসরভঞ্ঞভণনত্থায চ গচ্ছন্তস্স কাযকম্মং হোতি। ‘সদ্দদানং নাম অম্হাকং কুলৰংসো কুলতন্তি কুলপ্পৰেণী, গচ্ছথ <a name="V0.0124"></a>, তাতা, বুদ্ধরতনাদীনং উপহারং করোথা’তি আণাপেন্তস্স কুলৰংসৰসেনেৰ অত্তনা ধম্মকথং ৰা সরভঞ্ঞং ৰা করোন্তস্স চ ৰচীকম্মং হোতি। ‘সদ্দদানং নাম ময্হং কুলৰংসো <a name="M0.0121"></a> সদ্দদানং দস্সামী’তি কাযঙ্গৰাচঙ্গানি অচোপেত্বা মনসাৰ ৰিজ্জমানকৰত্থুং পরিচ্চজন্তস্স মনোকম্মং হোতি।</p>
<p class="bodytext">ভাৰনামযম্পি যদা চঙ্কমন্তো সদ্দে খযৰযং পট্ঠপেতি তদা কাযকম্মং হোতি। কাযঙ্গং পন অচোপেত্বা ৰাচায সম্মসন্তস্স ৰচীকম্মং হোতি। কাযঙ্গৰাচঙ্গং অচোপেত্বা মনসাৰ সদ্দাযতনং সম্মসন্তস্স মনোকম্মং হোতি। এৰং সদ্দারম্মণম্পি কুসলং তিৰিধপুঞ্ঞকিরিযৰত্থুৰসেন নৰহি কম্মদ্বারেহি ভাজেত্বা দস্সেসি ধম্মরাজা।</p>
<p class="bodytext">মূলগন্ধাদীসুপি রজনীযগন্ধং আরম্মণং কত্বা হেট্ঠা ৰুত্তনযেনেৰ তীহি নিযমেহেতং কুসলং উপ্পজ্জতি। তত্থ যদা মূলগন্ধাদীসু যংকিঞ্চি গন্ধং লভিত্বা গন্ধৰসেন আভুজিত্বা ‘গন্ধদানং ময্হ’ন্তি বুদ্ধরতনাদীনি পূজেতি, তদা দানমযং হোতীতি সব্বং ৰণ্ণদানে ৰুত্তনযেনেৰ ৰিত্থারতো ৰেদিতব্বং। এৰং গন্ধারম্মণম্পি কুসলং তিৰিধপুঞ্ঞকিরিযৰত্থুৰসেন নৰহি কম্মদ্বারেহি ভাজেত্বা দস্সেসি ধম্মরাজা।</p>
<p class="bodytext">মূলরসাদীসু পন রজনীযরসং আরম্মণং কত্বা হেট্ঠা ৰুত্তনযেনেৰ তীহি নিযমেহেতং কুসলং উপ্পজ্জতি। তত্থ যদা মূলরসাদীসু যংকিঞ্চি রজনীযং রসৰত্থুং লভিত্বা <a name="P0.0080"></a> রসৰসেন আভুজিত্বা ‘রসদানং ময্হ’ন্তি দেতি পরিচ্চজতি, তদা দানমযং হোতীতি সব্বং ৰণ্ণদানে ৰুত্তনযেনেৰ ৰিত্থারতো ৰেদিতব্বং। সীলমযে পনেত্থ ‘সঙ্ঘস্স অদত্বা পরিভুঞ্জনং নাম অম্হাকং ন আচিণ্ণ’ন্তি দ্বাদসন্নং ভিক্খুসহস্সানং দাপেত্বা সাদুরসং পরিভুত্তস্স দুট্ঠগামণিঅভযরঞ্ঞো ৰত্থুং আদিং কত্বা মহাঅট্ঠকথাযং ৰত্থূনি আগতানি। অযমেৰ ৰিসেসো। এৰং রসারম্মণম্পি কুসলং তিৰিধপুঞ্ঞকিরিযৰত্থুৰসেন নৰহি কম্মদ্বারেহি ভাজেত্বা দস্সেসি ধম্মরাজা।</p>
<p class="bodytext">ফোট্ঠব্বারম্মণেপি পথৰীধাতু তেজোধাতু ৰাযোধাতূতি তীণি মহাভূতানি ফোট্ঠব্বারম্মণং নাম। ইমস্মিং ঠানে এতেসং ৰসেন যোজনং অকত্বা মঞ্চপীঠাদিৰসেন কাতব্বা। যদা হি মঞ্চপীঠাদীসু যংকিঞ্চি রজনীযং ফোট্ঠব্বৰত্থুং লভিত্বা ফোট্ঠব্বৰসেন আভুজিত্বা ‘ফোট্ঠব্বদানং <a name="V0.0125"></a> ময্হ’ন্তি দেতি পরিচ্চজতি, তদা দানমযং হোতীতি সব্বং ৰণ্ণদানে ৰুত্তনযেনেৰ ৰিত্থারতো ৰেদিতব্বং। এৰং ফোট্ঠব্বারম্মণম্পি কুসলং তিৰিধপুঞ্ঞকিরিযৰত্থুৰসেন নৰহি কম্মদ্বারেহি ভাজেত্বা দস্সেসি ধম্মরাজা।</p>
<p class="bodytext">ধম্মারম্মণে <a name="M0.0122"></a> ছ অজ্ঝত্তিকানি আযতনানি, তীণি লক্খণানি, তযো অরূপিনো খন্ধা, পন্নরস সুখুমরূপানি, নিব্বানপঞ্ঞত্তীতি ইমে ধম্মাযতনে পরিযাপন্না চ, অপরিযাপন্না চ, ধম্মা ধম্মারম্মণং নাম। ইমস্মিং পন ঠানে এতেসং ৰসেন যোজনং অকত্বা ওজদানপানদানজীৰিতদানৰসেন কাতব্বা। ওজাদীসু হি রজনীযং ধম্মারম্মণং আরম্মণং কত্বা হেট্ঠা ৰুত্তনযেনেৰ তীহি নিযমেহেতং কুসলং উপ্পজ্জতি।</p>
<p class="bodytext">তত্থ যদা ‘ওজদানং ময্হ’ন্তি সপ্পিনৰনীতাদীনি দেতি, পানদানন্তি অট্ঠ পানানি দেতি, জীৰিতদানন্তি সলাকভত্তসঙ্ঘভত্তাদীনি দেতি, অফাসুকানং ভিক্খূনং ভেসজ্জং দেতি, ৰেজ্জং পচ্চুপট্ঠাপেতি, জালং ফালাপেতি, কুমীনং ৰিদ্ধংসাপেতি, সকুণপঞ্জরং ৰিদ্ধংসাপেতি, বন্ধনমোক্খং কারাপেতি, মাঘাতভেরিং চরাপেতি, অঞ্ঞানিপি জীৰিতপরিত্তাণত্থং এৰরূপানি কম্মানি করোতি তদা দানমযং হোতি। যদা পন ‘ওজদানপানদানজীৰিতদানানি ময্হং কুলৰংসো কুলতন্তি কুলপ্পৰেণী’তি ৰত্তসীসেন ওজদানাদীনি পৰত্তেতি তদা সীলমযং হোতি। যদা ধম্মারম্মণস্মিং খযৰযং পট্ঠপেতি তদা <a name="P0.0081"></a> ভাৰনামযং হোতি।</p>
<p class="bodytext">দানমযং পন হুত্বা পৰত্তমানম্পি যদা ওজদানপানদানজীৰিতদানানি সহত্থা দেতি, তদা কাযকম্মং হোতি। যদা পুত্তদারাদযো আণাপেত্বা দাপেতি, তদা ৰচীকম্মং হোতি। যদা কাযঙ্গৰাচঙ্গানি অচোপেত্বা ওজদানপানদানজীৰিতদানৰসেন ৰিজ্জমানকৰত্থুং ‘দস্সামী’তি মনসা চিন্তেতি, তদা মনোকম্মং হোতি।</p>
<p class="bodytext">যদা পন ৰুত্তপ্পকারং ৰিজ্জমানকৰত্থুং কুলৰংসাদিৰসেন সহত্থা দেতি, তদা সীলমযং কাযকম্মং হোতি। যদা কুলৰংসাদিৰসেনেৰ পুত্তদারাদযো আণাপেত্বা দাপেতি, তদা ৰচীকম্মং হোতি। যদা কুলৰংসাদিৰসেনেৰ ৰুত্তপ্পকারং ৰিজ্জমানকৰত্থুং ‘দস্সামী’তি মনসাৰ চিন্তেতি, তদা মনোকম্মং হোতি।</p>
<p class="bodytext">চঙ্কমিত্বা <a name="V0.0126"></a> ধম্মারম্মণে খযৰযং পট্ঠপেন্তস্স পন ভাৰনামযং কাযকম্মং হোতি। কাযঙ্গং অচোপেত্বা ৰাচায খযৰযং পট্ঠপেন্তস্স ৰচীকম্মং হোতি। কাযঙ্গৰাচঙ্গানি অচোপেত্বা মনসাৰ ধম্মারম্মণে খযৰযং <a name="M0.0123"></a> পট্ঠপেন্তস্স মনোকম্মং হোতি। এৰং ভাৰনামযং কাযৰচীমনোকম্মৰসেন তিৰিধং হোতি। এৰমেতং ধম্মারম্মণম্পি কুসলং তিৰিধপুঞ্ঞকিরিযৰত্থুৰসেন নৰহি কম্মদ্বারেহি ভাজেত্বা দস্সেসি ধম্মরাজা।</p>
<p class="bodytext">এৰমিদং চিত্তং নানাৰত্থূসু নানারম্মণৰসেন দীপিতং। ইদং পন একৰত্থুস্মিম্পি নানারম্মণৰসেন লব্ভতিযেৰ। কথং? চতূসু হি পচ্চযেসু চীৰরে ছ আরম্মণানি লব্ভন্তি – নৰরত্তস্স হি চীৰরস্স ৰণ্ণো মনাপো হোতি দস্সনীযো, ইদং ৰণ্ণারম্মণং। পরিভোগকালে পটপটসদ্দং করোতি, ইদং সদ্দারম্মণং। যো তত্থ কাল়কচ্ছকাদিগন্ধো, ইদং গন্ধারম্মণং। রসারম্মণং পন পরিভোগরসৰসেন কথিতং। যা তত্থ সুখসম্ফস্সতা, ইদং ফোট্ঠব্বারম্মণং। চীৰরং পটিচ্চ উপ্পন্না সুখা ৰেদনা, ধম্মারম্মণং। পিণ্ডপাতে রসারম্মণং নিপ্পরিযাযেনেৰ লব্ভতি। এৰং চতূসু পচ্চযেসু নানারম্মণৰসেন যোজনং কত্বা দানমযাদিভেদো ৰেদিতব্বো।</p>
<p class="bodytext">ইমস্স পন চিত্তস্স আরম্মণমেৰ নিবদ্ধং, ৰিনা আরম্মণেন অনুপ্পজ্জনতো। দ্বারং পন অনিবদ্ধং। কস্মা? কম্মস্স অনিবদ্ধত্তা। কম্মস্মিঞ্হি অনিবদ্ধে দ্বারম্পি অনিবদ্ধমেৰ হোতি।</p>
<p class="title">কামাৰচরকুসলং দ্বারকথা</p>
<p class="subhead">কাযকম্মদ্বারকথা</p>
<p class="bodytext">ইমস্স পনত্থস্স <a name="P0.0082"></a> পকাসনত্থং ইমস্মিং ঠানে <span class="bld">মহাঅট্ঠকথাযং</span> দ্বারকথা কথিতা। তত্থ তীণি কম্মানি, তীণি কম্মদ্বারানি, পঞ্চ ৰিঞ্ঞাণানি, পঞ্চ ৰিঞ্ঞাণদ্বারানি, ছ ফস্সা, ছ ফস্সদ্বারানি, অট্ঠ অসংৰরা, অট্ঠ অসংৰরদ্বারানি, অট্ঠ সংৰরা, অট্ঠ সংৰরদ্বারানি, দস কুসলকম্মপথা, দস অকুসলকম্মপথাতি, ইদং এত্তকং দ্বারকথায মাতিকাঠপনং নাম।</p>
<p class="bodytext">তত্থ <a name="V0.0127"></a> কিঞ্চাপি তীণি কম্মানি পঠমং ৰুত্তানি, তানি পন ঠপেত্বা আদিতো তাৰ তীণি কম্মদ্বারানি ভাজেত্বা দস্সিতানি। কতমানি তীণি? কাযকম্মদ্বারং, ৰচীকম্মদ্বারং, মনোকম্মদ্বারন্তি।</p>
<p class="bodytext">তত্থ <a name="M0.0124"></a> চতুব্বিধো কাযো – উপাদিন্নকো, আহারসমুট্ঠানো, উতুসমুট্ঠানো, চিত্তসমুট্ঠানোতি। তত্থ চক্খাযতনাদীনি জীৰিতিন্দ্রিযপরিযন্তানি অট্ঠ কম্মসমুট্ঠানরূপানিপি, কম্মসমুট্ঠানানেৰ চতস্সো ধাতুযো ৰণ্ণো গন্ধো রসো ওজাতি অট্ঠ উপাদিন্নককাযো নাম। তানেৰ অট্ঠ আহারজানি আহারসমুট্ঠানিককাযো নাম। অট্ঠ উতুজানি উতুসমুট্ঠানিককাযো নাম। অট্ঠ চিত্তজানি চিত্তসমুট্ঠানিককাযো নাম।</p>
<p class="bodytext">তেসু <span class="bld">কাযকম্মদ্বার</span>ন্তি নেৰ উপাদিন্নককাযস্স নামং ন ইতরেসং। চিত্তসমুট্ঠানেসু পন অট্ঠসু রূপেসু একা ৰিঞ্ঞত্তি অত্থি, ইদং কাযকম্মদ্বারং নাম। যং সন্ধায ৰুত্তং – ‘‘কতমং তং রূপং কাযৰিঞ্ঞত্তি? যা কুসলচিত্তস্স ৰা, অকুসলচিত্তস্স ৰা, অব্যাকতচিত্তস্স ৰা, অভিক্কমন্তস্স ৰা পটিক্কমন্তস্স ৰা, আলোকেন্তস্স ৰা ৰিলোকেন্তস্স ৰা, সমিঞ্জেন্তস্স ৰা পসারেন্তস্স ৰা, কাযস্স থম্ভনা সন্থম্ভনা সন্থম্ভিতত্তং, ৰিঞ্ঞত্তি ৰিঞ্ঞাপনা ৰিঞ্ঞাপিতত্তং, ইদং তং রূপং কাযৰিঞ্ঞত্তী’’তি (ধ॰ স॰ ৭২০)। ‘অভিক্কমিস্সামি পটিক্কমিস্সামী’তি হি চিত্তং উপ্পজ্জমানং রূপং সমুট্ঠাপেতি। তত্থ যা পথৰীধাতু আপোধাতু তেজোধাতু ৰাযোধাতু তন্নিস্সিতো ৰণ্ণো গন্ধো রসো ওজাতি ইমেসং অট্ঠন্নং রূপকলাপানং অব্ভন্তরে চিত্তসমুট্ঠানা ৰাযোধাতু, সা অত্তনা সহজাতং রূপকাযং সন্থম্ভেতি সন্ধারেতি চালেতি অভিক্কমাপেতি পটিক্কমাপেতি।</p>
<p class="bodytext">তত্থ একাৰজ্জনৰীথিযং সত্তসু জৰনেসু পঠমচিত্তসমুট্ঠিতা ৰাযোধাতু <a name="P0.0083"></a> অত্তনা সহজাতং রূপকাযং সন্থম্ভেতুং সন্ধারেতুং সক্কোতি, অপরাপরং পন চালেতুং ন সক্কোতি। দুতিযাদীসুপি এসেৰ নযো। সত্তমচিত্তেন পন সমুট্ঠিতা ৰাযোধাতু হেট্ঠা ছহি চিত্তেহি সমুট্ঠিতং ৰাযোধাতুং উপত্থম্ভনপচ্চযং লভিত্বা অত্তনা সহজাতং রূপকাযং সন্থম্ভেতুং সন্ধারেতুং চালেতুং অভিক্কমাপেতুং পটিক্কমাপেতুং আলোকাপেতুং ৰিলোকাপেতুং সম্মিঞ্জাপেতুং পসারাপেতুং সক্কোতি। তেন গমনং নাম জাযতি, আগমনং নাম জাযতি, গমনাগমনং নাম জাযতি। ‘যোজনং গতো দসযোজনং গতো’তি ৰত্তব্বতং আপজ্জাপেতি।</p>
<p class="bodytext">যথা <a name="M0.0125"></a> <a name="V0.0128"></a> হি সত্তহি যুগেহি আকড্ঢিতব্বে সকটে পঠমযুগে যুত্তগোণা যুগং তাৰ সন্থম্ভেতুং সন্ধারেতুং সক্কোন্তি, চক্কং পন নপৰট্টেন্তি; দুতিযাদীসুপি এসেৰ নযো; সত্তমযুগে পন গোণে যোজেত্বা যদা ছেকো সারথি ধুরে নিসীদিত্বা যোত্তানি আদায সব্বপুরিমতো পট্ঠায পতোদলট্ঠিযা গোণে আকোটেতি, তদা সব্বেৰ একবলা হুত্বা ধুরঞ্চ সন্ধারেন্তি চক্কানি চ পৰট্টেন্তি। ‘সকটং গহেত্বা দসযোজনং ৰীসতিযোজনং গতা’তি ৰত্তব্বতং আপাদেন্তি – এৰংসম্পদমিদং ৰেদিতব্বং।</p>
<p class="bodytext">তত্থ যো চিত্তসমুট্ঠানিককাযো ন সো ৰিঞ্ঞত্তি, চিত্তসমুট্ঠানায পন ৰাযোধাতুযা সহজাতং রূপকাযং সন্থম্ভেতুং সন্ধারেতুং চালেতুং পচ্চযো ভৰিতুং সমত্থো একো আকারৰিকারো অত্থি, অযং ৰিঞ্ঞত্তি নাম। সা অট্ঠ রূপানি ৰিয ন চিত্তসমুট্ঠানা। যথা পন অনিচ্চাদিভেদানং ধম্মানং জরামরণত্তা, ‘‘জরামরণং, ভিক্খৰে, অনিচ্চং সঙ্খত’’ন্তিআদি (সং॰ নি॰ ২.২০) ৰুত্তং, এৰং চিত্তসমুট্ঠানানং রূপানং ৰিঞ্ঞত্তিতায সাপি চিত্তসমুট্ঠানা নাম হোতি।</p>
<p class="bodytext">ৰিঞ্ঞাপনত্তা পনেসা ৰিঞ্ঞত্তীতি ৰুচ্চতি। কিং ৰিঞ্ঞাপেতীতি? একং কাযিককরণং। চক্খুপথস্মিঞ্হি ঠিতো হত্থং ৰা পাদং ৰা উক্খিপতি, সীসং ৰা ভমুকং ৰা চালেতি, অযং হত্থাদীনং আকারো চক্খুৰিঞ্ঞেয্যো হোতি। ৰিঞ্ঞত্তি পন ন চক্খুৰিঞ্ঞেয্যা মনোৰিঞ্ঞেয্যা এৰ। চক্খুনা হি হত্থৰিকারাদিৰসেন ৰিপ্ফন্দমানং ৰণ্ণারম্মণমেৰ পস্সতি। ৰিঞ্ঞত্তিং পন মনোদ্বারিকচিত্তেন চিন্তেত্বা ‘ইদঞ্চিদঞ্চ এস কারেতি মঞ্ঞে’তি জানাতি।</p>
<p class="bodytext">যথা হি অরঞ্ঞে নিদাঘসমযে উদকট্ঠানে মনুস্সা ‘ইমায সঞ্ঞায ইধ উদকস্স অত্থিভাৰং জানিস্সন্তী’তি রুক্খগ্গে তালপণ্ণাদীনি বন্ধাপেন্তি, সুরাপানদ্বারে ধজং উস্সাপেন্তি, উচ্চং ৰা <a name="P0.0084"></a> পন রুক্খং ৰাতো পহরিত্বা চালেতি, অন্তোউদকে মচ্ছে চলন্তে উপরি বুব্বুল়কানি উট্ঠহন্তি, মহোঘস্স গতমগ্গপরিযন্তে তিণপণ্ণকসটং উস্সারিতং হোতি। তত্থ তালপণ্ণধজসাখাচলনবুব্বুল়কতিণপণ্ণকসটে দিস্বা যথা চক্খুনা অদিট্ঠম্পি ‘এত্থ উদকং ভৰিস্সতি, সুরা ভৰিস্সতি, অযং রুক্খো ৰাতেন পহতো ভৰিস্সতি, অন্তোউদকে মচ্ছো ভৰিস্সতি, এত্তকং <a name="M0.0126"></a> ঠানং অজ্ঝোত্থরিত্বা ওঘো গতো ভৰিস্সতী’তি মনোৰিঞ্ঞাণেন জানাতি, এৰমেৰ ৰিঞ্ঞত্তিপি ন চক্খুৰিঞ্ঞেয্যা মনোৰিঞ্ঞেয্যাৰ। চক্খুনা হি হত্থৰিকারাদিৰসেন <a name="V0.0129"></a> ৰিপ্ফন্দমানং ৰণ্ণারম্মণমেৰ পস্সতি। ৰিঞ্ঞত্তিং পন মনোদ্বারিকচিত্তেন চিন্তেত্বা ‘ইদঞ্চিদঞ্চ এস কারেতি মঞ্ঞে’তি জানাতি।</p>
<p class="bodytext">ন কেৰলঞ্চেসা ৰিঞ্ঞাপনতোৰ ৰিঞ্ঞত্তি নাম। ৰিঞ্ঞেয্যতোপি পন <span class="bld">ৰিঞ্ঞত্তি</span>যেৰ নাম। অযঞ্হি পরেসং অন্তমসো তিরচ্ছানগতানম্পি পাকটা হোতি। তত্থ তত্থ সন্নিপতিতা হি সোণসিঙ্গালকাকগোণাদযো দণ্ডং ৰা লেড্ডুং ৰা গহেত্বা পহরণাকারে দস্সিতে ‘অযং নো পহরিতুকামো’তি ঞত্বা যেন ৰা তেন ৰা পলাযন্তি। পাকারকুট্টাদিঅন্তরিকস্স পন পরস্স অপাকটকালোপি অত্থি। কিঞ্চাপি তস্মিং খণে অপাকটা সম্মুখীভূতানং পন পাকটত্তা ৰিঞ্ঞত্তিযেৰ নাম হোতি।</p>
<p class="bodytext">চিত্তসমুট্ঠানিকে পন কাযে চলন্তে তিসমুট্ঠানিকো চলতি ন চলতীতি? সোপি তথেৰ চলতি। তংগতিকো তদনুৰত্তকোৰ হোতি। যথা হি উদকে গচ্ছন্তে উদকে পতিতানি সুক্খদণ্ডকতিণপণ্ণাদীনিপি উদকগতিকানেৰ ভৰন্তি, তস্মিং গচ্ছন্তে গচ্ছন্তি, তিট্ঠন্তে তিট্ঠন্তি – এৰংসম্পদমিদং ৰেদিতব্বং। এৰমেসা চিত্তসমুট্ঠানেসু রূপেসু ৰিঞ্ঞত্তি <span class="bld">কাযকম্মদ্বারং</span> নামাতি ৰেদিতব্বা।</p>
<p class="bodytext">যা পন তস্মিং দ্বারে সিদ্ধা চেতনা যায পাণং হনতি, অদিন্নং আদিযতি, মিচ্ছাচারং চরতি, পাণাতিপাতাদীহি ৰিরমতি, ইদং কাযকম্মং নাম। এৰং পরৰাদিম্হি সতি কাযো দ্বারং, তম্হি দ্বারে সিদ্ধা চেতনা কাযকম্মং ‘কুসলং ৰা অকুসলং ৰা’তি ঠপেতব্বং। পরৰাদিম্হি পন অসতি ‘অব্যাকতং ৰা’তি তিকং পূরেত্বাৰ ঠপেতব্বং। তত্থ যথা নগরদ্বারং কতট্ঠানেযেৰ তিট্ঠতি, অঙ্গুলমত্তম্পি অপরাপরং ন সঙ্কমতি, তেন তেন পন দ্বারেন মহাজনো সঞ্চরতি, এৰমেৰ দ্বারে দ্বারং ন সঞ্চরতি, কম্মং পন তস্মিং তস্মিং দ্বারে উপ্পজ্জনতো চরতি। তেনাহু পোরাণা –</p>
<p class="gatha1">দ্বারে চরন্তি কম্মানি, ন দ্বারা দ্বারচারিনো।</p>
<p class="gathalast">তস্মা দ্বারেহি কম্মানি, অঞ্ঞমঞ্ঞং ৰৰত্থিতাতি॥</p>
<p class="bodytext">তত্থ <a name="M0.0127"></a> <a name="P0.0085"></a> কম্মেনাপি দ্বারং নামং লভতি, দ্বারেনাপি কম্মং। যথা হি ৰিঞ্ঞাণাদীনং উপ্পজ্জনট্ঠানানি <a name="V0.0130"></a> ৰিঞ্ঞাণদ্বারং ফস্সদ্বারং অসংৰরদ্বারং সংৰরদ্বারন্তি নামং লভন্তি, এৰং কাযকম্মস্স উপ্পজ্জনট্ঠানং কাযকম্মদ্বারন্তি নামং লভতি। ৰচীমনোকম্মদ্বারেসুপি এসেৰ নযো। যথা পন তস্মিং তস্মিং রুক্খে অধিৰত্থা দেৰতা সিম্বলিদেৰতা পলাসদেৰতা পুচিমন্দদেৰতা ফন্দনদেৰতাতি তেন তেন রুক্খেন নামং লভতি, এৰমেৰ কাযদ্বারেন কতং কম্মম্পি কাযকম্মন্তি দ্বারেন নামং লভতি। ৰচীকম্মমনোকম্মেসুপি এসেৰ নযো। তত্থ অঞ্ঞো কাযো, অঞ্ঞং কম্মং, কাযেন পন কতত্তা তং কাযকম্মন্তি ৰুচ্চতি। তেনাহু অট্ঠকথাচরিযা –</p>
<p class="gatha1">কাযেন চে কতং কম্মং, কাযকম্মন্তি ৰুচ্চতি।</p>
<p class="gathalast">কাযো চ কাযকম্মঞ্চ, অঞ্ঞমঞ্ঞং ৰৰত্থিতা॥</p>
<p class="gatha1">সূচিযা চে কতং কম্মং, সূচিকম্মন্তি ৰুচ্চতি।</p>
<p class="gathalast">সূচি চ সূচিকম্মঞ্চ, অঞ্ঞমঞ্ঞং ৰৰত্থিতা॥</p>
<p class="gatha1">ৰাসিযা চে কতং কম্মং, ৰাসিকম্মন্তি ৰুচ্চতি।</p>
<p class="gathalast">ৰাসি চ ৰাসিকম্মঞ্চ, অঞ্ঞমঞ্ঞং ৰৰত্থিতা॥</p>
<p class="gatha1">পুরিসেন চে কতং কম্মং, পুরিসকম্মন্তি ৰুচ্চতি।</p>
<p class="gathalast">পুরিসো চ পুরিসকম্মঞ্চ, অঞ্ঞমঞ্ঞং ৰৰত্থিতা॥</p>
<p class="centered">এৰমেৰং।</p>
<p class="gatha1">কাযেন চে কতং কম্মং, কাযকম্মন্তি ৰুচ্চতি।</p>
<p class="gathalast">কাযো চ কাযকম্মঞ্চ, অঞ্ঞমঞ্ঞং ৰৰত্থিতাতি॥</p>
<p class="bodytext">এৰং সন্তে নেৰ দ্বারৰৰত্থানং যুজ্জতি, ন কম্মৰৰত্থানং। কথং? কাযৰিঞ্ঞত্তিযঞ্হি ‘‘দ্বারে চরন্তি কম্মানী’’তি ৰচনতো ৰচীকম্মম্পি পৰত্ততি, তেনস্সা কাযকম্মদ্বারন্তি ৰৰত্থানং ন যুত্তং। কাযকম্মঞ্চ ৰচীৰিঞ্ঞত্তিযম্পি পৰত্ততি, তেনস্স কাযকম্মন্তি ৰৰত্থানং ন যুজ্জতী’তি। ‘নো ন যুজ্জতি। কস্মা? যেভুয্যৰুত্তিতায চেৰ তব্বহুলৰুত্তিতায চ। কাযকম্মমেৰ হি যেভুয্যেন কাযৰিঞ্ঞত্তিযং পৰত্ততি ন ইতরানি, তস্মা কাযকম্মস্স যেভুয্যেন পৰত্তিতো তস্সা কাযকম্মদ্বারভাৰো সিদ্ধো। ব্রাহ্মণগামঅম্বৰননাগৰনাদীনং ব্রাহ্মণগামাদিভাৰো ৰিযাতি দ্বারৰৰত্থানং যুজ্জতি। কাযকম্মং পন কাযদ্বারম্হিযেৰ বহুলং পৰত্ততি <a name="V0.0131"></a> অপ্পং ৰচীদ্বারে <a name="M0.0128"></a>। তস্মা কাযদ্বারে বহুলং পৰত্তিতো এতস্স <a name="P0.0086"></a> কাযকম্মভাৰো সিদ্ধো, ৰনচরকথুল্লকুমারিকাদিগোচরানং ৰনচরকাদিভাৰো ৰিযাতি। এৰং কম্মৰৰত্থানম্পি যুজ্জতী’তি।</p>
<p class="centered">কাযকম্মদ্বারকথা নিট্ঠিতা।</p>
<p class="subhead">ৰচীকম্মদ্বারকথা</p>
<p class="bodytext">ৰচীকম্মদ্বারকথাযং পন চেতনাৰিরতিসদ্দৰসেন তিৰিধা ৰাচা নাম। তত্থ ‘‘চতূহি, ভিক্খৰে, অঙ্গেহি সমন্নাগতা ৰাচা সুভাসিতা হোতি নো দুব্ভাসিতা, অনৰজ্জা চ অননুৰজ্জা চ ৰিঞ্ঞূন’’ন্তি (সং॰ নি॰ ১.২১৩); অযং চেতনাৰাচা নাম। যা ‘‘চতূহি ৰচীদুচ্চরিতেহি আরতি ৰিরতি…পে॰… অযং ৰুচ্চতি সম্মাৰাচা’’তি (ৰিভ॰ ২০৬), অযং ৰিরতিৰাচা নাম। ‘‘ৰাচা গিরা ব্যপ্পথো উদীরণং ঘোসো ঘোসকম্মং ৰাচা ৰচীভেদো’’তি (ধ॰ স॰ ৮৫০), অযং সদ্দৰাচা নাম। তাসু <span class="bld">ৰচীকম্মদ্বার</span>ন্তি নেৰ চেতনায নামং ন ৰিরতিযা। সহসদ্দা পন একা ৰিঞ্ঞত্তি অত্থি, ইদং ৰচীকম্মদ্বারং নাম। যং সন্ধায ৰুত্তং – ‘‘কতমং তং রূপং ৰচীৰিঞ্ঞত্তি? যা কুসলচিত্তস্স ৰা অকুসলচিত্তস্স ৰা অব্যাকতচিত্তস্স ৰা ৰাচা গিরা ব্যপ্পথো উদীরণং ঘোসো ঘোসকম্মং ৰাচা ৰচীভেদো, অযং ৰুচ্চতি ৰাচা। যা তায ৰাচায ৰিঞ্ঞত্তি ৰিঞ্ঞাপনা ৰিঞ্ঞাপিতত্তং, ইদং তং রূপং ৰচীৰিঞ্ঞত্তী’’তি (ধ॰ স॰ ৬৩৬)।</p>
<p class="bodytext">‘ইদং ৰক্খামি এতং ৰক্খামী’তি হি ৰিতক্কযতো ৰিতক্কৰিপ্ফারসদ্দো নাম উপ্পজ্জতি। অযং ন সোতৰিঞ্ঞেয্যো মনোৰিঞ্ঞেয্যোতি <span class="bld">মহাঅট্ঠকথাযং</span> আগতো। আগমট্ঠকথাসু পন <span class="bld">‘ৰিতক্কৰিপ্ফারসদ্দ’</span>ন্তি ৰিতক্কৰিপ্ফারৰসেন উপ্পন্নং ৰিপ্পলপন্তানং সুত্তপ্পমত্তাদীনং সদ্দং; <span class="bld">‘সুত্বা’</span>তি তং সুত্বা, যং ৰিতক্কযতো তস্স সো সদ্দো উপ্পন্নো; তস্স ৰসেন ‘এৰম্পি তে মনো, ইত্থম্পি তে মনো’তি আদিসতীতি ৰত্বা ৰত্থূনিপি কথিতানি। পট্ঠানেপি ‘‘চিত্তসমুট্ঠানং সদ্দাযতনং সোতৰিঞ্ঞাণস্স আরম্মণপচ্চযেন পচ্চযো’’তি আগতং। তস্মা ৰিনা ৰিঞ্ঞত্তিঘট্টনায <a name="V0.0132"></a> উপ্পজ্জমানো অসোতৰিঞ্ঞেয্যো ৰিতক্কৰিপ্ফারসদ্দো নাম নত্থি। ‘ইদং ৰক্খামি <a name="M0.0129"></a> এতং ৰক্খামী’তি উপ্পজ্জমানং পন চিত্তং পথৰীধাতু আপোধাতু <a name="P0.0087"></a> তেজোধাতু ৰাযোধাতু ৰণ্ণো গন্ধো রসো ওজাতি অট্ঠ রূপানি সমুট্ঠাপেতি। তেসং অব্ভন্তরে চিত্তসমুট্ঠানা পথৰীধাতু উপাদিন্নকং ঘট্টযমানাৰ উপ্পজ্জতি। তেন ধাতুসঙ্ঘট্টনেন সহেৰ সদ্দো উপ্পজ্জতীতি। অযং চিত্তসমুট্ঠানসদ্দো নাম। অযং ন ৰিঞ্ঞত্তি। তস্সা পন চিত্তসমুট্ঠানায পথৰীধাতুযা উপাদিন্নকঘট্টনস্স পচ্চযভূতো একো আকারৰিকারো অত্থি, অযং ৰচীৰিঞ্ঞত্তি নাম। ইতো পরং সা অট্ঠ রূপানি ৰিয ন চিত্তসমুট্ঠানাতিআদি সব্বং হেট্ঠা ৰুত্তনযেনেৰ ৰেদিতব্বং।</p>
<p class="bodytext">ইধাপি হি ‘তিস্স, দত্ত, মিত্তা’তি পক্কোসন্তস্স সদ্দং সুত্বা ৰিঞ্ঞত্তিং মনোদ্বারিকচিত্তেন চিন্তেত্বা ‘ইদঞ্চিদঞ্চ এস কারেতি মঞ্ঞে’তি জানাতি। কাযৰিঞ্ঞত্তি ৰিয চ অযম্পি তিরচ্ছানগতানম্পি পাকটা হোতি। ‘এহি, যাহী’তি হি সদ্দং সুত্বা তিরচ্ছানগতাপি ‘ইদং নামেস কারেতি মঞ্ঞে’তি ঞত্বা আগচ্ছন্তি চেৰ গচ্ছন্তি চ। তিসমুট্ঠানিককাযং চালেতি ন চালেতীতি, অযং পন ৰারো ইধ ন লব্ভতি। পুরিমচিত্তসমুট্ঠানায উপত্থম্ভনকিচ্চম্পি নত্থি। যা পন তস্মিং ৰচীদ্বারে সিদ্ধা চেতনা, যায মুসা কথেতি, পেসুঞ্ঞং কথেতি, ফরুসং কথেতি, সম্ফং পলপতি, মুসাৰাদাদীহি ৰিরমতি, ইদং ৰচীকম্মং নাম। ইতো পরং সব্বং কম্মৰৰত্থানঞ্চ দ্বারৰৰত্থানঞ্চ হেট্ঠা ৰুত্তনযেনেৰ ৰেদিতব্বন্তি।</p>
<p class="centered">ৰচীকম্মদ্বারকথা নিট্ঠিতা।</p>
<p class="subhead">মনোকম্মদ্বারকথা</p>
<p class="bodytext">মনোকম্মদ্বারকথাযং পন কামাৰচরাদিৰসেন চতুব্বিধো মনো মনো নাম। তত্থ কামাৰচরো চতুপঞ্ঞাসৰিধো হোতি, রূপাৰচরো পন্নরসৰিধো, অরূপাৰচরো দ্বাদসৰিধো, লোকুত্তরো অট্ঠৰিধোতি সব্বোপি একূননৰুতিৰিধো হোতি। তত্থ অযং নাম মনো মনোদ্বারং ন হোতীতি ন ৰত্তব্বো। যথা হি অযং নাম চেতনা কম্মং ন হোতীতি ন ৰত্তব্বা, অন্তমসো পঞ্চৰিঞ্ঞাণসম্পযুত্তাপি <a name="V0.0133"></a> হি চেতনা <span class="bld">মহাপকরণে</span> কম্মন্ত্বেৰ নিদ্দিট্ঠা, এৰমেৰ অযং নাম মনো মনোদ্বারং ন হোতীতি ন ৰত্তব্বো।</p>
<p class="bodytext">এত্থাহ <a name="M0.0130"></a> – কম্মং নামেতং কিং করোতীতি? আযূহতি, অভিসঙ্খরোতি, পিণ্ডং করোতি, চেতেতি, কপ্পেতি, পকপ্পেতীতি। এৰং সন্তে পঞ্চৰিঞ্ঞাণচেতনা কিং আযূহতি, অভিসঙ্খরোতি, পিণ্ডং <a name="P0.0088"></a> করোতি, চেতেতি, কপ্পেতি, পকপ্পেতীতি?। সহজাতধম্মে। সাপি হি সহজাতে সম্পযুত্তক্খন্ধে আযূহতি অভিসঙ্খরোতি পিণ্ডং করোতি চেতেতি কপ্পেতি পকপ্পেতীতি। কিং ৰা ইমিনা ৰাদেন? সব্বসঙ্গাহিকৰসেন হেতং ৰুত্তং। ইদং পনেত্থ সন্নিট্ঠানং – তেভূমককুসলাকুসলো একূনতিংসৰিধো মনো মনোকম্মদ্বারং নাম। যা পন তস্মিং মনোদ্বারে সিদ্ধা চেতনা যায অভিজ্ঝাব্যাপাদমিচ্ছাদস্সনানি চেৰ অনভিজ্ঝাঅব্যাপাদসম্মাদস্সনানি চ গণ্হাতি, ইদং মনোকম্মং নাম। ইতো পরং সব্বং কম্মৰৰত্থানঞ্চ দ্বারৰৰত্থানঞ্চ হেট্ঠা ৰুত্তনযেনেৰ ৰেদিতব্বন্তি। ইমানি তীণি কম্মদ্বারানি নাম।</p>
<p class="centered">মনোকম্মদ্বারকথা নিট্ঠিতা।</p>
<p class="subhead">কম্মকথা</p>
<p class="bodytext">ইদানি যানি তীণি কম্মানি ঠপেত্বা ইমানি কম্মদ্বারানি দস্সিতানি, তানি আদিং কত্বা অৰসেসস্স দ্বারকথায মাতিকাঠপনস্স ৰিত্থারকথা হোতি। তীণি হি কম্মানি – কাযকম্মং ৰচীকম্মং মনোকম্মন্তি। কিং পনেতং কম্মং নামাতি? চেতনা চেৰ, একচ্চে চ চেতনাসম্পযুত্তকা ধম্মা। তত্থ চেতনায কম্মভাৰে ইমানি সুত্তানি –</p>
<p class="indent">‘‘চেতনাহং, ভিক্খৰে, কম্মং ৰদামি, চেতযিত্বা কম্মং করোতি কাযেন ৰাচায মনসা’’ (অ॰ নি॰ ৬.৬৩; কথা॰ ৫৩৯)। ‘‘কাযে ৰা হি, আনন্দ, সতি কাযসঞ্চেতনাহেতু উপ্পজ্জতি অজ্ঝত্তং সুখদুক্খং, ৰাচায ৰা, আনন্দ, সতি ৰচীসঞ্চেতনাহেতু উপ্পজ্জতি অজ্ঝত্তং সুখদুক্খং; মনে ৰা, আনন্দ, সতি মনোসঞ্চেতনাহেতু <a name="V0.0134"></a> উপ্পজ্জতি অজ্ঝত্তং সুখদুক্খং’’ (সং॰ নি॰ ২.২৫; অ॰ নি॰ ৪.১৭১)। ‘‘তিৰিধা, ভিক্খৰে, কাযসঞ্চেতনা অকুসলং কাযকম্মং দুক্খুদ্রযং, দুক্খৰিপাকং; চতুব্বিধা, ভিক্খৰে, ৰচীসঞ্চেতনা…পে॰… তিৰিধা, ভিক্খৰে, মনোসঞ্চেতনা অকুসলং মনোকম্মং দুক্খুদ্রযং দুক্খৰিপাকং তিৰিধা <a name="M0.0131"></a>, ভিক্খৰে, কাযসঞ্চেতনা কুসলং কাযকম্মং সুখুদ্রযং সুখৰিপাকং চতুব্বিধা, ভিক্খৰে, ৰচীসঞ্চেতনা…পে॰… তিৰিধা, ভিক্খৰে, মনোসঞ্চেতনা, কুসলং মনোকম্মং সুখুদ্রযং সুখৰিপাকং’’ (কথা॰ ৫৩৯; অ॰ নি॰ ১০.২১৭ থোকং ৰিসদিসং)। ‘‘সচাযং, আনন্দ, সমিদ্ধি মোঘপুরিসো পাটলিপুত্তস্স পরিব্বাজকস্স এৰং পুট্ঠো এৰং ব্যাকরেয্য – সঞ্চেতনিযং, আৰুসো পাটলিপুত্ত, কম্মং কত্বা কাযেন ৰাচায মনসা, সুখৰেদনীযং সুখং সো ৰেদযতি…পে॰… অদুক্খমসুখৰেদনীযং অদুক্খমসুখং সো ৰেদযতীতি; এৰং ব্যাকরমানো খো, আনন্দ, সমিদ্ধি মোঘপুরিসো পাটলিপুত্তস্স পরিব্বাজকস্স সম্মা ব্যাকরমানো ব্যাকরেয্যা’’তি (ম॰ নি॰ ৩.৩০০; কথা॰ ৫৩৯)।</p>
<p class="bodytext">ইমানি তাৰ চেতনায কম্মভাৰে সুত্তানি। চেতনাসম্পযুত্তধম্মানং পন কম্মভাৰো কম্মচতুক্কেন দীপিতো। ৰুত্তঞ্হেতং –</p>
<p class="indent">‘‘চত্তারিমানি <a name="P0.0089"></a>, ভিক্খৰে, কম্মানি মযা সযং অভিঞ্ঞা সচ্ছিকত্বা পৰেদিতানি। কতমানি চত্তারি? অত্থি, ভিক্খৰে, কম্মং কণ্হং কণ্হৰিপাকং, অত্থি, ভিক্খৰে, কম্মং সুক্কং সুক্কৰিপাকং, অত্থি, ভিক্খৰে, কম্মং কণ্হসুক্কং কণ্হসুক্কৰিপাকং, অত্থি, ভিক্খৰে, কম্মং অকণ্হং অসুক্কং অকণ্হঅসুক্কৰিপাকং কম্মক্খযায সংৰত্ততি (অ॰ নি॰ ৪.২৩২-২৩৩)।… কতমঞ্চ, ভিক্খৰে, কম্মং অকণ্হং অসুক্কং অকণ্হঅসুক্কৰিপাকং কম্মক্খযায সংৰত্ততি? যদিদং সত্ত বোজ্ঝঙ্গা – সতিসম্বোজ্ঝঙ্গো…পে॰… উপেক্খাসম্বোজ্ঝঙ্গো, ইদং ৰুচ্চতি, ভিক্খৰে, কম্মং অকণ্হং অসুক্কং অকণ্হঅসুক্কৰিপাকং কম্মক্খযায সংৰত্ততি (অ॰ নি॰ ৪.২৩৮)।… কতমঞ্চ, ভিক্খৰে, কম্মং অকণ্হং অসুক্কং অকণ্হঅসুক্কৰিপাকং কম্মক্খযায সংৰত্ততি? অযমেৰ অরিযো অট্ঠঙ্গিকো মগ্গো – সেয্যথিদং, সম্মাদিট্ঠি <a name="V0.0135"></a> …পে॰… সম্মাসমাধি। ইদং ৰুচ্চতি, ভিক্খৰে, কম্মং অকণ্হং অসুক্কং অকণ্হঅসুক্কৰিপাকং কম্মক্খযায সংৰত্ততী’’তি (অ॰ নি॰ ৪.২৩৭)।</p>
<p class="bodytext">এৰং ইমে বোজ্ঝঙ্গমগ্গঙ্গপ্পভেদতো পন্নরস ধম্মা কম্মচতুক্কেন দীপিতা। অভিজ্ঝা, ব্যাপাদো, মিচ্ছাদিট্ঠি, অনভিজ্ঝা, অব্যাপাদো, সম্মাদিট্ঠীতি ইমেহি পন ছহি সদ্ধিং একৰীসতি চেতনাসম্পযুত্তকা ধম্মা ৰেদিতব্বা।</p>
<p class="bodytext">তত্থ <a name="M0.0132"></a> লোকুত্তরমগ্গো ভজাপিযমানো কাযকম্মাদীনি তীণি কম্মানি ভজতি। যঞ্হি কাযেন দুস্সীল্যং অজ্ঝাচরতি, তম্হা সংৰরো কাযিকোতি ৰেদিতব্বো। যং ৰাচায দুস্সীল্যং অজ্ঝাচরতি, তম্হা সংৰরো ৰাচসিকোতি ৰেদিতব্বো। ইতি সম্মাকম্মন্তো কাযকম্মং, সম্মাৰাচা ৰচীকম্মং। এতস্মিং দ্বযে গহিতে সম্মাআজীৰো তপ্পক্খিকত্তা গহিতোৰ হোতি। যং পন মনেন দুস্সীল্যং অজ্ঝাচরতি, তম্হা সংৰরো মানসিকোতি ৰেদিতব্বো। সো দিট্ঠিসঙ্কপ্পৰাযামসতিসমাধিৰসেন পঞ্চৰিধো হোতি। অযং পঞ্চৰিধোপি মনোকম্মং নাম। এৰং লোকুত্তরমগ্গো ভজাপিযমানো তীণি কম্মানি ভজতি।</p>
<p class="bodytext">ইমস্মিং ঠানে দ্বারসংসন্দনং নাম হোতি। কাযৰচীদ্বারেসু হি চোপনং পত্বা কম্মপথং অপ্পত্তম্পি অত্থি, মনোদ্বারে চ সমুদাচারং পত্বা কম্মপথং অপ্পত্তম্পি <a name="P0.0090"></a> অত্থি; তং গহেত্বা তংতংদ্বারপক্খিকমেৰ অকংসু।</p>
<p class="bodytext">তত্রাযং নযো – যো ‘মিগৰং গমিস্সামী’তি ধনুং সজ্জেতি, জিযং ৰট্টেতি, সত্তিং নিসেতি, ভত্তং ভুঞ্জতি, ৰত্থং পরিদহতি, এত্তাৰতা কাযদ্বারে চোপনং পত্তং হোতি। সো অরঞ্ঞে দিৰসং চরিত্বা অন্তমসো সসবিল়ারমত্তম্পি ন লভতি, ইদং অকুসলং কাযকম্মং নাম হোতি ন হোতীতি? ন হোতি। কস্মা? কম্মপথং অপ্পত্ততায। কেৰলং পন কাযদুচ্চরিতং নাম হোতীতি ৰেদিতব্বং। মচ্ছগ্গহণাদী সুপযোগেসুপি এসেৰ নযো।</p>
<p class="bodytext">ৰচীদ্বারেপি ‘মিগৰং গমিস্সামি’ ‘ৰেগেন ধনুআদীনি সজ্জেথা’তি আণাপেত্বা পুরিমনযেনেৰ অরঞ্ঞে কিঞ্চি অলভন্তস্স কিঞ্চাপি ৰচীদ্বারে চোপনং পত্তং, কম্মপথং অপ্পত্ততায পন কাযকম্মং ন হোতি। কেৰলং ৰচীদুচ্চরিতং নাম হোতীতি ৰেদিতব্বং।</p>
<p class="bodytext">মনোদ্বারে <a name="V0.0136"></a> পন ৰধকচেতনায উপ্পন্নমত্তায এৰ কম্মপথভেদোৰ হোতি। সো চ খো ব্যাপাদৰসেন ন পাণাতিপাতৰসেন। অকুসলঞ্হি কাযকম্মং কাযৰচীদ্বারেসু সমুট্ঠাতি, ন মনোদ্বারে; তথা অকুসলং ৰচীকম্মং। অকুসলং মনোকম্মং পন তীসুপি দ্বারেসু সমুট্ঠাতি; তথা কুসলানি কাযৰচীমনোকম্মানি।</p>
<p class="bodytext">কথং <a name="M0.0133"></a>? সহত্থা হি পাণং হনন্তস্স অদিন্নং আদিযন্তস্স মিচ্ছাচারং চরন্তস্স কম্মং কাযকম্মমেৰ হোতি। দ্বারম্পি কাযদ্বারমেৰ হোতি। এৰং তাৰ অকুসলং কাযকম্মং কাযদ্বারে সমুট্ঠাতি। তেহি পন চিত্তেহি সহজাতা অভিজ্ঝাব্যাপাদমিচ্ছাদিট্ঠিযো চেতনাপক্খিকা ৰা ভৰন্তি, অব্বোহারিকা ৰা। ‘গচ্ছ ইত্থন্নামং জীৰিতা ৰোরোপেহি, ইত্থন্নামং ভণ্ডং অৰহরা’তি আণাপেন্তস্স পন কম্মং কাযকম্মং হোতি, দ্বারং পন ৰচীদ্বারং। এৰং অকুসলং কাযকম্মং ৰচীদ্বারে সমুট্ঠাতি। তেহি পন চিত্তেহি সহজাতা অভিজ্ঝাব্যাপাদমিচ্ছাদিট্ঠিযো চেতনাপক্খিকা ৰা ভৰন্তি অব্বোহারিকা ৰা। এত্তকা আচরিযানং সমানত্থকথা নাম।</p>
<p class="bodytext">ৰিতণ্ডৰাদী পনাহ – ‘অকুসলং কাযকম্মং মনোদ্বারেপি সমুট্ঠাতী’তি। সো ‘তযো সঙ্গহে আরুল়্হং সুত্তং আহরাহী’তি ৰুত্তো ইদং কুলুম্বসুত্তং নাম আহরি –</p>
<p class="indent">‘‘পুন চপরং <a name="P0.0091"></a>, ভিক্খৰে, ইধেকচ্চো সমণো ৰা ব্রাহ্মণো ৰা ইদ্ধিমা চেতোৰসিপ্পত্তো অঞ্ঞিস্সা কুচ্ছিগতং গব্ভং পাপকেন মনসা অনুপেক্খকো হোতি – ‘অহো ৰতাযং কুচ্ছিগতো গব্ভো ন সোত্থিনা অভিনিক্খমেয্যা’তি। এৰং, ভিক্খৰে, কুলুম্বস্স উপঘাতো হোতী’’তি।</p>
<p class="bodytext">ইদং সুত্তং আহরিত্বা আহ – ‘এৰং চিন্তিতমত্তেযেৰ মনসা কুচ্ছিগতো গব্ভো ফেণপিণ্ডো ৰিয ৰিলীযতি। এত্থ কুতো কাযঙ্গচোপনং ৰা ৰাচঙ্গচোপনং ৰা? মনোদ্বারস্মিংযেৰ পন ইদং অকুসলং কাযকম্মং সমুট্ঠাতী’তি।</p>
<p class="bodytext">তমেনং ‘তৰ সুত্তস্স অত্থং তুলযিস্সামা’তি ৰত্বা এৰং তুলযিংসু – ‘ত্বং ইদ্ধিযা পরূপঘাতং ৰদেসি। ইদ্ধি নাম চেসা – অধিট্ঠানিদ্ধি, ৰিকুব্বনিদ্ধি, মনোমযিদ্ধি, ঞাণৰিপ্ফারিদ্ধি, সমাধিৰিপ্ফারিদ্ধি, অরিযিদ্ধি, কম্মৰিপাকজিদ্ধি, পুঞ্ঞৰতো ইদ্ধি, ৰিজ্জামযিদ্ধি <a name="V0.0137"></a>, তত্থ তত্থ সম্মাপযোগপচ্চযা ইজ্ঝনট্ঠেন <a name="M0.0134"></a> ইদ্ধীতি দসৰিধা (পটি॰ ম॰ ৩.১০)। তত্থ কতরং ইদ্ধিং ৰদেসী’তি? ‘ভাৰনাময’ন্তি। ‘কিং পন ভাৰনামযিদ্ধিযা পরূপঘাতকম্মং হোতী’তি? ‘আম, একচ্চে আচরিযা একৰারং হোতী’তি; ৰদন্তি যথা হি পরং পহরিতুকামেন উদকভরিতে ঘটে খিত্তে ঘটোপি ভিজ্জতি, উদকম্পি নস্সতি, এৰমেৰ ভাৰনামযিদ্ধিযা একৰারং পরূপঘাতকম্মং হোতি। ততো পট্ঠায পন সা নস্সতীতি। অথ নং ‘ভাৰনামযিদ্ধিযা নেৰ একৰারং ন দ্বে ৰারে পরূপঘাতকম্মং হোতী’তি ৰত্বা তং সঞ্ঞত্তিং আগচ্ছন্তং পুচ্ছিংসু – ‘ভাৰনামযিদ্ধি কিং কুসলা, অকুসলা, অব্যাকতা? সুখায ৰেদনায সম্পযুত্তা, দুক্খায ৰেদনায সম্পযুত্তা, অদুক্খমসুখায ৰেদনায সম্পযুত্তা? সৰিতক্কসৰিচারা, অৰিতক্কৰিচারমত্তা, অৰিতক্কঅৰিচারা? কামাৰচরা, রূপাৰচরা, অরূপাৰচরা’তি?</p>
<p class="bodytext">ইমং পন পঞ্হং যো জানাতি সো এৰং ৰক্খতি – ‘ভাৰনামযিদ্ধি কুসলা ৰা হোতি, অব্যাকতা ৰা; অদুক্খমসুখৰেদনীযা এৰ, অৰিতক্কঅৰিচারা এৰ, রূপাৰচরা এৰা’তি। সো ৰত্তব্বো – ‘পাণাতিপাতচেতনা কুসলাদীসু কতরং কোট্ঠাসং ভজতী’তি? জানন্তো ৰক্খতি – ‘পাণাতিপাতচেতনা অকুসলা এৰ, দুক্খৰেদনীযা এৰ, সৰিতক্কসৰিচারা এৰ কামাৰচরা এৰা’তি। ‘এৰং সন্তে তৰ পঞ্হো নেৰ কুসলত্তিকেন সমেতি, ন ৰেদনাত্তিকেন <a name="P0.0092"></a>, ন ৰিতক্কত্তিকেন, ন ভূমন্তরেনা’তি।</p>
<p class="bodytext">‘কিং পন এৰং মহন্তং সুত্তং নিরত্থক’ন্তি? ‘নো নিরত্থকং; ত্বং পনস্স অত্থং ন জানাসি। <span class="bld">‘‘ইদ্ধিমা চেতোৰসিপ্পত্তো’’</span>তি এত্থ হি নেৰ ভাৰনামযিদ্ধি অধিপ্পেতা, আথব্বণিদ্ধি পন অধিপ্পেতা। সা হি এত্থ লব্ভমানা লব্ভতি। সা পন কাযৰচীদ্বারানি মুঞ্চিত্বা কাতুং ন সক্কা। আথব্বণিদ্ধিকা হি সত্তাহং অলোণকং ভুঞ্জিত্বা দব্বে অত্থরিত্বা পথৰিযং সযমানা তপং চরিত্বা সত্তমে দিৰসে সুসানভূমিং সজ্জেত্বা সত্তমে পদে ঠত্বা হত্থং ৰট্টেত্বা ৰট্টেত্বা মুখেন ৰিজ্জং পরিজপ্পন্তি। অথ নেসং কম্মং সমিজ্ঝতি। এৰং অযম্পি ইদ্ধি কাযৰচীদ্বারানি মুঞ্চিত্বা কাতুং ন সক্কাতি। ‘ন কাযকম্মং মনোদ্বারে সমুট্ঠাতী’তি নিট্ঠমেত্থ গন্তব্বং।</p>
<p class="bodytext">হত্থমুদ্দায <a name="M0.0135"></a> পন মুসাৰাদাদীনি কথেন্তস্স কম্মং ৰচীকম্মং, দ্বারং পন কাযদ্বারং হোতি <a name="V0.0138"></a>। এৰং অকুসলং ৰচীকম্মম্পি কাযদ্বারে সমুট্ঠাতি। তেহি পন চিত্তেহি সহজাতা অভিজ্ঝাব্যাপাদমিচ্ছাদিট্ঠিযো চেতনাপক্খিকা ৰা ভৰন্তি, অব্বোহারিকা ৰা। ৰচীভেদং পন কত্বা মুসাৰাদাদীনি কথেন্তস্স কম্মম্পি ৰচীকম্মং দ্বারম্পি ৰচীদ্বারমেৰ। এৰং অকুসলং ৰচীকম্মং ৰচীদ্বারে সমুট্ঠাতি। তেহি পন চিত্তেহি সহজাতা অভিজ্ঝাব্যাপাদমিচ্ছাদিট্ঠিযো চেতনাপক্খিকা ৰা ভৰন্তি অব্বোহারিকা ৰা। এত্তকা আচরিযানং সমানত্থকথা নাম।</p>
<p class="bodytext">ৰিতণ্ডৰাদী পনাহ – ‘অকুসলং ৰচীকম্মং মনোদ্বারেপি সমুট্ঠাতী’তি। সো ‘তযো সঙ্গহে আরুল়্হং সুত্তং আহরাহী’তি ৰুত্তো ইদং উপোসথক্খন্ধকতো সুত্তং আহরি –</p>
<p class="bodytext">‘‘যো পন ভিক্খু যাৰততিযং অনুস্সাৰিযমানে সরমানো সন্তিং আপত্তিং নাৰিকরেয্য সম্পজানমুসাৰাদস্স হোতী’’তি (মহাৰ॰ ১৩৪)।</p>
<p class="bodytext">ইদং সুত্তং আহরিত্বা আহ – ‘এৰং আপত্তিং অনাৰিকরোন্তো তুণ্হীভূতোৰ অঞ্ঞং আপত্তিং আপজ্জতি, এত্থ কুতো কাযঙ্গচোপনং ৰা ৰাচঙ্গচোপনং ৰা? মনোদ্বারস্মিংযেৰ পন ইদং অকুসলং ৰচীকম্মং সমুট্ঠাতী’তি।</p>
<p class="bodytext">সো ৰত্তব্বো – ‘কিং পনেতং সুত্তং নেয্যত্থং উদাহু নীতত্থ’ন্তি? ‘নীতত্থমেৰ ময্হং সুত্ত’ন্তি। সো ‘মা এৰং অৰচ, তুলযিস্সামস্স অত্থ’ন্তি ৰত্বা এৰং পুচ্ছিতব্বো – ‘সম্পজানমুসাৰাদে কিং হোতী’তি? জানন্তো ‘সম্পজানমুসাৰাদে দুক্কটং হোতী’তি ৰক্খতি। ততো ৰত্তব্বো ‘ৰিনযস্স দ্বে <a name="P0.0093"></a> মূলানি – কাযো চ ৰাচা চ; সম্মাসম্বুদ্ধেন হি সব্বাপত্তিযো ইমেসুযেৰ দ্বীসু দ্বারেসু পঞ্ঞত্তা, মনোদ্বারে আপত্তিপঞ্ঞপনং নাম নত্থি। ত্বং অতিৰিয ৰিনযে পকতঞ্ঞূ, যো সত্থারা অপঞ্ঞত্তে ঠানে আপত্তিং পঞ্ঞপেসি, সম্মাসম্বুদ্ধং অব্ভাচিক্খসি, জিনচক্কং পহরসী’তিআদিৰচনেহি নিগ্গণ্হিত্বা উত্তরি পঞ্হং পুচ্ছিতব্বো – ‘সম্পজানমুসাৰাদো কিরিযতো সমুট্ঠাতি উদাহু অকিরিযতো’তি? জানন্তো ‘কিরিযতো’তি ৰক্খতি। ততো ৰত্তব্বো – ‘অনাৰিকরোন্তো কতরং কিরিযং করোতী’তি? অদ্ধা হি কিরিযং অপস্সন্তো ৰিঘাতং আপজ্জিস্সতি। ততো ইমস্স সুত্তস্স <a name="M0.0136"></a> অত্থেন সঞ্ঞাপেতব্বো। অযঞ্হেত্থ অত্থো – য্বাযং ‘সম্পজানমুসাৰাদো হোতী’তি ৰুত্তো, সো আপত্তিতো কিং হোতি? ‘কতরাপত্তি হোতী’তি <a name="V0.0139"></a> অত্থো। ‘দুক্কটাপত্তি হোতি’। সা চ খো ন মুসাৰাদলক্খণেন, ভগৰতো পন ৰচনেন ৰচীদ্বারে অকিরিযসমুট্ঠানা আপত্তি হোতীতি ৰেদিতব্বা। ৰুত্তম্পি চেতং –</p>
<p class="gatha1">‘‘অনালপন্তো মনুজেন কেনচি,</p>
<p class="gatha2">ৰাচাগিরং নো চ পরে ভণেয্য।</p>
<p class="gatha3">আপজ্জেয্য ৰাচসিকং ন কাযিকং,</p>
<p class="gathalast">পঞ্হা মেসা কুসলেহি চিন্তিতা’’তি॥ (পটি॰ ৪৭৯)।</p>
<p class="bodytext">এৰং অকুসলং ৰচীকম্মং ন মনোদ্বারে সমুট্ঠাতীতি নিট্ঠমেত্থ গন্তব্বং।</p>
<p class="bodytext">যদা পন অভিজ্ঝাসহগতেন চেতসা কাযঙ্গং চোপেন্তো হত্থগ্গাহাদীনি করোতি, ব্যাপাদসহগতেন চেতসা দণ্ডপরামাসাদীনি, মিচ্ছাদিট্ঠিসহগতেন চেতসা ‘খন্দসিৰাদযো সেট্ঠা’তি তেসং অভিৰাদনঅঞ্জলিকম্মভূতপীঠকপরিভণ্ডাদীনি করোতি, তদা কম্মং মনোকম্মং হোতি, দ্বারং পন কাযদ্বারং। এৰং অকুসলং মনোকম্মং কাযদ্বারে সমুট্ঠাতি। চেতনা পনেত্থ অব্বোহারিকা।</p>
<p class="bodytext">যদা পন অভিজ্ঝাসহগতেন চেতসা ৰাচঙ্গং চোপেন্তো ‘অহো ৰত যং পরস্স, তং মমস্সা’তি পরৰিত্তূপকরণং অভিজ্ঝাযতি, ব্যাপাদসহগতেন চেতসা ‘ইমে সত্তা হঞ্ঞন্তু ৰা, বজ্ঝন্তু ৰা, উচ্ছিজ্জন্তু ৰা, মা ৰা অহেসু’ন্তি ৰদতি, মিচ্ছাদিট্ঠিসহগতেন চেতসা ‘নত্থি দিন্নং, নত্থি যিট্ঠ’ন্তিআদীনি ৰদতি, তদা কম্মং মনোকম্মং হোতি, দ্বারং পন ৰচীদ্বারং। এৰং অকুসলং মনোকম্মং ৰচীদ্বারে সমুট্ঠাতি। চেতনা পনেত্থ অব্বোহারিকা।</p>
<p class="bodytext">যদা পন কাযঙ্গৰাচঙ্গানি অচোপেত্বা রহো নিসিন্নো অভিজ্ঝাব্যাপাদমিচ্ছাদিট্ঠিসহগতানি <a name="P0.0094"></a> চিত্তানি উপ্পাদেতি, তদা কম্মং মনোকম্মং, দ্বারম্পি মনোদ্বারমেৰ। এৰং অকুসলং মনোকম্মং মনোদ্বারে সমুট্ঠাতি। ইমস্মিং পন ঠানে চেতনাপি চেতনাসম্পযুত্তকা ধম্মাপি মনোদ্বারেযেৰ সমুট্ঠহন্তি। এৰং অকুসলং মনোকম্মং তীসুপি দ্বারেসু সমুট্ঠাতীতি ৰেদিতব্বং।</p>
<p class="bodytext">যং <a name="M0.0137"></a> পন ৰুত্তং ‘তথা কুসলানি কাযৰচীমনোকম্মানী’তি, তত্রাযং নযো – যদা হি কেনচি <a name="V0.0140"></a> কারণেন ৰত্তুং অসক্কোন্তো ‘পাণাতিপাতা অদিন্নাদানা কামেসুমিচ্ছাচারা পটিৰিরমামী’তি ইমানি সিক্খাপদানি হত্থমুদ্দায গণ্হাতি, তদা কম্মং কাযকম্মং দ্বারম্পি কাযদ্বারমেৰ। এৰং কুসলং কাযকম্মং কাযদ্বারে সমুট্ঠাতি। তেহি চিত্তেহি সহগতা অনভিজ্ঝাদযো চেতনাপক্খিকা ৰা হোন্তি, অব্বোহারিকা ৰা।</p>
<p class="bodytext">যদা পন তানেৰ সিক্খাপদানি ৰচীভেদং কত্বা গণ্হাতি, তদা কম্মং কাযকম্মং, দ্বারং পন ৰচীদ্বারং হোতি। এৰং কুসলং কাযকম্মং ৰচীদ্বারে সমুট্ঠাতি। তেহি চিত্তেহি সহগতা অনভিজ্ঝাদযো চেতনাপক্খিকা ৰা হোন্তি, অব্বোহারিকা ৰা।</p>
<p class="bodytext">যদা পন তেসু সিক্খাপদেসু দিয্যমানেসু কাযঙ্গৰাচঙ্গানি অচোপেত্বা মনসাৰ ‘পাণাতিপাতা অদিন্নাদানা কামেসুমিচ্ছাচারা পটিৰিরমামী’তি গণ্হাতি, তদা কম্মং কাযকম্মং, দ্বারং পন মনোদ্বারং হোতি। এৰং কুসলং কাযকম্মং মনোদ্বারে সমুট্ঠাতি। তেহি চিত্তেহি সহগতা অনভিজ্ঝাদযো চেতনাপক্খিকা ৰা হোন্তি, অব্বোহারিকা ৰা।</p>
<p class="bodytext">‘মুসাৰাদা ৰেরমণী’আদীনি পন চত্তারি সিক্খাপদানি ৰুত্তনযেনেৰ কাযাদীহি গণ্হন্তস্স কুসলং ৰচীকম্মং তীসু দ্বারেসু সমুট্ঠাতীতি ৰেদিতব্বং। ইধাপি অনভিজ্ঝাদযো চেতনাপক্খিকা ৰা হোন্তি, অব্বোহারিকা ৰা।</p>
<p class="bodytext">অনভিজ্ঝাদিসহগতেহি পন চিত্তেহি কাযঙ্গং চোপেত্বা চেতিযঙ্গণসম্মজ্জনগন্ধমালাদিপূজনচেতিযৰন্দনাদীনি করোন্তস্স কম্মং মনোকম্মং হোতি, দ্বারং পন কাযদ্বারং। এৰং কুসলং মনোকম্মং কাযদ্বারে সমুট্ঠাতি। চেতনা পনেত্থ অব্বোহারিকা। অনভিজ্ঝাসহগতেন চিত্তেন ৰাচঙ্গং চোপেত্বা ‘অহো ৰত যং পরস্স ৰিত্তূপকরণং ন তং মমস্সা’তি অনভিজ্ঝাযতো অব্যাপাদসহগতেন চিত্তেন ‘সব্বে সত্তা <a name="P0.0095"></a> অৰেরা অব্যাবজ্ঝা অনীঘা সুখী অত্তানং পরিহরন্তূ’তি ৰদন্তস্স সম্মাদিট্ঠিসহগতেন চিত্তেন ‘অত্থি দিন্ন’ন্তিআদীনি উদাহরন্তস্স কম্মং মনোকম্মং হোতি, দ্বারং পন ৰচীদ্বারং। এৰং কুসলং মনোকম্মং ৰচীদ্বারে সমুট্ঠাতি। চেতনা <a name="M0.0138"></a> পনেত্থ অব্বোহারিকা। কাযঙ্গৰাচঙ্গানি পন অচোপেত্বা রহো নিসিন্নস্স মনসাৰ অনভিজ্ঝাদিসহগতানি চিত্তানি উপ্পাদেন্তস্স কম্মং মনোকম্মং, দ্বারম্পি মনোদ্বারমেৰ। এৰং কুসলং <a name="V0.0141"></a> মনোকম্মং মনোদ্বারে সমুট্ঠাতি। ইমস্মিং পন ঠানে চেতনাপি চেতনাসম্পযুত্তকা ধম্মাপি মনোদ্বারেযেৰ সমুট্ঠহন্তি।</p>
<p class="bodytext">তত্থ আণত্তিসমুট্ঠিতেসু পাণাতিপাতঅদিন্নাদানেসু কম্মম্পি কাযকম্মং দ্বারম্পি কম্মৰসেনেৰ কাযদ্বারন্তি ৰদন্তো কম্মং রক্খতি, দ্বারং ভিন্দতি নাম। হত্থমুদ্দায সমুট্ঠিতেসু মুসাৰাদাদীসু দ্বারম্পি কাযদ্বারং, কম্মম্পি দ্বারৰসেনেৰ কাযকম্মন্তি ৰদন্তো দ্বারং রক্খতি কম্মং ভিন্দতি নাম। তস্মা ‘কম্মং রক্খামী’তি দ্বারং ন ভিন্দিতব্বং, ‘দ্বারং রক্খামী’তি কম্মং ন ভিন্দিতব্বং। যথাৰুত্তেনেৰ পন নযেন কম্মঞ্চ দ্বারঞ্চ ৰেদিতব্বং। এৰং কথেন্তো হি নেৰ কম্মং ন দ্বারং ভিন্দতীতি।</p>
<p class="centered">কম্মকথা নিট্ঠিতা।</p>
<p class="bodytext">ইদানি ‘পঞ্চ ৰিঞ্ঞাণানি পঞ্চৰিঞ্ঞাণদ্বারানী’তিআদীসু চক্খুৰিঞ্ঞাণং সোতৰিঞ্ঞাণং ঘানৰিঞ্ঞাণং জিব্হাৰিঞ্ঞাণং কাযৰিঞ্ঞাণন্তি ইমানি পঞ্চ ৰিঞ্ঞাণানি নাম। চক্খুৰিঞ্ঞাণদ্বারং সোত… ঘান… জিব্হা… কাযৰিঞ্ঞাণদ্বারন্তি ইমানি পঞ্চ ৰিঞ্ঞাণদ্বারানি নাম। ইমেসং পঞ্চন্নং দ্বারানং ৰসেন উপ্পন্না চেতনা নেৰ কাযকম্মং হোতি, ন ৰচীকম্মং, মনোকম্মমেৰ হোতীতি ৰেদিতব্বা। চক্খুসম্ফস্সো সোত… ঘান… জিব্হা… কায… মনোসম্ফস্সোতি ইমে পন ছ সম্ফস্সা নাম। চক্খুসম্ফস্সদ্বারং সোত… ঘান… জিব্হা… কায… মনোসম্ফস্সদ্বারন্তি ইমানি ছ সম্ফস্সদ্বারানি নাম।</p>
<p class="bodytext">চক্খুঅসংৰরো সোত… ঘান… জিব্হা… পসাদকায… চোপনকাযঅসংৰরো ৰাচাঅসংৰরো মনোঅসংৰরোতি – ইমে অট্ঠ অসংৰরা নাম। তে অত্থতো ‘দুস্সীল্যং মুট্ঠস্সচ্চং অঞ্ঞাণং অক্খন্তি কোসজ্জ’ন্তি ইমে পঞ্চ ধম্মা হোন্তি। তেসু একধম্মোপি পঞ্চদ্বারে <a name="P0.0096"></a> ৰোট্ঠব্বনপরিযোসানেসু চিত্তেসু নুপ্পজ্জতি, জৰনক্খণেযেৰ উপ্পজ্জতি। জৰনে উপ্পন্নোপি পঞ্চদ্বারে অসংৰরোতি ৰুচ্চতি।</p>
<p class="bodytext">চক্খুৰিঞ্ঞাণসহজাতো হি ফস্সো চক্খুসম্ফস্সো নাম, চেতনা মনোকম্মং নাম, তং চিত্তং মনোকম্মদ্বারং নাম। এত্থ পঞ্চৰিধো অসংৰরো নত্থি <a name="M0.0139"></a>। সম্পটিচ্ছনসহজাতো ফস্সো মনোসম্ফস্সো <a name="V0.0142"></a> নাম, চেতনা মনোকম্মং নাম, তং চিত্তং মনোকম্মদ্বারং নাম। এত্থাপি অসংৰরো নত্থি। সন্তীরণৰোট্ঠব্বনেসুপি এসেৰ নযো। জৰনসহজাতো পন ফস্সো মনোসম্ফস্সো নাম, চেতনা মনোকম্মং নাম, তং চিত্তং মনোকম্মদ্বারং নাম। এত্থ অসংৰরো চক্খুঅসংৰরো নাম হোতি। সোতঘানজিব্হাপসাদকাযদ্বারেসুপি এসেৰ নযো। যদা পন রূপাদীসু অঞ্ঞতরারম্মণং মনোদ্বারিকজৰনং ৰিনা ৰচীদ্বারেন সুদ্ধং কাযদ্বারসঙ্খাতং চোপনং পাপযমানং উপ্পজ্জতি, তদা তেন চিত্তেন সহজাতো ফস্সো মনোসম্ফস্সো নাম, চেতনা কাযকম্মং নাম, তং পন চিত্তং অব্বোহারিকং, চোপনস্স উপ্পন্নত্তা মনোদ্বারন্তি সঙ্খ্যং ন গচ্ছতি। এত্থ অসংৰরো চোপনকাযঅসংৰরো নাম। যদা তাদিসংযেৰ জৰনং ৰিনা কাযদ্বারেন সুদ্ধং ৰচীদ্বারসঙ্খাতং চোপনং পাপযমানং উপ্পজ্জতি, তদা তেন চিত্তেন সহজাতো ফস্সো মনোসম্ফস্সো নাম, চেতনা ৰচীকম্মং নাম, তং পন চিত্তং অব্বোহারিকং, চোপনস্স উপ্পন্নত্তা মনোদ্বারন্তি সঙ্খ্যং ন গচ্ছতি। এত্থ অসংৰরো ৰাচাঅসংৰরো নাম। যদা পন তাদিসং জৰনচিত্তং ৰিনা কাযৰচীদ্বারেহি সুদ্ধং মনোদ্বারমেৰ হুত্বা উপ্পজ্জতি, তদা তেন চিত্তেন সহজাতো ফস্সো মনোসম্ফস্সো নাম, চেতনা মনোকম্মং নাম, তং পন চিত্তং মনোকম্মদ্বারং নাম। এত্থ অসংৰরো মনোঅসংৰরো নাম। ইতি ইমেসং অট্ঠন্নং অসংৰরানং ৰসেন চক্খুঅসংৰরদ্বারং, সোত… ঘান… জিব্হা… পসাদকায… চোপনকায… ৰাচা… মনোঅসংৰরদ্বারন্তি ইমানি অট্ঠ অসংৰরদ্বারানি ৰেদিতব্বানি।</p>
<p class="bodytext">চক্খুসংৰরো সোত… ঘান… জিব্হা… পসাদকায… চোপনকায… ৰাচা… মনোসংৰরোতি ইমে পন অট্ঠ সংৰরা নাম। তে অত্থতো ‘সীলং সতি ঞাণং খন্তি ৰীরিয’ন্তি ইমে পঞ্চ <a name="P0.0097"></a> ধম্মা হোন্তি। তেসুপি একধম্মোপি পঞ্চদ্বারে ৰোট্ঠব্বনপরিযোসানেসু চিত্তেসু নুপ্পজ্জতি। জৰনক্খণেযেৰ উপ্পজ্জতি। জৰনে উপ্পন্নোপি পঞ্চদ্বারে সংৰরোতি ৰুচ্চতি। তস্স সব্বস্সাপি চক্খুৰিঞ্ঞাণসহজাতো হি ফস্সো চক্খুসম্ফস্সোতিআদিনা অসংৰরে ৰুত্তনযেনেৰ উপ্পত্তি ৰেদিতব্বা। ইতি ইমেসং অট্ঠন্নং সংৰরানং ৰসেন চক্খুসংৰরদ্বারং…পে॰… মনোসংৰরদ্বারন্তি ইমানি অট্ঠ সংৰরদ্বারানি ৰেদিতব্বানি।</p>
<p class="subhead">অকুসলকম্মপথকথা</p>
<p class="bodytext">পাণাতিপাতো <a name="M0.0140"></a> <a name="V0.0143"></a>, অদিন্নাদানং, কামেসুমিচ্ছাচারো, মুসাৰাদো, পিসুণৰাচা, ফরুসৰাচা, সম্ফপ্পলাপো, অভিজ্ঝা, ব্যাপাদো, মিচ্ছাদিট্ঠীতি ইমে পন দস অকুসলকম্মপথা নাম।</p>
<p class="bodytext">তত্থ পাণস্স অতিপাতো <span class="bld">পাণাতিপাতো</span> নাম; পাণৰধো, পাণঘাতোতি ৰুত্তং হোতি। পাণোতি চেত্থ ৰোহারতো সত্তো, পরমত্থতো জীৰিতিন্দ্রিযং। তস্মিং পন পাণে পাণসঞ্ঞিনো জীৰিতিন্দ্রিযুপচ্ছেদকউপক্কমসমুট্ঠাপিকা কাযৰচীদ্বারানং অঞ্ঞতরদ্বারপ্পৰত্তা ৰধকচেতনা পাণাতিপাতো। সো গুণৰিরহিতেসু তিরচ্ছানগতাদীসু পাণেসু খুদ্দকে পাণে অপ্পসাৰজ্জো, মহাসরীরে মহাসাৰজ্জো। কস্মা? পযোগমহন্ততায। পযোগসমত্তেপি ৰত্থুমহন্ততায। গুণৰন্তেসু মনুস্সাদীসু অপ্পগুণে অপ্পসাৰজ্জো, মহাগুণে মহাসাৰজ্জো। সরীরগুণানং পন সমভাৰে সতি কিলেসানং উপক্কমানঞ্চ মুদুতায অপ্পসাৰজ্জো, তিব্বতায মহাসাৰজ্জোতি ৰেদিতব্বো।</p>
<p class="bodytext">তস্স পঞ্চ সম্ভারা হোন্তি – পাণো, পাণসঞ্ঞিতা, ৰধকচিত্তং, উপক্কমো, তেন মরণন্তি। ছ পযোগা – সাহত্থিকো, আণত্তিকো, নিস্সগ্গিযো, থাৰরো, ৰিজ্জামযো, ইদ্ধিমযোতি। ইমস্মিং পনত্থে ৰিত্থারিযমানে অতিপপঞ্চো হোতি। তস্মা তং ন ৰিত্থারযাম। অঞ্ঞঞ্চ এৰরূপং অত্থিকেহি পন সমন্তপাসাদিকং <span class="bld">ৰিনযট্ঠকথং</span> (পারা॰ অট্ঠ॰ ২.১৭২) ওলোকেত্বা গহেতব্বং।</p>
<p class="bodytext">অদিন্নস্স আদানং <span class="bld">‘অদিন্নাদানং’;</span> পরস্সহরণং, থেয্যং, চোরিকাতি ৰুত্তং হোতি। তত্থ অদিন্নন্তি পরপরিগ্গহিতং, যত্থ পরো যথাকামকারিতং আপজ্জন্তো অদণ্ডারহো অনুপৰজ্জো চ হোতি। তস্মিং পরপরিগ্গহিতে পরপরিগ্গহিতসঞ্ঞিনো <a name="P0.0098"></a> তদাদাযকউপক্কমসমুট্ঠাপিকা থেয্যচেতনা অদিন্নাদানং। তং হীনে পরসন্তকে অপ্পসাৰজ্জং, পণীতে মহাসাৰজ্জং। কস্মা? ৰত্থুপণীততায। ৰত্থুসমত্তে সতি গুণাধিকানং সন্তকে ৰত্থুস্মিং মহাসাৰজ্জং। তংতংগুণাধিকং উপাদায ততো ততো হীনগুণস্স সন্তকে ৰত্থুস্মিং অপ্পসাৰজ্জং।</p>
<p class="bodytext">তস্স <a name="M0.0141"></a> পঞ্চ সম্ভারা হোন্তি – পরপরিগ্গহিতং, পরপরিগ্গহিতসঞ্ঞিতা, থেয্যচিত্তং, উপক্কমো <a name="V0.0144"></a>, তেন হরণন্তি। ছ পযোগা – সাহত্থিকাদযোৰ। তে চ খো যথানুরূপং থেয্যাৰহারো, পসয্হাৰহারো, পটিচ্ছন্নাৰহারো, পরিকপ্পাৰহারো, কুসাৰহারোতি ইমেসং পঞ্চন্নং অৰহারানং ৰসেন পৰত্তন্তি। অযমেত্থ সঙ্খেপো। ৰিত্থারো পন সমন্তপাসাদিকাযং (পারা॰ অট্ঠ॰ ১.১৩৮) ৰুত্তো।</p>
<p class="bodytext">‘কামেসু মিচ্ছাচারো’তি এত্থ পন <span class="bld">‘কামেসূ’</span>তি মেথুনসমাচারেসু; <span class="bld">‘মিচ্ছাচারো’</span>তি একন্তনিন্দিতো লামকাচারো। লক্খণতো পন অসদ্ধম্মাধিপ্পাযেন কাযদ্বারপ্পৰত্তা অগমনীযট্ঠানৰীতিক্কমচেতনা <span class="bld">কামেসুমিচ্ছাচারো</span>।</p>
<p class="bodytext">তত্থ <span class="bld">অগমনীযট্ঠানং</span> নাম – পুরিসানং তাৰ মাতুরক্খিতা, পিতুরক্খিতা, মাতাপিতুরক্খিতা, ভাতুরক্খিতা, ভগিনিরক্খিতা, ঞাতিরক্খিতা, গোত্তরক্খিতা, ধম্মরক্খিতা, সারক্খা, সপরিদণ্ডাতি মাতুরক্খিতাদযো দস; ধনক্কীতা, ছন্দৰাসিনী, ভোগৰাসিনী, পটৰাসিনী, ওদপত্তকিনী, ওভটচুম্বটা, দাসী চ ভরিযা, কম্মকারী চ ভরিযা, ধজাহটা, মুহুত্তিকাতি এতা ধনক্কীতাদযো দসাতি ৰীসতি ইত্থিযো। ইত্থীসু পন দ্বিন্নং সারক্খসপরিদণ্ডানং, দসন্নঞ্চ ধনক্কীতাদীনন্তি দ্বাদসন্নং ইত্থীনং অঞ্ঞে পুরিসা ইদং অগমনীযট্ঠানং নাম।</p>
<p class="bodytext">সো পনেস মিচ্ছাচারো সীলাদিগুণরহিতে অগমনীযট্ঠানে অপ্পসাৰজ্জো, সীলাদিগুণসম্পন্নে মহাসাৰজ্জো। তস্স চত্তারো সম্ভারা – অগমনীযৰত্থু, তস্মিং সেৰনচিত্তং, সেৰনপ্পযোগো, মগ্গেনমগ্গপ্পটিপত্তিঅধিৰাসনন্তি। একো পযোগো সাহত্থিকো এৰ।</p>
<p class="bodytext"><span class="bld">‘মুসা’</span>তি ৰিসংৰাদনপুরেক্খারস্স অত্থভঞ্জকো ৰচীপযোগো, কাযপযোগো ৰা। ৰিসংৰাদনাধিপ্পাযেন পনস্স পরৰিসংৰাদককাযৰচীপযোগসমুট্ঠাপিকা চেতনা <a name="P0.0099"></a> <span class="bld">মুসাৰাদো</span>। অপরো নযো – <span class="bld">‘মুসা’</span>তি অভূতং অতচ্ছং ৰত্থু। <span class="bld">‘ৰাদো’</span>তি তস্স ভূততো তচ্ছতো ৰিঞ্ঞাপনং। লক্খণতো পন অতথং ৰত্থুং তথতো পরং ৰিঞ্ঞাপেতুকামস্স তথাৰিঞ্ঞত্তিসমুট্ঠাপিকা চেতনা <span class="bld">মুসাৰাদো</span>। সো যমত্থং ভঞ্জতি তস্স অপ্পতায অপ্পসাৰজ্জো, মহন্ততায মহাসাৰজ্জো। অপিচ গহট্ঠানং <a name="M0.0142"></a> অত্তনো সন্তকং অদাতুকামতায ‘নত্থী’তিআদিনযপ্পৰত্তো অপ্পসাৰজ্জো। সক্খিনা হুত্বা অত্থভঞ্জনত্থং ৰুত্তো মহাসাৰজ্জো। পব্বজিতানং অপ্পকম্পি তেলং ৰা সপ্পিং ৰা <a name="V0.0145"></a> লভিত্বা হসাধিপ্পাযেন ‘অজ্জ গামে তেলং নদী মঞ্ঞে সন্দতী’তি পূরণকথানযেন পৰত্তো অপ্পসাৰজ্জো। অদিট্ঠংযেৰ পন দিট্ঠন্তিআদিনা নযেন ৰদন্তানং মহাসাৰজ্জো।</p>
<p class="bodytext">তস্স চত্তারো সম্ভারা হোন্তি – অতথং ৰত্থু, ৰিসংৰাদনচিত্তং, তজ্জো ৰাযামো, পরস্স তদত্থৰিজাননন্তি। একো পযোগো – সাহত্থিকোৰ। সো চ কাযেন ৰা কাযপ্পটিবদ্ধেন ৰা ৰাচায ৰা পরৰিসংৰাদককিরিযাকরণে দট্ঠব্বো। তায চে কিরিযায পরো তমত্থং জানাতি, অযং কিরিযসমুট্ঠাপিকচেতনাক্খণেযেৰ মুসাৰাদকম্মুনা বজ্ঝতি। যস্মা পন যথা কাযকাযপ্পটিবদ্ধৰাচাহি পরং ৰিসংৰাদেতি, তথা ইমস্স ‘ইমং ভণাহী’তি আণাপেন্তোপি, পণ্ণং লিখিত্বা পুরতো নিস্সজ্জন্তোপি, ‘অযমত্থো এৰং দট্ঠব্বো’তি কুট্টাদীসু লিখিত্বা ঠপেন্তোপি; তস্মা এত্থ আণত্তিকনিস্সগ্গিযথাৰরাপি পযোগা যুজ্জন্তি। <span class="bld">অট্ঠকথাসু</span> পন অনাগতত্তা ৰীমংসিত্বা গহেতব্বা।</p>
<p class="bodytext"><span class="bld">‘পিসুণৰাচা’</span>তিআদীসু যায ৰাচায যস্স তং ৰাচং ভাসতি তস্স হদযে অত্তনো পিযভাৰং পরস্স চ সুঞ্ঞভাৰং করোতি, সা <span class="bld">পিসুণৰাচা</span>। যায পন অত্তানম্পি পরম্পি ফরুসং করোতি, যা ৰাচা সযম্পি ফরুসা নেৰ কণ্ণসুখা, ন হদযঙ্গমা, অযং <span class="bld">‘ফরুসৰাচা’</span>। যেন সম্ফং পলপতি, নিরত্থকং, সো <span class="bld">‘সম্ফপ্পলাপো’</span>। তেসং মূলভূতা চেতনাপি পিসুণৰাচাদিনামমেৰ লভতি। সা এৰ চ ইধ অধিপ্পেতাতি।</p>
<p class="bodytext">তত্থ সংকিলিট্ঠচিত্তস্স পরেসং ৰা ভেদায অত্তনো পিযকম্যতায ৰা কাযৰচীপযোগসমুট্ঠাপিকা চেতনা পিসুণৰাচা নাম। সা যস্স <a name="P0.0100"></a> ভেদং করোতি তস্স অপ্পগুণতায অপ্পসাৰজ্জা, মহাগুণতায মহাসাৰজ্জা।</p>
<p class="bodytext">তস্সা চত্তারো সম্ভারা – ‘ভিন্দিতব্বো পরো’ ইতি ‘ইমে নানা ভৰিস্স’ন্তি ৰিনা ভৰিস্সন্তীতি ভেদপুরেক্খারতা ৰা, ‘ইতি অহং পিযো ভৰিস্সামি ৰিস্সাসিকো’তি পিযকম্যতা ৰা, তজ্জো ৰাযামো, তস্স তদত্থৰিজাননন্তি <a name="M0.0143"></a>। পরে পন অভিন্নে কম্মপথভেদো নত্থি, ভিন্নে এৰ হোতি।</p>
<p class="bodytext">পরস্স মম্মচ্ছেদককাযৰচীপযোগসমুট্ঠাপিকা একন্তফরুসচেতনা ‘ফরুসৰাচা’। তস্সা আৰিভাৰত্থমিদং <a name="V0.0146"></a> ৰত্থু – একো কির দারকো মাতু ৰচনং অনাদিযিত্বা অরঞ্ঞং গচ্ছতি। তং মাতা নিৰত্তেতুং অসক্কোন্তী ‘চণ্ডা তং মহিংসী অনুবন্ধতূ’তি অক্কোসি। অথস্স তথেৰ অরঞ্ঞে মহিংসী উট্ঠাসি। দারকো ‘যং মম মাতা মুখেন কথেসি তং মা হোতু, যং চিত্তেন চিন্তেসি তং হোতূ’তি সচ্চকিরিযং অকাসি। মহিংসী তত্থেৰ বদ্ধা ৰিয অট্ঠাসি। এৰং মম্মচ্ছেদকোপি পযোগো চিত্তসণ্হতায ফরুসৰাচা ন হোতি। মাতাপিতরো হি কদাচি পুত্তকে এৰম্পি ৰদন্তি – ‘চোরা ৰো খণ্ডাখণ্ডিকং করোন্তূ’তি, উপ্পলপত্তম্পি চ নেসং উপরি পতন্তং ন ইচ্ছন্তি। আচরিযুপজ্ঝাযা চ কদাচি নিস্সিতকে এৰং ৰদন্তি – ‘কিং ইমে অহিরিকা অনোত্তপ্পিনো চরন্তি, নিদ্ধমথ নে’তি; অথ চ নেসং আগমাধিগমসম্পত্তিং ইচ্ছন্তি। যথা চ চিত্তসণ্হতায ফরুসৰাচা ন হোতি, এৰং ৰচনসণ্হতায অফরুসৰাচাপি ন হোতি। ন হি মারাপেতুকামস্স ‘ইমং সুখং সযাপেথা’তি ৰচনং অফরুসৰাচা হোতি। চিত্তফরুসতায পনেসা ফরুসৰাচাৰ। সা যং সন্ধায পৰত্তিতা তস্স অপ্পগুণতায অপ্পসাৰজ্জা, মহাগুণতায মহাসাৰজ্জা। তস্সা তযো সম্ভারা – অক্কোসিতব্বো পরো, কুপিতচিত্তং, অক্কোসনন্তি।</p>
<p class="bodytext">অনত্থৰিঞ্ঞাপিকা কাযৰচীপযোগসমুট্ঠাপিকা অকুসলচেতনা <span class="bld">‘সম্ফপ্পলাপো’</span>। সো আসেৰনমন্দতায অপ্পসাৰজ্জো। আসেৰনমহন্ততায মহাসাৰজ্জো। তস্স দ্বে সম্ভারা – ভারতযুদ্ধসীতাহরণাদিনিরত্থককথাপুরেক্খারতা, তথারূপীকথাকথনঞ্চাতি। পরে পন তং <a name="P0.0101"></a> কথং অগণ্হন্তে কম্মপথভেদো নত্থি, পরেন সম্ফপ্পলাপে গহিতেযেৰ হোতি।</p>
<p class="bodytext">অভিজ্ঝাযতীতি <span class="bld">‘অভিজ্ঝা’</span>। পরভণ্ডাভিমুখী হুত্বা তন্নিন্নতায পৰত্ততীতি অত্থো। সা ‘অহো তৰ ইদং মমস্সা’তি এৰং পরভণ্ডাভিজ্ঝাযনলক্খণা। অদিন্নাদানং ৰিয অপ্পসাৰজ্জা মহাসাৰজ্জা চ। তস্সা <a name="M0.0144"></a> দ্বে সম্ভারা – পরভণ্ডং, অত্তনো পরিণামনঞ্চাতি। পরভণ্ডৰত্থুকে হি লোভে উপ্পন্নেপি ন তাৰ কম্মপথভেদো হোতি যাৰ ন ‘অহো ৰত ইদং মমস্সা’তি অত্তনো পরিণামেতি।</p>
<p class="bodytext">হিতসুখং ব্যাপাদযতীতি <span class="bld">‘ব্যাপাদো’</span>। সো পরৰিনাসায মনোপদোসলক্খণো। ফরুসৰাচা ৰিয অপ্পসাৰজ্জো মহাসাৰজ্জো চ। তস্স দ্বে সম্ভারা – পরসত্তো চ, তস্স চ <a name="V0.0147"></a> ৰিনাসচিন্তাতি। পরসত্তৰত্থুকে হি কোধে উপ্পন্নেপি ন তাৰ কম্মপথভেদো হোতি যাৰ ‘অহো ৰতাযং উচ্ছিজ্জেয্য ৰিনস্সেয্যা’তি তস্স ৰিনাসনং ন চিন্তেসি।</p>
<p class="bodytext">যথাভুচ্চগহণাভাৰেন মিচ্ছা পস্সতীতি ‘মিচ্ছাদিট্ঠি’। সা ‘নত্থি দিন্ন’ন্তিআদিনা নযেন ৰিপরীতদস্সনলক্খণা। সম্ফপ্পলাপো ৰিয অপ্পসাৰজ্জা মহাসাৰজ্জা চ। অপিচ অনিযতা অপ্পসাৰজ্জা, নিযতা মহাসাৰজ্জা। তস্সা দ্বে সম্ভারা – ৰত্থুনো চ গহিতাকারৰিপরীততা, যথা চ তং গণ্হাতি তথাভাৰেন তস্সুপট্ঠানন্তি। তত্থ নত্থিকাহেতুকঅকিরিযদিট্ঠীহি এৰ কম্মপথভেদো হোতি, ন অঞ্ঞদিট্ঠীহি।</p>
<p class="bodytext">ইমেসং পন দসন্নং অকুসলকম্মপথানং ধম্মতো কোট্ঠাসতো আরম্মণতো ৰেদনাতো মূলতো চাতি পঞ্চহাকারেহি ৰিনিচ্ছযো ৰেদিতব্বো –</p>
<p class="bodytext">তত্থ <span class="bld">‘ধম্মতো’</span>তি এতেসু হি পটিপাটিযা সত্ত চেতনাধম্মাৰ হোন্তি, অভিজ্ঝাদযো তযো চেতনাসম্পযুত্তা।</p>
<p class="bodytext"><span class="bld">‘কোট্ঠাসতো’</span>তি পটিপাটিযা সত্ত, মিচ্ছাদিট্ঠি চাতি ইমে অট্ঠ কম্মপথা এৰ হোন্তি; নো মূলানি। অভিজ্ঝাব্যাপাদা কম্মপথা চেৰ মূলানি চ। অভিজ্ঝা হি মূলং পত্বা ‘লোভো অকুসলমূলং’ হোতি, ব্যাপাদো ‘দোসো অকুসলমূলং’।</p>
<p class="bodytext"><span class="bld">‘আরম্মণতো’</span>তি পাণাতিপাতো জীৰিতিন্দ্রিযারম্মণতো সঙ্খারারম্মণো হোতি। অদিন্নাদানং সত্তারম্মণং ৰা হোতি সঙ্খারারম্মণং ৰা। মিচ্ছাচারো ফোট্ঠব্বৰসেন সঙ্খারারম্মণো হোতি; সত্তারম্মণোতিপি একে। মুসাৰাদো সত্তারম্মণো ৰা, সঙ্খারারম্মণো ৰা। তথা পিসুণৰাচা। ফরুসৰাচা <a name="P0.0102"></a> সত্তারম্মণাৰ। সম্ফপ্পলাপো দিট্ঠসুতমুতৰিঞ্ঞাতৰসেন সত্তারম্মণো ৰা সঙ্খারারম্মণো ৰা। তথা অভিজ্ঝা। ব্যাপাদো সত্তারম্মণোৰ। মিচ্ছাদিট্ঠি তেভূমকধম্মৰসেন সঙ্খারারম্মণাৰ।</p>
<p class="bodytext"><span class="bld">‘ৰেদনাতো’</span>তি <a name="M0.0145"></a> পাণাতিপাতো দুক্খৰেদনো হোতি। কিঞ্চাপি হি রাজানো চোরং দিস্বা হসমানাপি ‘গচ্ছথ নং ঘাতেথা’তি ৰদন্তি, সন্নিট্ঠাপকচেতনা পন নেসং দুক্খসম্পযুত্তাৰ হোতি <a name="V0.0148"></a>। অদিন্নাদানং তিৰেদনং। তঞ্হি পরভণ্ডং দিস্বা হট্ঠতুট্ঠস্স গণ্হতো সুখৰেদনং হোতি, ভীততসিতস্স গণ্হতো দুক্খৰেদনং। তথা ৰিপাকনিস্সন্দফলানি পচ্চৰেক্খন্তস্স। গহণকালে মজ্ঝত্তভাৰে ঠিতস্স পন গণ্হতো অদুক্খমসুখৰেদনং হোতীতি। মিচ্ছাচারো সুখমজ্ঝত্তৰসেন দ্বিৰেদনো। সন্নিট্ঠাপকচিত্তে পন মজ্ঝত্তৰেদনো ন হোতি। মুসাৰাদো অদিন্নাদানে ৰুত্তনযেনেৰ তিৰেদনো; তথা পিসুণৰাচা। ফরুসৰাচা দুক্খৰেদনা। সম্ফপ্পলাপো তিৰেদনো। পরেসু হি সাধুকারং দেন্তেসু চেলুক্খেপাদীনি খিপন্তেসু হট্ঠতুট্ঠস্স সীতাহরণভারতযুদ্ধাদীনি কথনকালে সো সুখৰেদনো হোতি। পঠমং দিন্নৰেতনেন একেন পচ্ছা আগন্ত্বা ‘আদিতো পট্ঠায কথেহী’তি ৰুত্তে ‘অননুসন্ধিকং পকিণ্ণককথং কথেস্সামি নু খো নো’তি দোমনস্সিতস্স কথনকালে দুক্খৰেদনো হোতি, মজ্ঝত্তস্স কথযতো অদুক্খমসুখৰেদনো হোতি। অভিজ্ঝা সুখমজ্ঝত্তৰসেন দ্বিৰেদনা; তথা মিচ্ছাদিট্ঠি। ব্যাপাদো দুক্খৰেদনো।</p>
<p class="bodytext"><span class="bld">‘মূলতো’</span>তি পাণাতিপাতো দোসমোহৰসেন দ্বিমূলকো হোতি। অদিন্নাদানং দোসমোহৰসেন ৰা লোভমোহৰসেন ৰা। মিচ্ছাচারো লোভমোহৰসেন। মুসাৰাদো দোসমোহৰসেন ৰা লোভমোহৰসেন ৰা; তথা পিসুণৰাচা সম্ফপ্পলাপো চ। ফরুসৰাচা দোসমোহৰসেন। অভিজ্ঝা মোহৰসেন একমূলা; তথা ব্যাপাদো। মিচ্ছাদিট্ঠি লোভমোহৰসেন দ্বিমূলাতি।</p>
<p class="centered">অকুসলকম্মপথকথা নিট্ঠিতা।</p>
<p class="subhead">কুসলকম্মপথকথা</p>
<p class="bodytext">পাণাতিপাতাদীহি পন ৰিরতিযো অনভিজ্ঝাঅব্যাপাদসম্মাদিট্ঠিযো চাতি ইমে দস কুসলকম্মপথা নাম। তত্থ পাণাতিপাতাদযো ৰুত্তত্থা এৰ। পাণাতিপাতাদীহি এতায ৰিরমন্তি, সযং ৰা ৰিরমতি, ৰিরমণমত্তমেৰ <a name="M0.0146"></a> ৰা এতন্তি <span class="bld">ৰিরতি</span>। যা পাণাতিপাতা ৰিরমন্তস্স ‘‘যা তস্মিং সমযে পাণাতিপাতা আরতি ৰিরতী’’তি (ধ॰ স॰ ২৯৯-৩০১) এৰং ৰুত্তা কুসলচিত্তসম্পযুত্তা ৰিরতি, সা পভেদতো <a name="P0.0103"></a> তিৰিধা হোতি – সম্পত্তৰিরতি, সমাদানৰিরতি, সমুচ্ছেদৰিরতীতি।</p>
<p class="bodytext">তত্থ <a name="V0.0149"></a> অসমাদিন্নসিক্খাপদানং অত্তনো জাতিৰযবাহুসচ্চাদীনি পচ্চৰেক্খিত্বা ‘অযুত্তং অম্হাকং এৰরূপং পাপং কাতু’ন্তি সম্পত্তং ৰত্থুং অৰীতিক্কমন্তানং উপ্পজ্জমানা ৰিরতি <span class="bld">‘সম্পত্তৰিরতী’</span>তি ৰেদিতব্বা – সীহল়দীপে <span class="bld">চক্কনউপাসকস্স</span> ৰিয। তস্স কির দহরকালেযেৰ মাতুযা রোগো উপ্পজ্জি। ৰেজ্জেন চ ‘অল্লসসমংসং লদ্ধুং ৰট্টতী’তি ৰুত্তং। ততো চক্কনস্স ভাতা ‘গচ্ছ, তাত, খেত্তং আহিণ্ডাহী’তি চক্কনং পেসেসি। সো তত্থ গতো। তস্মিঞ্চ সমযে একো সসো তরুণসস্সং খাদিতুং আগতো হোতি। সো তং দিস্বাৰ ৰেগেন ধাৰন্তো ৰল্লিযা বদ্ধো ‘কিরি কিরী’তি সদ্দমকাসি। চক্কনো তেন সদ্দেন গন্ত্বা তং গহেত্বা চিন্তেসি – ‘মাতু ভেসজ্জং করোমী’তি। পুন চিন্তেসি – ‘ন মেতং পতিরূপং য্বাহং মাতু জীৰিতকারণা পরং জীৰিতা ৰোরোপেয্য’ন্তি। অথ নং ‘গচ্ছ, অরঞ্ঞে সসেহি সদ্ধিং তিণোদকং পরিভুঞ্জা’তি মুঞ্চি। ভাতরা চ ‘কিং তাত সসো লদ্ধো’তি পুচ্ছিতো তং পৰত্তিং আচিক্খি। ততো নং ভাতা পরিভাসি। সো মাতুসন্তিকং গন্ত্বা ‘যতো অহং জাতো নাভিজানামি সঞ্চিচ্চ পাণং জীৰিতা ৰোরোপেতা’তি সচ্চং ৰত্বা অট্ঠাসি। তাৰদেৰস্স মাতা অরোগা অহোসি।</p>
<p class="bodytext">সমাদিন্নসিক্খাপদানং পন সিক্খাপদসমাদানে চ ততুত্তরিঞ্চ অত্তনো জীৰিতম্পি পরিচ্চজিত্বা ৰত্থুং অৰীতিক্কমন্তানং উপ্পজ্জমানা ৰিরতি <span class="bld">‘সমাদানৰিরতী’</span>তি ৰেদিতব্বা। <span class="bld">উত্তরৰড্ঢমানপব্বতৰাসীউপাসকস্স</span> ৰিয। সো কির অম্বরিযৰিহারৰাসিনো <span class="bld">পিঙ্গলবুদ্ধরক্খিতত্থেরস্স</span> সন্তিকে সিক্খাপদানি গহেত্বা খেত্তং কসতি। অথস্স গোণো নট্ঠো। সো তং গৰেসন্তো উত্তরৰড্ঢমানপব্বতং আরুহি। তত্র নং মহাসপ্পো অগ্গহেসি। সো চিন্তেসি – ‘ইমাযস্স তিখিণৰাসিযা সীসং ছিন্দামী’তি। পুন চিন্তেসি – ‘ন মেতং পতিরূপং য্বাহং ভাৰনীযস্স গরুনো সন্তিকে সিক্খাপদানি গহেত্বা ভিন্দেয্য’ন্তি এৰং যাৰততিযং চিন্তেত্বা <a name="M0.0147"></a> ‘জীৰিতং পরিচ্চজামি, ন সিক্খাপদ’ন্তি অংসে ঠপিতং তিখিণদণ্ডৰাসিং অরঞ্ঞে ছড্ডেসি। তাৰদেৰ নং মহাৰাল়ো মুঞ্চিত্বা অগমাসীতি।</p>
<p class="bodytext">অরিযমগ্গসম্পযুত্তা <a name="P0.0104"></a> পন ৰিরতি <span class="bld">‘সমুচ্ছেদৰিরতী’</span>তি ৰেদিতব্বা, যস্সা উপ্পত্তিতো পভুতি ‘পাণং ঘাতেস্সামী’তি অরিযপুগ্গলানং চিত্তম্পি নুপ্পজ্জতীতি।</p>
<p class="bodytext">ইদানি <a name="V0.0150"></a> যথা অকুসলানং এৰং ইমেসম্পি কুসলকম্মপথানং ধম্মতো কোট্ঠাসতো আরম্মণতো ৰেদনাতো মূলতোতি পঞ্চহাকারেহি ৰিনিচ্ছযো ৰেদিতব্বো –</p>
<p class="bodytext">তত্থ <span class="bld">‘ধম্মতো’</span>তি এতেসু হি পটিপাটিযা সত্ত চেতনাপি ৰট্টন্তি, ৰিরতিযোপি; অন্তে তযো চেতনাসম্পযুত্তাৰ।</p>
<p class="bodytext"><span class="bld">‘কোট্ঠাসতো’</span>তি পটিপাটিযা সত্ত কম্মপথা এৰ, নো মূলানি। অন্তে তযো কম্মপথা চেৰ মূলানি চ। অনভিজ্ঝা হি মূলং পত্বা ‘অলোভো কুসলমূলং’ হোতি। অব্যাপাদো ‘অদোসো কুসলমূলং’, সম্মাদিট্ঠি ‘অমোহো কুসলমূলং’।</p>
<p class="bodytext"><span class="bld">‘আরম্মণতো’</span>তি পাণাতিপাতাদীনং আরম্মণানেৰ এতেসং আরম্মণানি। ৰীতিক্কমিতব্বতোযেৰ হি ৰেরমণী নাম হোতি। যথা পন নিব্বানারম্মণো অরিযমগ্গো কিলেসে পজহতি, এৰং জীৰিতিন্দ্রিযাদিআরম্মণাপেতে কম্মপথা পাণাতিপাতাদীনি দুস্সীল্যানি পজহন্তীতি ৰেদিতব্বা।</p>
<p class="bodytext"><span class="bld">‘ৰেদনাতো’</span>তি সব্বে সুখৰেদনা ৰা হোন্তি মজ্ঝত্তৰেদনা ৰা। কুসলং পত্বা হি দুক্খৰেদনা নাম নত্থি।</p>
<p class="bodytext"><span class="bld">‘মূলতো’</span>তি পটিপাটিযা সত্ত কম্মপথা ঞাণসম্পযুত্তচিত্তেন ৰিরমন্তস্স অলোভঅদোসঅমোহৰসেন তিমূলা হোন্তি; ঞাণৰিপ্পযুত্তচিত্তেন ৰিরমন্তস্স দ্বিমূলা। অনভিজ্ঝা ঞাণসম্পযুত্তচিত্তেন ৰিরমন্তস্স দ্বিমূলা হোতি; ঞাণৰিপ্পযুত্তচিত্তেন একমূলা। অলোভো পন অত্তনাৰ অত্তনো মূলং ন হোতি। অব্যাপাদেপি এসেৰ নযো। সম্মাদিট্ঠি অলোভাদোসৰসেন দ্বিমূলাৰ হোতি। ইমে দস কুসলকম্মপথা নাম।</p>
<p class="subhead">কম্মপথসংসন্দনকথা</p>
<p class="bodytext">ইদানি <a name="M0.0148"></a> ইমস্মিং ঠানে কম্মপথসংসন্দনং নাম ৰেদিতব্বং। পঞ্চফস্সদ্বারৰসেন হি উপ্পন্নো অসংৰরো অকুসলং মনোকম্মমেৰ হোতি। মনোফস্সদ্বারৰসেন উপ্পন্নো তীণিপি কম্মানি <a name="V0.0151"></a> হোন্তি – সো হি কাযদ্বারে চোপনপ্পত্তো অকুসলং কাযকম্মং হোতি, ৰচীদ্বারে অকুসলং ৰচীকম্মং, উভযত্থ চোপনং অপ্পত্তো অকুসলং মনোকম্মং। পঞ্চঅসংৰরদ্বারৰসেন উপ্পন্নোপি অকুসলং মনোকম্মমেৰ হোতি। চোপনকাযঅসংৰরদ্বারৰসেন উপ্পন্নো অকুসলং কাযকম্মমেৰ হোতি, ৰাচাঅসংৰরদ্বারৰসেন উপ্পন্নো অকুসলং ৰচীকম্মমেৰ হোতি, মনোঅসংৰরদ্বারৰসেন উপ্পন্নো <a name="P0.0105"></a> অকুসলং মনোকম্মমেৰ হোতি। তিৰিধং কাযদুচ্চরিতং অকুসলং কাযকম্মমেৰ হোতি, চতুব্বিধং ৰচীদুচ্চরিতং অকুসলং ৰচীকম্মমেৰ হোতি, তিৰিধং মনোদুচ্চরিতং অকুসলং মনোকম্মমেৰ হোতি।</p>
<p class="bodytext">পঞ্চফস্সদ্বারৰসেন উপ্পন্নো সংৰরোপি কুসলং মনোকম্মমেৰ হোতি। মনোফস্সদ্বারৰসেন উপ্পন্নো পন অযম্পি, অসংৰরো ৰিয, তীণিপি কম্মানি হোন্তি। পঞ্চসংৰরদ্বারৰসেন উপ্পন্নোপি কুসলং মনোকম্মমেৰ হোতি, চোপনকাযসংৰরদ্বারৰসেন উপ্পন্নো কুসলং কাযকম্মমেৰ হোতি, ৰাচাসংৰরদ্বারৰসেন উপ্পন্নো কুসলং ৰচীকম্মমেৰ হোতি, মনোসংৰরদ্বারৰসেন উপ্পন্নো কুসলং মনোকম্মমেৰ হোতি। তিৰিধং কাযসুচরিতং কুসলং কাযকম্মমেৰ হোতি, চতুব্বিধং ৰচীসুচরিতং কুসলং ৰচীকম্মমেৰ হোতি, তিৰিধং মনোসুচরিতং কুসলং মনোকম্মমেৰ হোতি।</p>
<p class="bodytext">অকুসলং কাযকম্মং পঞ্চফস্সদ্বারৰসেন নুপ্পজ্জতি; মনোফস্সদ্বারৰসেনেৰ উপ্পজ্জতি। তথা অকুসলং ৰচীকম্মং। অকুসলং মনোকম্মং পন ছফস্সদ্বারৰসেন উপ্পজ্জতি; তং কাযৰচীদ্বারেসু চোপনং পত্তং অকুসলং কাযৰচীকম্মং হোতি, চোপনং অপ্পত্তং অকুসলং মনোকম্মমেৰ। যথা চ পঞ্চফস্সদ্বারৰসেন, এৰং পঞ্চঅসংৰরদ্বারৰসেনপি অকুসলং কাযকম্মং নুপ্পজ্জতি, চোপনকাযঅসংৰরদ্বারৰসেন পন ৰাচাঅসংৰরদ্বারৰসেন চ উপ্পজ্জতি; মনোঅসংৰরদ্বারৰসেন নুপ্পজ্জতি। অকুসলং ৰচীকম্মম্পি পঞ্চঅসংৰরদ্বারৰসেন নুপ্পজ্জতি, চোপনকাযৰাচাঅসংৰরদ্বারৰসেন উপ্পজ্জতি; মনোঅসংৰরদ্বারৰসেন নুপ্পজ্জতি। অকুসলং মনোকম্মং অট্ঠঅসংৰরদ্বারৰসেনপি উপ্পজ্জতেৰ। কুসলকাযকম্মাদীসুপি এসেৰ নযো।</p>
<p class="bodytext">অযং <a name="M0.0149"></a> পন ৰিসেসো – যথা অকুসলকাযকম্মৰচীকম্মানি মনোঅসংৰরদ্বারৰসেন নুপ্পজ্জন্তি, ন তথা এতানি। এতানি পন কাযঙ্গৰাচঙ্গং অচোপেত্বা সিক্খাপদানি গণ্হন্তস্স মনোসংৰরদ্বারেপি উপ্পজ্জন্তি এৰ। তত্থ কামাৰচরং কুসলং চিত্তং তিৰিধকম্মদ্বারৰসেন উপ্পজ্জতি, পঞ্চৰিঞ্ঞাণদ্বারৰসেন নুপ্পজ্জতি; ‘যমিদং চক্খুসম্ফস্সপচ্চযা <a name="V0.0152"></a> উপ্পজ্জতি ৰেদযিতং, সুখং ৰা দুক্খং ৰা অদুক্খমসুখং ৰা’তি ইমিনা পন নযেন ছফস্সদ্বারৰসেন উপ্পজ্জতি; অট্ঠঅসংৰরদ্বারৰসেন নুপ্পজ্জতি, অট্ঠসংৰরদ্বারৰসেন উপ্পজ্জতি; দসঅকুসলকম্মপথৰসেন <a name="P0.0106"></a> নুপ্পজ্জতি, দসকুসলকম্মপথৰসেন উপ্পজ্জতি; তস্মা ইদম্পি চিত্তং তিৰিধকম্মদ্বারৰসেন ৰা উপ্পন্নং হোতু, ছফস্সদ্বারৰসেন ৰা, অট্ঠসংৰরদ্বারৰসেন ৰা দসকুসলকম্মপথৰসেন ৰা। ‘‘কামাৰচরং কুসলং চিত্তং উপ্পন্নং হোতি…পে॰… রূপারম্মণং ৰা…পে॰… ধম্মারম্মণং ৰা’’তি ৰুত্তে সব্বং ৰুত্তমেৰ হোতীতি।</p>
<p class="centered">দ্বারকথা নিট্ঠিতা।</p>
<p class="bodytext"><span class="bld">যং যং ৰা পনারব্ভা</span>তি এত্থ অযং যোজনা – হেট্ঠা ৰুত্তেসু রূপারম্মণাদীসু রূপারম্মণং ৰা আরব্ভ, আরম্মণং কত্বাতি অত্থো। সদ্দারম্মণং ৰা…পে॰… ধম্মারম্মণং ৰা আরব্ভ উপ্পন্নং হোতি। এত্তাৰতা এতস্স চিত্তস্স এতেসু আরম্মণেসু যংকিঞ্চি একমেৰ আরম্মণং অনুঞ্ঞাতসদিসং হোতি। ইদঞ্চ একস্মিং সমযে একস্স ৰা পুগ্গলস্স রূপারম্মণং আরব্ভ উপ্পন্নং পুন অঞ্ঞস্মিং সমযে অঞ্ঞস্স ৰা পুগ্গলস্স সদ্দাদীসুপি অঞ্ঞতরং আরম্মণং আরব্ভ উপ্পজ্জতি এৰ। এৰং উপ্পজ্জমানস্স চস্স একস্মিং ভৰে পঠমং রূপারম্মণং আরব্ভ পৰত্তি হোতি, পচ্ছা সদ্দারম্মণন্তি অযম্পি কমো নত্থি। রূপাদীসু চাপি পঠমং নীলারম্মণং পচ্ছা পীতারম্মণন্তি অযম্পি নিযমো নত্থি। ইতি ইমং সব্বারম্মণতঞ্চেৰ, কমাভাৰঞ্চ, কমাভাৰেপি চ নীলপীতাদীসু নিযমাভাৰং দস্সেতুং ‘যং যং ৰা পনারব্ভা’তি আহ। ইদং ৰুত্তং হোতি – ইমেসু রূপাদীসু ন যংকিঞ্চি একমেৰ, অথ খো যং যং ৰা পনারব্ভ উপ্পন্নং হোতি। এৰং উপ্পজ্জমানম্পি চ ‘পঠমং রূপারম্মণং পচ্ছা সদ্দারম্মণং আরব্ভা’তি এৰম্পি অনুপ্পজ্জিত্বা যং যং ৰা পনারব্ভ উপ্পন্নং হোতি; ‘পটিলোমতো ৰা অনুলোমতো ৰা, একন্তরিকদ্বন্তরিকাদিনযেন ৰা, রূপারম্মণাদীসু যং ৰা তং ৰা আরম্মণং কত্বা উপ্পন্নং হোতী’তি অত্থো। রূপারম্মণেসুপি চ ‘পঠমং <a name="M0.0150"></a> নীলারম্মণং পচ্ছা পীতারম্মণ’ন্তি ইমিনাপি নিযমেন অনুপ্পজ্জিত্বা, যং যং ৰা পনারব্ভ ‘নীলপীতকাদীসু রূপারম্মণেসু যং ৰা তং ৰা রূপারম্মণং আরব্ভ উপ্পন্নং হোতী’তি অত্থো। সদ্দারম্মণাদীসুপি এসেৰ নযো। অযং তাৰ একা যোজনা।</p>
<p class="bodytext">অযং পন অপরা – রূপং আরম্মণং এতস্সাতি রূপারম্মণং…পে॰… ধম্মো আরম্মণং এতস্সাতি <a name="V0.0153"></a> ধম্মারম্মণং <a name="P0.0107"></a>। ইতি রূপারম্মণং ৰা…পে॰… ধম্মারম্মণং ৰা চিত্তং উপ্পন্নং হোতীতি ৰত্বা পুন ‘যং যং ৰা পনারব্ভা’তি আহ। তস্সত্থো – এতেসু রূপাদীসু হেট্ঠা ৰুত্তনযেনেৰ যং ৰা তং ৰা পন আরব্ভ উপ্পন্নং হোতীতি। <span class="bld">মহাঅট্ঠকথাযং</span> পন যেৰাপনকে অভিনৰং নত্থি, হেট্ঠা গহিতমেৰ গহিত’ন্তি ৰত্বা ‘রূপং ৰা আরব্ভ…পে॰… ধম্মং ৰা আরব্ভ, ইদং ৰা ইদং ৰা আরব্ভাতি কথেতুং ইদং ৰুত্ত’ন্তি এত্তকমেৰ আগতং।</p>
<p class="title">ধম্মুদ্দেসৰারো</p>
<p class="subhead">ফস্সপঞ্চমকরাসিৰণ্ণনা</p>
<p class="bodytext"><span class="bld">তস্মিং সমযে</span>তি ইদং অনিযমনিদ্দিট্ঠস্স সমযস্স নিযমতো পটিনিদ্দেসৰচনং। তস্মা ‘যস্মিং সমযে কামাৰচরং কুসলং চিত্তং উপ্পন্নং হোতি, তস্মিংযেৰ সমযে ফস্সো হোতি…পে॰… অৰিক্খেপো হোতী’তি অযমত্থো ৰেদিতব্বো। তত্থ যথেৰ চিত্তং এৰং ফস্সাদীসুপি ফস্সো হোতি। কিং হোতি? ‘কামাৰচরো হোতি, কুসলো হোতি, উপ্পন্নো হোতি, সোমনস্সসহগতো হোতী’তিআদিনা নযেন লব্ভমানপদৰসেন যোজনা কাতব্বা। ৰেদনাযঞ্হি ‘সোমনস্সসহগতা’তি পঞ্ঞিন্দ্রিযে চ ‘ঞাণসম্পযুত্ত’ন্তি ন লব্ভতি, তস্মা ‘লব্ভমানপদৰসেনা’তি ৰুত্তং। ইদং অট্ঠকথামুত্তকং আচরিযানং মতং; ন পনেতং সারতো দট্ঠব্বং।</p>
<p class="bodytext">কস্মা পনেত্থ ফস্সোৰ পঠমং ৰুত্তোতি? চিত্তস্স পঠমাভিনিপাতত্তা। আরম্মণস্মিঞ্হি চিত্তস্স পঠমাভিনিপাতো হুত্বা ফস্সো আরম্মণং ফুসমানো উপ্পজ্জতি, তস্মা পঠমং ৰুত্তো। ফস্সেন পন ফুসিত্বা ৰেদনায ৰেদযতি, সঞ্ঞায সঞ্জানাতি, চেতনায চেতেতি। তেন ৰুত্তং – ‘‘ফুট্ঠো, ভিক্খৰে, ৰেদেতি, ফুট্ঠো সঞ্জানাতি ফুট্ঠো চেতেতী’’তি।</p>
<p class="bodytext">অপিচ <a name="M0.0151"></a>, অযং ফস্সো নাম যথা পাসাদং পত্বা থম্ভো নাম সেসদব্বসম্ভারানং বলৰপচ্চযো, তুলাসঙ্ঘাটভিত্তিপাদকূটগোপানসীপক্খপাসকমুখৰট্টিযো থম্ভাবদ্ধা থম্ভে পতিট্ঠিতা, এৰমেৰ সহজাতসম্পযুত্তধম্মানং বলৰপচ্চযো হোতি। থম্ভসদিসো হি এস। অৰসেসা দব্বসম্ভারসদিসাতি। তস্মাপি পঠমং ৰুত্তো। ইদং পন অকারণং। একচিত্তস্মিঞ্হি উপ্পন্নধম্মানং ‘অযং পঠমং উপ্পন্নো অযং পচ্ছা’তি ইদং ৰত্তুং ন লব্ভা। বলৰপচ্চযভাৰেপি ফস্সস্স কারণং ন <a name="V0.0154"></a> দিস্সতি। দেসনাৰারেনেৰ পন <a name="P0.0108"></a> ফস্সো পঠমং ৰুত্তো। ৰেদনা হোতি ফস্সো হোতি, সঞ্ঞা হোতি ফস্সো হোতি, চেতনা হোতি ফস্সো হোতি, চিত্তং হোতি ফস্সো হোতি, ৰেদনা হোতি সঞ্ঞা হোতি, চেতনা হোতি ৰিতক্কো হোতীতি আহরিতুম্পি হি ৰট্টেয্য। দেসনাৰারেন পন ফস্সোৰ পঠমং ৰুত্তোতি ৰেদিতব্বো। যথা চেত্থ এৰং সেসধম্মেসুপি পুব্বাপরক্কমো নাম ন পরিযেসিতব্বো। ৰচনত্থলক্খণরসাদীহি পন ধম্মা এৰ পরিযেসিতব্বা।</p>
<p class="bodytext">সেয্যথিদং – ফুসতীতি <span class="bld">ফস্সো</span>। স্বাযং ফুসনলক্খণো, সঙ্ঘট্টনরসো, সন্নিপাতপচ্চুপট্ঠানো, আপাথগতৰিসযপদট্ঠানো।</p>
<p class="bodytext">অযঞ্হি অরূপধম্মোপি সমানো আরম্মণে ফুসনাকারেনেৰ পৰত্ততীতি ফুসনলক্খণো। একদেসেন চ অনল্লীযমানোপি রূপং ৰিয চক্খুং, সদ্দো ৰিয চ সোতং, চিত্তং আরম্মণঞ্চ সঙ্ঘট্টেতীতি সঙ্ঘট্টনরসো। ৰত্থারম্মণসঙ্ঘট্টনতো ৰা উপ্পন্নত্তা সম্পত্তিঅত্থেনপি রসেন সঙ্ঘট্টনরসোতি ৰেদিতব্বো। ৰুত্তঞ্হেতং অট্ঠকথাযং – ‘‘চতুভূমকফস্সো হি নোফুসনলক্খণো নাম নত্থি। সঙ্ঘট্টনরসো পন পঞ্চদ্বারিকোৰ হোতি। পঞ্চদ্বারিকস্স হি ফুসনলক্খণোতিপি সঙ্ঘট্টনরসোতিপি নামং; মনোদ্বারিকস্স ফুসনলক্খণোত্বেৰ নামং, ন সঙ্ঘট্টনরসো’’তি।</p>
<p class="bodytext">ইদঞ্চ ৰত্বা ইদং সুত্তং আভতং – ‘‘যথা, মহারাজ, দ্বে মেণ্ডা যুজ্ঝেয্যুং, তেসু যথা একো মেণ্ডো এৰং চক্খু দট্ঠব্বং, যথা দুতিযো মেণ্ডো এৰং রূপং দট্ঠব্বং; যথা তেসং সন্নিপাতো এৰং ফস্সো দট্ঠব্বো’’। এৰং ফুসনলক্খণো চ ফস্সো, সঙ্ঘট্টনরসো চ। ‘‘যথা, মহারাজ, দ্বে <a name="M0.0152"></a> সম্মা ৰজ্জেয্যুং…পে॰… দ্বে পাণী ৰজ্জেয্যুং, যথা একো পাণি এৰং চক্খু দট্ঠব্বং, যথা দুতিযো পাণি এৰং রূপং দট্ঠব্বং, যথা তেসং সন্নিপাতো এৰং ফস্সো দট্ঠব্বো। এৰং ফুসনলক্খণো চ ফস্সো সঙ্ঘট্টনরসো চা’’তি (মি॰ প॰ ২.৩.৮) ৰিত্থারো।</p>
<p class="bodytext">যথা ৰা ‘‘চক্খুনা রূপং দিস্বা’’তিআদীসু (ধ॰ স॰ ১৩৫২, ১৩৫৪) চক্খুৰিঞ্ঞাণাদীনি চক্খুআদিনামেন ৰুত্তানি, এৰমিধাপি তানি চক্খুআদিনামেন ৰুত্তানীতি ৰেদিতব্বানি। তস্মা ‘এৰং চক্খু দট্ঠব্ব’ন্তিআদীসু এৰং চক্খুৰিঞ্ঞাণং দট্ঠব্বন্তি ইমিনা নযেন অত্থো ৰেদিতব্বো। এৰং সন্তে চিত্তারম্মণসঙ্ঘট্টনতো <a name="P0.0109"></a> ইমস্মিম্পি সুত্তে কিচ্চট্ঠেনেৰ রসেন সঙ্ঘট্টনরসোতি সিদ্ধো হোতি।</p>
<p class="bodytext">তিকসন্নিপাতসঙ্খাতস্স <a name="V0.0155"></a> পন অত্তনো কারণস্স ৰসেন পৰেদিতত্তা সন্নিপাতপচ্চুপট্ঠানো। অযঞ্হি তত্থ তত্থ ‘‘তিণ্ণং সঙ্গতি ফস্সো’’তি এৰং কারণস্স ৰসেন পৰেদিতোতি। ইমস্স চ সুত্তপদস্স তিণ্ণং সঙ্গতিযা ফস্সোতি অযমত্থো; ন সঙ্গতিমত্তমেৰ ফস্সোতি।</p>
<p class="bodytext">এৰং পৰেদিতত্তা পন তেনেৰাকারেন পচ্চুপট্ঠাতীতি সন্নিপাতপচ্চুপট্ঠানোতি ৰুত্তো। ফলট্ঠেন পন পচ্চুপট্ঠানেনেস ৰেদনাপচ্চুপট্ঠানো নাম হোতি। ৰেদনঞ্হেস পচ্চুপট্ঠাপেতি উপ্পাদেতীতি অত্থো। উপ্পাদযমানো চ যথা বহিদ্ধা উণ্হপচ্চযাপি লাখাসঙ্খাতধাতুনিস্সিতা উস্মা অত্তনো নিস্সযে মুদুভাৰকারী হোতি, ন অত্তনো পচ্চযভূতেপি বহিদ্ধা ৰীতচ্চিতঙ্গারসঙ্খাতে উণ্হভাৰে, এৰং ৰত্থারম্মণসঙ্খাতঅঞ্ঞপচ্চযোপি সমানো, চিত্তনিস্সিতত্তা অত্তনো নিস্সযভূতে চিত্তে এৰ এস ৰেদনুপ্পাদকো হোতি, ন অত্তনো পচ্চযভূতেপি ৰত্থুম্হি আরম্মণে ৰাতি ৰেদিতব্বো। তজ্জাসমন্নাহারেন পন ইন্দ্রিযেন চ পরিক্খতে ৰিসযে অনন্তরাযেন উপ্পজ্জনতো এস আপাথগতৰিসযপদট্ঠানোতি ৰুচ্চতি।</p>
<p class="bodytext">ৰেদযতীতি <span class="bld">ৰেদনা</span>। সা ৰেদযিতলক্খণা, অনুভৰনরসা ইট্ঠাকারসম্ভোগরসা ৰা, চেতসিকঅস্সাদপচ্চুপট্ঠানা, পস্সদ্ধিপদট্ঠানা।</p>
<p class="bodytext">‘চতুভূমিকৰেদনা <a name="M0.0153"></a> হি নোৰেদযিতলক্খণা নাম নত্থি। অনুভৰনরসতা পন সুখৰেদনাযমেৰ লব্ভতী’তি ৰত্বা পুন তং ৰাদং পটিক্খিপিত্বা ‘সুখৰেদনা ৰা হোতু, দুক্খৰেদনা ৰা, অদুক্খমসুখৰেদনা ৰা, সব্বা অনুভৰনরসা’তি ৰত্বা অযমত্থো দীপিতো – আরম্মণরসানুভৰনট্ঠানং পত্বা সেসসম্পযুত্তধম্মা একদেসমত্তকমেৰ অনুভৰন্তি। ফস্সস্স হি ফুসনমত্তকমেৰ হোতি, সঞ্ঞায সঞ্জাননমত্তকমেৰ, চেতনায চেতনামত্তকমেৰ, ৰিঞ্ঞাণস্স ৰিজাননমত্তকমেৰ। একংসতো পন ইস্সরৰতায ৰিস্সৰিতায সামিভাৰেন ৰেদনাৰ আরম্মণরসং অনুভৰতি।</p>
<p class="bodytext">রাজা ৰিয হি ৰেদনা, সূদো ৰিয সেসধম্মা। যথা সূদো নানারসভোজনং সম্পাদেত্বা পেল়ায পক্খিপিত্বা লঞ্ছনং দত্বা রঞ্ঞো সন্তিকে ওতারেত্বা লঞ্ছনং ভিন্দিত্বা পেল়ং ৰিৰরিত্বা সব্বসূপব্যঞ্জনেহি অগ্গগ্গং <a name="P0.0110"></a> আদায ভাজনে পক্খিপিত্বা সদোসনিদ্দোসভাৰৰীমংসনত্থং অজ্ঝোহরতি, ততো রঞ্ঞো নানগ্গরসভোজনং উপনামেতি। রাজা ইস্সরৰতায ৰিস্সৰিতায <a name="V0.0156"></a> সামী হুত্বা ইচ্ছিতিচ্ছিতং ভুঞ্জতি। তত্থ হি সূদস্স ভত্তৰীমংসনমত্তমিৰ অৰসেসধম্মানং আরম্মণরসস্স একদেসানুভৰনং। যথা হি সূদো ভত্তেকদেসমত্তমেৰ ৰীমংসতি এৰং সেসধম্মাপি আরম্মণরসেকদেসমেৰ অনুভৰন্তি। যথা পন রাজা ইস্সরৰতায ৰিস্সৰিতায সামী হুত্বা যদিচ্ছকং ভুঞ্জতি, এৰং ৰেদনাপি ইস্সরৰতায ৰিস্সৰিতায সামিভাৰেন আরম্মণরসং অনুভৰতি। তস্মা অনুভৰনরসাতি ৰুচ্চতি।</p>
<p class="bodytext">দুতিযে অত্থৰিকপ্পে অযং ইধ অধিপ্পেতা ৰেদনা যথা ৰা তথা ৰা আরম্মণস্স ইট্ঠাকারমেৰ সম্ভুঞ্জতীতি ইট্ঠাকারসম্ভোগরসাতি ৰুত্তা। চেতসিকঅস্সাদতো পনেসা অত্তনো সভাৰেনেৰ উপট্ঠানং সন্ধায চেতসিকঅস্সাদপচ্চুপট্ঠানাতি ৰুত্তা। যস্মা পন ‘‘পস্সদ্ধিকাযো সুখং ৰেদেতি’’ তস্মা পস্সদ্ধিপদট্ঠানাতি ৰেদিতব্বা।</p>
<p class="bodytext">নীলাদিভেদং আরম্মণং সঞ্জানাতীতি <span class="bld">সঞ্ঞা</span>। সা সঞ্জাননলক্খণা পচ্চাভিঞ্ঞাণরসা। চতুভূমিকসঞ্ঞা হি নোসঞ্জাননলক্খণা নাম নত্থি <a name="M0.0154"></a>। সব্বা সঞ্জাননলক্খণাৰ। যা পনেত্থ অভিঞ্ঞাণেন সঞ্জানাতি সা পচ্চাভিঞ্ঞাণরসা নাম হোতি।</p>
<p class="bodytext">তস্সা, ৰড্ঢকিস্স দারুম্হি অভিঞ্ঞাণং কত্বা পুন তেন অভিঞ্ঞাণেন তং পচ্চাভিজাননকালে, পুরিসস্স কাল়তিলকাদিঅভিঞ্ঞাণং সল্লক্খেত্বা পুন তেন অভিঞ্ঞাণেন অসুকো নাম এসোতি তস্স পচ্চাভিজাননকালে, রঞ্ঞো পিল়ন্ধনগোপকভণ্ডাগারিকস্স তস্মিং তস্মিং পিল়ন্ধনে নামপণ্ণকং বন্ধিত্বা ‘অসুকং পিল়ন্ধনং নাম আহরা’তি ৰুত্তে দীপং জালেত্বা রতনগব্ভং পৰিসিত্বা পণ্ণং ৰাচেত্বা তস্স তস্সেৰ পিল়ন্ধনস্স আহরণকালে চ পৰত্তি ৰেদিতব্বা।</p>
<p class="bodytext">অপরো নযো – সব্বসঙ্গাহিকৰসেন হি সঞ্জাননলক্খণা সঞ্ঞা। পুনসঞ্জাননপচ্চযনিমিত্তকরণরসা, দারুআদীসু তচ্ছকাদযো ৰিয। যথাগহিতনিমিত্তৰসেন অভিনিৰেসকরণপচ্চুপট্ঠানা, হত্থিদস্সকঅন্ধা ৰিয। আরম্মণে অনোগাল়্হৰুত্তিতায <a name="P0.0111"></a> অচিরট্ঠানপচ্চুপট্ঠানা ৰা, ৰিজ্জু ৰিয। যথাউপট্ঠিতৰিসযপদট্ঠানা, তিণপুরিসকেসু মিগপোতকানং ‘পুরিসা’তি উপ্পন্নসঞ্ঞা ৰিয। যা পনেত্থ ঞাণসম্পযুত্তা হোতি সা সঞ্ঞা ঞাণমেৰ অনুৰত্ততি। সসম্ভারপথৰীআদীসু সেসধম্মা পথৰীআদীনি ৰিযাতি ৰেদিতব্বা।</p>
<p class="bodytext">চেতযতীতি <a name="V0.0157"></a> <span class="bld">চেতনা</span> সদ্ধিং অত্তনা সম্পযুত্তধম্মে আরম্মণে অভিসন্দহতীতি অত্থো। সা চেতযিতলক্খণা, চেতনাভাৰলক্খণাতি অত্থো। আযূহনরসা। চতুভূমিকচেতনা হি নোচেতযিতলক্খণা নাম নত্থি। সব্বা চেতযিতলক্খণাৰ। আযূহনরসতা পন কুসলাকুসলেসু এৰ হোতি। কুসলাকুসলকম্মাযূহনট্ঠানঞ্হি পত্বা সেসসম্পযুত্তধম্মানং একদেসমত্তকমেৰ কিচ্চং হোতি। চেতনা পন অতিরেকউস্সাহা অতিরেকৰাযামা, দিগুণুস্সাহা দিগুণৰাযামা। তেনাহু পোরাণা – ‘‘থাৰরিযসভাৰসণ্ঠিতা চ পনেসা চেতনা’’তি। <span class="bld">থাৰরিযো</span>তি খেত্তসামী ৰুচ্চতি। যথা খেত্তসামী পুরিসো পঞ্চপণ্ণাস বলিপুরিসে গহেত্বা ‘লাযিস্সামী’তি একতো খেত্তং ওতরতি। তস্স অতিরেকো উস্সাহো অতিরেকো ৰাযামো, দিগুণো উস্সাহো দিগুণো ৰাযামো হোতি, ‘নিরন্তরং গণ্হথা’তিআদীনি ৰদতি, সীমং আচিক্খতি, তেসং সুরাভত্তগন্ধমালাদীনি জানাতি, মগ্গং সমকং হরতি। এৰংসম্পদমিদং ৰেদিতব্বং <a name="M0.0155"></a>। খেত্তসামিপুরিসো ৰিয হি চেতনা। পঞ্চপণ্ণাস বলিপুরিসা ৰিয চিত্তঙ্গৰসেন উপ্পন্না পঞ্চপণ্ণাস কুসলা ধম্মা। খেত্তসামিপুরিসস্স দিগুণুস্সাহদিগুণৰাযামকরণকালো ৰিয কুসলাকুসলকম্মাযূহনট্ঠানং পত্বা চেতনায দিগুণুস্সাহো দিগুণৰাযামো হোতি। এৰমস্সা আযূহনরসতা ৰেদিতব্বা।</p>
<p class="bodytext">সা পনেসা সংৰিদহনপচ্চুপট্ঠানা। সংৰিদহমানা হি অযং উপট্ঠাতি, সকিচ্চপরকিচ্চসাধকা, জেট্ঠসিস্সমহাৰড্ঢকীআদযো ৰিয। যথা হি জেট্ঠসিস্সো উপজ্ঝাযং দূরতোৰ আগচ্ছন্তং দিস্বা সযং অধীযমানো ইতরেপি দারকে অত্তনো অত্তনো অজ্ঝযনকম্মে পৰত্তযতি, তস্মিঞ্হি অধীযিতুং আরদ্ধে তেপি অধীযন্তি, তদনুৰত্তিতায। যথা চ মহাৰড্ঢকী সযং তচ্ছন্তো ইতরেপি তচ্ছকে অত্তনো অত্তনো <a name="P0.0112"></a> তচ্ছনকম্মে পৰত্তযতি, তস্মিঞ্হি তচ্ছিতুং আরদ্ধে তেপি তচ্ছন্তি, তদনুৰত্তিতায। যথা চ যোধনাযকো সযং যুজ্ঝমানো ইতরেপি যোধে সম্পহারৰুত্তিযং পৰত্তযতি, তস্মিঞ্হি যুজ্ঝিতুং আরদ্ধে তেপি অনিৰত্তমানা যুজ্ঝন্তি, তদনুৰত্তিতায। এৰমেসাপি অত্তনো কিচ্চেন আরম্মণে পৰত্তমানা অঞ্ঞেপি সম্পযুত্তধম্মে অত্তনো অত্তনো কিরিযায পৰত্তেতি। তস্সা হি অত্তনো কিচ্চং আরদ্ধায, তংসম্পযুত্তাপি আরভন্তি। তেন ৰুত্তং – ‘সকিচ্চপরকিচ্চসাধকা, জেট্ঠসিস্সমহাৰড্ঢকীআদযো ৰিযা’তি। অচ্চাযিককম্মানুস্সরণাদীসু চ পনাযং সম্পযুত্তানং উস্সাহনভাৰেন পৰত্তমানা পাকটা হোতীতি ৰেদিতব্বা।</p>
<p class="bodytext">‘আরম্মণং <a name="V0.0158"></a> চিন্তেতী’তি চিত্তন্তি নযেন চিত্তস্স ৰচনত্থো ৰুত্তো এৰ। লক্খণাদিতো পন ৰিজাননলক্খণং চিত্তং, পুব্বঙ্গমরসং, সন্দহনপচ্চুপট্ঠানং, নামরূপপদট্ঠানং। চতুভূমকচিত্তঞ্হি নোৰিজাননলক্খণং নাম নত্থি। সব্বং ৰিজাননলক্খণমেৰ। দ্বারং পন পত্বা আরম্মণৰিভাৰনট্ঠানে চিত্তং পুব্বঙ্গমং পুরেচারিকং হোতি। চক্খুনা হি দিট্ঠং রূপারম্মণং চিত্তেনেৰ ৰিজানাতি…পে॰… মনেন ৰিঞ্ঞাতং ধম্মারম্মণং চিত্তেনেৰ ৰিজানাতি। যথা হি নগরগুত্তিকো নাম নগরমজ্ঝে সিঙ্ঘাটকে নিসীদিত্বা ‘অযং নেৰাসিকো অযং আগন্তুকো’তি আগতাগতং জনং উপধারেতি ৰৰত্থপেতি – এৰংসম্পদমিদং দট্ঠব্বং। ৰুত্তম্পি চেতং মহাথেরেন – ‘‘যথা, মহারাজ <a name="M0.0156"></a>, নগরগুত্তিকো নাম মজ্ঝে নগরস্স সিঙ্ঘাটকে নিসিন্নো পুরত্থিমতো দিসতো পুরিসং আগচ্ছন্তং পস্সেয্য… পচ্ছিমতো… দক্খিণতো… উত্তরতো দিসতো পুরিসং আগচ্ছন্তং পস্সেয্য, এৰমেৰ খো, মহারাজ, যং চক্খুনা রূপং পস্সতি তং ৰিঞ্ঞাণেন ৰিজানাতি, যং সোতেন সদ্দং সুণাতি, ঘানেন গন্ধং ঘাযতি, জিব্হায রসং সাযতি, কাযেন ফোট্ঠব্বং ফুসতি, মনসা ধম্মং ৰিজানাতি, তং ৰিঞ্ঞাণেন ৰিজানাতী’’তি (মি॰ প॰ ২.৩.১২)। এৰং দ্বারং পত্বা আরম্মণৰিভাৰনট্ঠানে চিত্তমেৰ পুব্বঙ্গমং পুরেচারিকং। তস্মা পুব্বঙ্গমরসন্তি <a name="P0.0113"></a> ৰুচ্চতি।</p>
<p class="bodytext">তদেতং পচ্ছিমং পচ্ছিমং উপ্পজ্জমানং পুরিমং পুরিমং নিরন্তরং কত্বা সন্দহনমেৰ উপট্ঠাতীতি সন্দহনপচ্চুপট্ঠানং। পঞ্চৰোকারভৰে পনস্স নিযমতো নামরূপং, চতুৰোকারভৰে নামমেৰ পদট্ঠানং। তস্মা নামরূপপদট্ঠানন্তি ৰুত্তং।</p>
<p class="bodytext">কিং পনেতং চিত্তং পুরিমনিদ্দিট্ঠচিত্তেন সদ্ধিং একমেৰ উদাহু অঞ্ঞন্তি? একমেৰ। অথ কস্মা পুরিমনিদ্দিট্ঠং পুন ৰুত্তন্তি? অৰিচারিতং এতং অট্ঠকথাযং। অযং পনেত্থ যুত্তি – যথা হি রূপাদীনি উপাদায পঞ্ঞত্তা সূরিযাদযো ন অত্থতো রূপাদীহি অঞ্ঞে হোন্তি, তেনেৰ যস্মিং সমযে সূরিযো উদেতি তস্মিং সমযে তস্স তেজসঙ্খাতং রূপম্পীতি। এৰং ৰুচ্চমানেপি ন রূপাদীহি অঞ্ঞো সূরিযো নাম অত্থি। ন তথা চিত্তং; ফস্সাদযো ধম্মে উপাদায পঞ্ঞাপিযতি; অত্থতো পনেতং তেহি অঞ্ঞমেৰ। তেন ‘যস্মিং সমযে চিত্তং উপ্পন্নং হোতি একংসেনেৰ তস্মিং সমযে ফস্সাদীহি অত্থতো অঞ্ঞমেৰ তং হোতী’তি ইমস্সত্থস্স দীপনত্থায এতং পুন ৰুত্তন্তি ৰেদিতব্বং।</p>
<p class="bodytext">যথা চ ‘‘যস্মিং সমযে রূপূপপত্তিযা মগ্গং ভাৰেতি…পে॰… পথৰীকসিণং, তস্মিং সমযে <a name="V0.0159"></a> ফস্সো হোতি ৰেদনা হোতী’’তিআদীসু (ধ॰ স॰ ১৬০) পন ভাৰেন্তেন ৰৰত্থাপিতে সমযে যো ভাৰেতি ন সো অত্থতো উপ্পজ্জতি নাম, তেনেৰ তত্থ যথা ‘‘ফস্সো হোতি ৰেদনা হোতী’’তি ৰুত্তং, ন এৰং ‘‘যো ভাৰেতি সো হোতী’’তি ৰুত্তং। ‘‘যস্মিং সমযে কামাৰচরং কুসলং চিত্তং উপ্পন্নং হোতী’’তিআদীসু পন চিত্তেন ৰৰত্থাপিতে সমযে সমযৰৰত্থাপিতং চিত্তং ন তথা অত্থতো নুপ্পজ্জতি <a name="M0.0157"></a>। যথেৰ পন তদা ‘ফস্সো হোতি ৰেদনা হোতি’, তথা ‘চিত্তম্পি হোতী’তি ইমস্সপি অত্থস্স দীপনত্থমিদং পুন ৰুত্তন্তি ৰেদিতব্বং। ইদং পনেত্থ সন্নিট্ঠানং – উদ্দেসৰারে সঙ্গণ্হনত্থং নিদ্দেসৰারে চ ৰিভজনত্থং পুরিমেন হি ‘চিত্ত’-সদ্দেন কেৰলং সমযো ৰৰত্থাপিতো। তস্মিং পন চিত্তেন ৰৰত্থাপিতসমযে যে ধম্মা হোন্তি তেসং দস্সনত্থং ‘‘ফস্সো হোতী’’তিআদি আরদ্ধং। চিত্তঞ্চাপি তস্মিং সমযে হোতিযেৰ। তস্মা তস্সাপি সঙ্গণ্হনত্থমেতং <a name="P0.0114"></a> পুন ৰুত্তং। ইমস্মিঞ্চ ঠানে এতস্মিং অৰুচ্চমানে ‘‘কতমং তস্মিং সমযে চিত্ত’’ন্তি ন সক্কা ভৰেয্য নিদ্দেসৰারে ৰিভজিতুং। এৰমস্স ৰিভজনংযেৰ পরিহাযেথ। তস্মা তস্স নিদ্দেসৰারে ৰিভজনত্থম্পি এতঞ্চ ৰুত্তন্তি ৰেদিতব্বং।</p>
<p class="bodytext">যস্মা ৰা ‘‘উপ্পন্নং হোতী’’তি এত্থ চিত্তং উপ্পন্নন্তি এতং দেসনাসীসমেৰ, ‘ন পন চিত্তং একমেৰ উপ্পজ্জতী’তি অট্ঠকথাযং ৰিচারিতং, তস্মা চিত্তং ‘‘উপ্পন্ন’’ন্তি এত্থাপি চিত্তমত্তমেৰ অগ্গহেত্বা পরোপণ্ণাসকুসলধম্মেহি সদ্ধিংযেৰ চিত্তং গহিতং। এৰং তত্থ সঙ্খেপতো সব্বেপি চিত্তচেতসিকধম্মে গহেত্বা ইধ সরূপেন পভেদতো দস্সেতুং ‘‘ফস্সো হোতী’’তিআদি আরদ্ধং। ইতি ফস্সাদযো ৰিয চিত্তম্পি ৰুত্তমেৰাতি ৰেদিতব্বং।</p>
<p class="title">ধম্মুদ্দেসৰারো</p>
<p class="subhead">ঝানঙ্গরাসিৰণ্ণনা</p>
<p class="bodytext">ৰিতক্কেতীতি <span class="bld">ৰিতক্কো;</span> ৰিতক্কনং ৰা ৰিতক্কো; ঊহনন্তি ৰুত্তং হোতি। স্বাযং আরম্মণে চিত্তস্স অভিনিরোপনলক্খণো। সো হি আরম্মণে চিত্তং আরোপেতি। যথা হি কোচি রাজৰল্লভং ঞাতিং ৰা মিত্তং ৰা নিস্সায রাজগেহং আরোহতি, এৰং ৰিতক্কং নিস্সায চিত্তং আরম্মণং আরোহতি। তস্মা সো আরম্মণে চিত্তস্স অভিনিরোপনলক্খণোতি ৰুত্তো। নাগসেনত্থেরো পনাহ – আকোটনলক্খণো ৰিতক্কো। ‘‘যথা, মহারাজ, ভেরী আকোটিতা অথ পচ্ছা <a name="V0.0160"></a> অনুরৰতি অনুসদ্দাযতি, এৰমেৰ খো, মহারাজ, যথা আকোটনা এৰং ৰিতক্কো দট্ঠব্বো। যথা পচ্ছা অনুরৰনা অনুসদ্দাযনা এৰং ৰিচারো দট্ঠব্বো’’তি (মি॰ প॰ ২.৩.১৪ থোকং ৰিসদিসং)। স্বাযং আহননপরিযাহননরসো। তথা হি তেন যোগাৰচরো আরম্মণং ৰিতক্কাহতং ৰিতক্কপরিযাহতং করোতীতি ৰুচ্চতি। আরম্মণে চিত্তস্স আনযনপচ্চুপট্ঠানো।</p>
<p class="bodytext">আরম্মণে <a name="M0.0158"></a> তেন চিত্তং ৰিচরতীতি <span class="bld">ৰিচারো;</span> ৰিচরণং ৰা ৰিচারো। অনুসঞ্চরণন্তি ৰুত্তং হোতি। স্বাযং আরম্মণানুমজ্জনলক্খণো। তত্থ সহজাতানুযোজনরসো। চিত্তস্স অনুপ্পবন্ধপচ্চুপট্ঠানো। সন্তেপি চ নেসং কত্থচি অৰিযোগে ওল়ারিকট্ঠেন পুব্বঙ্গমট্ঠেন চ ঘণ্টাভিঘাতো ৰিয অভিনিরোপনট্ঠেন চ চেতসো পঠমাভিনিপাতো ৰিতক্কো <a name="P0.0115"></a>। সুখুমট্ঠেন অনুমজ্জনসভাৰট্ঠেন চ ঘণ্টানুরৰো ৰিয অনুপ্পবন্ধো ৰিচারো। ৰিপ্ফারৰা চেত্থ ৰিতক্কো, পঠমুপ্পত্তিকালে পরিপ্ফন্দভূতো চিত্তস্স। আকাসে উপ্পতিতুকামস্স পক্খিনো পক্খৰিক্খেপো ৰিয। পদুমাভিমুখপাতো ৰিয চ গন্ধানুবদ্ধচেতসো ভমরস্স। সন্তৰুত্তি ৰিচারো নাতিপরিপ্ফন্দনভাৰো চিত্তস্স, আকাসে উপ্পতিতস্স পক্খিনো পক্খপ্পসারণং ৰিয, পরিব্ভমনং ৰিয চ পদুমাভিমুখপতিতস্স ভমরস্স পদুমস্স উপরিভাগে।</p>
<p class="bodytext"><span class="bld">অট্ঠকথাযং</span> পন ‘‘আকাসে গচ্ছতো মহাসকুণস্স উভোহি পক্খেহি ৰাতং গহেত্বা পক্খে সন্নিসীদাপেত্বা গমনং ৰিয আরম্মণে চেতসো অভিনিরোপনভাৰেন পৰত্তো ৰিতক্কো। সো হি একগ্গো হুত্বা অপ্পেতি ৰাতগ্গহণত্থং পক্খে ফন্দাপযমানস্স গমনং ৰিয। অনুমজ্জভাৰেন পৰত্তো ৰিচারো। সো হি আরম্মণং অনুমজ্জতীতি ৰুত্তং, তং অনুপ্পবন্ধনেন পৰত্তিযং অতিৰিয যুজ্জতি। সো পন নেসং ৰিসেসো পঠমদুতিযজ্ঝানেসু পাকটো হোতি। অপিচ মলগ্গহিতং কংসভাজনং একেন হত্থেন দল়্হং গহেত্বা ইতরেন হত্থেন চুণ্ণতেলৰালণ্ডুপকেন পরিমজ্জন্তস্স দল়্হগ্গহণহত্থো ৰিয ৰিতক্কো, পরিমজ্জনহত্থো ৰিয ৰিচারো। তথা কুম্ভকারস্স দণ্ডপ্পহারেন চক্কং ভমযিত্বা ভাজনং করোন্তস্স উপ্পীল়নহত্থো ৰিয ৰিতক্কো, ইতো চিতো চ সঞ্চরণহত্থো ৰিয ৰিচারো। তথা মণ্ডলং করোন্তস্স মজ্ঝে সন্নিরুম্ভিত্বা ঠিতকণ্টকো ৰিয অভিনিরোপনো ৰিতক্কো, বহিপরিব্ভমনকণ্টকো ৰিয অনুমজ্জমানো ৰিচারো।</p>
<p class="bodytext">পিণযতীতি <a name="V0.0161"></a> <span class="bld">পীতি</span>। সা সম্পিযাযনলক্খণা। কাযচিত্তপীণনরসা, ফরণরসা ৰা। ওদগ্যপচ্চুপট্ঠানা। সা পনেসা খুদ্দিকাপীতি, খণিকাপীতি, ওক্কন্তিকাপীতি, উব্বেগাপীতি, ফরণাপীতীতি পঞ্চৰিধা হোতি।</p>
<p class="bodytext">তত্থ <a name="M0.0159"></a> খুদ্দিকাপীতি সরীরে লোমহংসমত্তমেৰ কাতুং সক্কোতি। খণিকাপীতি খণে খণে ৰিজ্জুপ্পাদসদিসা হোতি। ওক্কন্তিকাপীতি <a name="P0.0116"></a>, সমুদ্দতীরং ৰীচি ৰিয, কাযং ওক্কমিত্বা ওক্কমিত্বা ভিজ্জতি। উব্বেগাপীতি বলৰতী হোতি, কাযং উদ্ধগ্গং কত্বা আকাসে লঙ্ঘাপনপ্পমাণপ্পত্তা। তথা হি পুণ্ণৰল্লিকৰাসী মহাতিস্সত্থেরো পুণ্ণমদিৰসে সাযং চেতিযঙ্গণং গন্ত্বা চন্দালোকং দিস্বা মহাচেতিযাভিমুখো হুত্বা ‘ইমায ৰত ৰেলায চতস্সো পরিসা মহাচেতিযং ৰন্দন্তী’তি পকতিযা দিট্ঠারম্মণৰসেন বুদ্ধারম্মণং উব্বেগং পীতিং উপ্পাদেত্বা সুধাতলে পহটচিত্রগেণ্ডুকো ৰিয আকাসে উপ্পতিত্বা মহাচেতিযঙ্গণেযেৰ অট্ঠাসি।</p>
<p class="bodytext">তথা গিরিকণ্ডকৰিহারস্স উপনিস্সযে ৰত্তকালকগামে একা কুলধীতাপি বলৰবুদ্ধারম্মণায উব্বেগায পীতিযা আকাসে লঙ্ঘেসি। তস্সা কির মাতাপিতরো সাযং ধম্মসৰনত্থায ৰিহারং গচ্ছন্তা ‘অম্ম, ত্বং গরুভারা, অকালে ৰিচরিতুং ন সক্কোসি, মযং তুয্হং পত্তিং কত্বা ধম্মং সোস্সামা’তি অগমংসু। সা গন্তুকামাপি তেসং ৰচনং পটিবাহিতুং অসক্কোন্তী ঘরে ওহীযিত্বা ঘরদ্বারে ঠত্বা চন্দালোকেন গিরিকণ্ডকে আকাসচেতিযঙ্গণং ওলোকেন্তী চেতিযস্স দীপপূজং অদ্দস। চতস্সো চ পরিসা মালাগন্ধাদীহি চেতিযপূজং কত্বা পদক্খিণং করোন্তিযো ভিক্খুসঙ্ঘস্স চ গণসজ্ঝাযসদ্দং অস্সোসি। অথস্সা ‘ধঞ্ঞা ৰতিমে মনুস্সা যে ৰিহারং গন্ত্বা এৰরূপে চেতিযঙ্গণে অনুসঞ্চরিতুং এৰরূপঞ্চ মধুরং ধম্মকথং সোতুং লভন্তী’তি মুত্তরাসিসদিসং চেতিযং পস্সন্তিযা এৰ উব্বেগাপীতি উদপাদি। সা আকাসে লঙ্ঘিত্বা মাতাপিতূনং পুরিমতরংযেৰ আকাসতো চেতিযঙ্গণে ওরুয্হ চেতিযং ৰন্দিত্বা ধম্মং সুণমানা অট্ঠাসি। অথ নং মাতাপিতরো আগন্ত্বা ‘অম্ম, ত্বং কতরেন মগ্গেন আগতাসী’তি পুচ্ছিংসু। সা ‘আকাসেন আগতাম্হি, ন মগ্গেনা’তি ৰত্বা ‘অম্ম, আকাসেন নাম খীণাসৰা সঞ্চরন্তি, ত্বং কথং আগতা’তি পুট্ঠা আহ – ‘ময্হং চন্দালোকেন চেতিযং ওলোকেন্তিযা ঠিতায বুদ্ধারম্মণা বলৰপীতি উপ্পজ্জতি, অথাহং নেৰ অত্তনো ঠিতভাৰং ন নিসিন্নভাৰং অঞ্ঞাসিং, গহিতনিমিত্তেনেৰ পন আকাসং <a name="M0.0160"></a> লঙ্ঘিত্বা চেতিযঙ্গণে পতিট্ঠিতাম্হী’তি। এৰং উব্বেগাপীতি আকাসে লঙ্ঘাপনপ্পমাণা হোতি।</p>
<p class="bodytext">ফরণপীতিযা <a name="P0.0117"></a> <a name="V0.0162"></a> পন উপ্পন্নায সকলসরীরং ধমিত্বা পূরিতৰত্থি ৰিয, মহতা উদকোঘেন পক্খন্দপব্বতকুচ্ছি ৰিয চ অনুপরিপ্ফুটং হোতি। সা পনেসা পঞ্চৰিধা পীতি গব্ভং গণ্হন্তী পরিপাকং গচ্ছন্তী দুৰিধং পস্সদ্ধিং পরিপূরেতি – কাযপস্সদ্ধিঞ্চ চিত্তপস্সদ্ধিঞ্চ। পস্সদ্ধি গব্ভং গণ্হন্তী পরিপাকং গচ্ছন্তী দুৰিধং সুখং পরিপূরেতি – কাযিকং চেতসিকঞ্চ। সুখং গব্ভং গণ্হন্তং পরিপাকং গচ্ছন্তং তিৰিধং সমাধিং পরিপূরেতি – খণিকসমাধিং উপচারসমাধিং অপ্পনাসমাধিন্তি। তাসু ঠপেত্বা অপ্পনাসমাধিপূরিকং ইতরা দ্বেপি ইধ যুজ্জন্তি।</p>
<p class="bodytext">সুখযতীতি <span class="bld">সুখং;</span> যস্স উপ্পজ্জতি তং সুখিতং করোতীতি অত্থো। সুট্ঠু ৰা খাদতি, খনতি চ কাযচিত্তাবাধন্তি সুখং। সোমনস্সৰেদনাযেতং নামং। তস্স লক্খণাদীনি ৰেদনাপদে ৰুত্তনযেনেৰ ৰেদিতব্বানি।</p>
<p class="bodytext">অপরো নযো – সাতলক্খণং সুখং, সম্পযুত্তানং উপব্রূহনরসং, অনুগ্গহণপচ্চুপট্ঠানং। সতিপি চ নেসং পীতিসুখানং কত্থচি অৰিপ্পযোগে, ইট্ঠারম্মণপটিলাভতুট্ঠি পীতি; পটিলদ্ধরসানুভৰনং সুখং। যত্থ পীতি তত্থ সুখং। যত্থ সুখং তত্থ ন নিযমতো পীতি। সঙ্খারক্খন্ধসঙ্গহিতা পীতি, ৰেদনাক্খন্ধসঙ্গহিতং সুখং। কন্তারখিন্নস্স ৰনন্তোদকদস্সনসৰনেসু ৰিয পীতি। ৰনচ্ছাযাপৰেসনউদকপরিভোগেসু ৰিয সুখং।</p>
<p class="bodytext">যথা হি পুরিসো মহাকন্তারমগ্গং পটিপন্নো ঘম্মপরেতো তসিতো পিপাসিতো পটিপথে পুরিসং দিস্বা ‘কত্থ পানীযং অত্থী’তি পুচ্ছেয্য। সো ‘অটৰিং উত্তরিত্বা জাতস্সরৰনসণ্ডো অত্থি, তত্থ গন্ত্বা লভিস্সসী’তি ৰদেয্য। সো তস্স কথং সুত্বা হট্ঠপহট্ঠো ভৰেয্য। ততো গচ্ছন্তো ভূমিযং পতিতানি উপ্পলদলনালপত্তাদীনি দিস্বা সুট্ঠুতরং হট্ঠপহট্ঠো হুত্বা গচ্ছন্তো অল্লৰত্থে অল্লকেসে পুরিসে পস্সেয্য, ৰনকুক্কুটমোরাদীনং সদ্দং সুণেয্য, জাতস্সরপরিযন্তে জাতং মণিজালসদিসং নীলৰনসণ্ডং পস্সেয্য, সরে জাতানি উপ্পলপদুমকুমুদাদীনি পস্সেয্য, অচ্ছং ৰিপ্পসন্নং উদকং পস্সেয্য। সো ভিয্যো <a name="M0.0161"></a> ভিয্যো হট্ঠপহট্ঠো হুত্বা জাতস্সরং <a name="P0.0118"></a> ওতরিত্বা যথারুচি ন্হত্বা চ পিৰিত্বা চ পটিপ্পস্সদ্ধদরথো ভিসমুল়ালপোক্খরাদীনি খাদিত্বা নীলুপ্পলাদীনি পিল়ন্ধিত্বা মন্দালকমূলানি খন্ধে করিত্বা উত্তরিত্বা সাটকং নিৰাসেত্বা, উদকসাটকং আতপে কত্বা, সীতচ্ছাযায মন্দমন্দে ৰাতে পহরন্তে নিপন্নো ‘অহো সুখং, অহো সুখ’ন্তি ৰদেয্য। এৰংসম্পদমিদং দট্ঠব্বং।</p>
<p class="bodytext">তস্স <a name="V0.0163"></a> হি পুরিসস্স জাতস্সরৰনসণ্ডসৰনতো পট্ঠায যাৰ উদকদস্সনা হট্ঠপহট্ঠকালো ৰিয পুব্বভাগারম্মণে হট্ঠপহট্ঠাকারা পীতি। ন্হত্বা চ পিৰিত্বা চ সীতচ্ছাযায মন্দমন্দে ৰাতে পহরন্তে ‘অহো সুখং, অহো সুখ’ন্তি ৰদতো নিপন্নকালো ৰিয বলৰপ্পত্তং আরম্মণরসানুভৰনাকারসণ্ঠিতং সুখং। তস্মিং তস্মিং সমযে পাকটভাৰতো চেতং ৰুত্তন্তি ৰেদিতব্বং। যত্থ পন পীতি সুখম্পি তত্থ অত্থীতি ৰুত্তমেৰেতং।</p>
<p class="bodytext"><span class="bld">চিত্তস্সেকগ্গতা</span>তি চিত্তস্স একগ্গভাৰো; সমাধিস্সেতং নামং। লক্খণাদীসু পনস্স অট্ঠকথাযং তাৰ ৰুত্তং – ‘‘পামোক্খলক্খণো চ সমাধি অৰিক্খেপলক্খণো চ’’। যথা হি কূটাগারকণ্ণিকা সেসদব্বসম্ভারানং আবন্ধনতো পমুখা হোতি এৰমেৰ সব্বকুসলধম্মানং সমাধিচিত্তেন ইজ্ঝনতো সব্বেসম্পি তেসং ধম্মানং সমাধি পামোক্খো হোতি। তেন ৰুত্তং –</p>
<p class="bodytext">‘‘যথা, মহারাজ, কূটাগারস্স যা কাচি গোপানসিযো সব্বা তা কূটঙ্গমা হোন্তি, কূটনিন্না কূটসমোসরণা, কূটং তাসং অগ্গমক্খাযতি, এৰমেৰ খো, মহারাজ, যে কেচি কুসলা ধম্মা সব্বে তে সমাধিনিন্না হোন্তি, সমাধিপোণা, সমাধিপব্ভারা, সমাধি তেসং অগ্গমক্খাযতী’’তি (মি॰ প॰ ২.১.১৪)।</p>
<p class="bodytext">যথা চ সেনঙ্গং পত্বা রাজা নাম যত্থ যত্থ সেনা ওসীদতি তং তং ঠানং গচ্ছতি, তস্স গতগতট্ঠানে সেনা পরিপূরতি, পরসেনা ভিজ্জিত্বা রাজানমেৰ অনুৰত্ততি, এৰমেৰ সহজাতধম্মানং ৰিক্খিপিতুং ৰিপ্পকিরিতুং অপ্পদানতো সমাধি অৰিক্খেপলক্খণো নাম হোতীতি।</p>
<p class="bodytext">অপরো <a name="M0.0162"></a> পন নযো – অযং চিত্তস্সেকগ্গতাসঙ্খাতো সমাধি নাম অৰিসারলক্খণো ৰা অৰিক্খেপলক্খণো ৰা, সহজাতধম্মানং, সম্পিণ্ডনরসো ন্হানিযচুণ্ণানং উদকং ৰিয, উপসমপচ্চুপট্ঠানো ঞাণপচ্চুপট্ঠানো <a name="P0.0119"></a> ৰা। ‘‘সমাহিতো যথাভূতং জানাতি পস্সতী’’তি হি ৰুত্তং। ৰিসেসতো সুখপদট্ঠানো, নিৰাতে দীপচ্চীনং ঠিতি ৰিয চেতসো ঠিতীতি দট্ঠব্বো।</p>
<p class="subhead">ইন্দ্রিযরাসিৰণ্ণনা</p>
<p class="bodytext">সদ্দহন্তি এতায, সযং ৰা সদ্দহতি, সদ্দহনমত্তমেৰ ৰা এসাতি <span class="bld">সদ্ধা</span>। সাৰ অস্সদ্ধিযস্স <a name="V0.0164"></a> অভিভৰনতো অধিপতিযট্ঠেন ইন্দ্রিযং। অধিমোক্খলক্খণে ৰা ইন্দট্ঠং কারেতীতি ইন্দ্রিযং। সদ্ধাৰ ইন্দ্রিযং <span class="bld">সদ্ধিন্দ্রিযং</span>। সা পনেসা সম্পসাদনলক্খণা চ সদ্ধা সম্পক্খন্দনলক্খণা চ।</p>
<p class="bodytext">যথা হি রঞ্ঞো চক্কৰত্তিস্স উদকপ্পসাদকো মণি উদকে পক্খিত্তো পঙ্কসেৰালপণককদ্দমং সন্নিসীদাপেতি, উদকং অচ্ছং করোতি ৰিপ্পসন্নং অনাৰিলং, এৰমেৰ সদ্ধা উপ্পজ্জমানা নীৰরণে ৰিক্খম্ভেতি, কিলেসে সন্নিসীদাপেতি, চিত্তং পসাদেতি, অনাৰিলং করোতি। পসন্নেন চিত্তেন যোগাৰচরো কুলপুত্তো দানং দেতি, সীলং সমাদিযতি, উপোসথকম্মং করোতি, ভাৰনং আরভতি। এৰং তাৰ সদ্ধা সম্পসাদনলক্খণাতি ৰেদিতব্বা। তেনাহ <span class="bld">আযস্মা নাগসেনো</span> –</p>
<p class="bodytext">‘‘যথা, মহারাজ, রাজা চক্কৰত্তি চতুরঙ্গিনিযা সেনায সদ্ধিং অদ্ধানমগ্গপ্পটিপন্নো পরিত্তং উদকং তরেয্য, তং উদকং হত্থীহি চ অস্সেহি চ রথেহি চ পত্তীহি চ সঙ্খুভিতং ভৰেয্য আৰিলং লুলিতং কললীভূতং, উত্তিণ্ণো চ রাজা চক্কৰত্তি মনুস্সে আণাপেয্য ‘পানীযং ভণে আহরথ, তং পিৰিস্সামী’তি। রঞ্ঞো চ উদকপ্পসাদকো মণি ভৰেয্য। ‘এৰং দেৰা’তি খো তে মনুস্সা রঞ্ঞো চক্কৰত্তিস্স পটিস্সুত্বা তং উদকপ্পসাদকং মণিং উদকে পক্খিপেয্যুং। তস্মিং উদকে পক্খিত্তমত্তে পঙ্কসেৰালপণকং ৰিগচ্ছেয্য, কদ্দমো চ সন্নিসীদেয্য, অচ্ছং ভৰেয্য উদকং ৰিপ্পসন্নং অনাৰিলং, ততো রঞ্ঞো চক্কৰত্তিস্স পানীযং উপনামেয্যুং – ‘পিৰতু দেৰো পানীয’ন্তি।</p>
<p class="bodytext">‘‘যথা <a name="M0.0163"></a>, মহারাজ, উদকং এৰং চিত্তং দট্ঠব্বং। যথা তে মনুস্সা এৰং যোগাৰচরো দট্ঠব্বো। যথা পঙ্কসেৰালপণকং কদ্দমো চ এৰং কিলেসা দট্ঠব্বা। যথা উদকপ্পসাদকো মণি এৰং সদ্ধা দট্ঠব্বা। যথা উদকপ্পসাদকে মণিম্হি পক্খিত্তমত্তে পঙ্কসেৰালপণকং ৰিগচ্ছতি কদ্দমো চ সন্নিসীদতি, অচ্ছং ভৰতি উদকং ৰিপ্পসন্নং অনাৰিলং, এৰমেৰ খো, মহারাজ, সদ্ধা উপ্পজ্জমানা নীৰরণে ৰিক্খম্ভেতি, ৰিনীৰরণং <a name="P0.0120"></a> চিত্তং হোতি অচ্ছং ৰিপ্পসন্নং অনাৰিল’’ন্তি (মি॰ প॰ ২.১.১০)।</p>
<p class="bodytext">যথা পন কুম্ভিলমকরগাহরক্খসাদিকিণ্ণং পূরং মহানদিং আগম্ম ভীরুকজনো উভোসু তীরেসু <a name="V0.0165"></a> তিট্ঠতি। সঙ্গামসূরো পন মহাযোধো আগন্ত্বা ‘কস্মা ঠিতত্থা’তি পুচ্ছিত্বা ‘সপ্পটিভযভাৰেন ওতরিতুং ন ৰিসহামা’তি ৰুত্তে সুনিসিতং অসিং গহেত্বা ‘মম পচ্ছতো এথ, মা ভাযিত্থা’তি ৰত্বা নদিং ওতরিত্বা আগতাগতে কুম্ভিলাদযো পটিবাহিত্বা ওরিমতীরতো মনুস্সানং সোত্থিভাৰং করোন্তো পারিমতীরং নেতি। পারিমতীরতোপি সোত্থিনা ওরিমতীরং আনেতি। এৰমেৰ দানং দদতো সীলং রক্খতো উপোসথকম্মং করোতো ভাৰনং আরভতো সদ্ধা পুব্বঙ্গমা পুরেচারিকা হোতি। তেন ৰুত্তং ‘সম্পক্খন্দনলক্খণা চ সদ্ধা’তি।</p>
<p class="bodytext">অপরো নযো – সদ্দহনলক্খণা সদ্ধা, ওকপ্পনলক্খণা ৰা। পসাদনরসা উদকপ্পসাদকমণি ৰিয, পক্খন্দনরসা ৰা ওঘুত্তরণো ৰিয। অকালুসিযপচ্চুপট্ঠানা, অধিমুত্তিপচ্চুপট্ঠানা ৰা। সদ্ধেয্যৰত্থুপদট্ঠানা সোতাপত্তিযঙ্গপদট্ঠানা ৰা, সা হত্থৰিত্তবীজানি ৰিয দট্ঠব্বা।</p>
<p class="bodytext">ৰীরস্স ভাৰো ৰীরিযং, ৰীরানং ৰা কম্মং ৰীরিযং। ৰিধিনা ৰা নযেন উপাযেন ঈরযিতব্বং পৰত্তযিতব্বন্তি ৰীরিযং। তদেৰ কোসজ্জস্স অভিভৰনতো অধিপতিযট্ঠেন ইন্দ্রিযং। পগ্গহণলক্খণে ৰা ইন্দট্ঠং কারেতীতি ইন্দ্রিযং। ৰীরিযমেৰ ইন্দ্রিযং <span class="bld">ৰীরিযিন্দ্রিযং</span>। তং পনেতং উপত্থম্ভনলক্খণঞ্চ ৰীরিযং পগ্গহণলক্খণঞ্চ। যথা হি জিণ্ণঘরং আগন্তুকেন থূণুপত্থম্ভেন তিট্ঠতি, এৰমেৰ যোগাৰচরো ৰীরিযুপত্থম্ভেন উপত্থম্ভিতো হুত্বা সব্বকুসলধম্মেহি ন হাযতি, ন পরিহাযতি। এৰং তাৰস্স উপত্থম্ভনলক্খণতা ৰেদিতব্বা। তেনাহ <span class="bld">থেরো নাগসেনো</span> –</p>
<p class="bodytext">‘‘যথা <a name="M0.0164"></a>, মহারাজ, পুরিসো গেহে পতন্তে তমঞ্ঞেন দারুনা উপত্থম্ভেয্য, উপত্থম্ভিতং সন্তং এৰং তং গেহং ন পতেয্য, এৰমেৰ খো মহারাজ উপত্থম্ভনলক্খণং <a name="P0.0121"></a> ৰীরিযং, ৰীরিযুপত্থম্ভিতা সব্বে কুসলা ধম্মা ন হাযন্তি ন পরিহাযন্তী’’তি (মি॰ প॰ ২.১.১২)।</p>
<p class="bodytext">যথা ৰা পন খুদ্দিকায চ মহতিকায চ সেনায সঙ্গামে পৰত্তে খুদ্দিকা সেনা ওলীযেয্য, ততো রঞ্ঞো আরোচেয্য, রাজা বলৰাহনং পেসেয্য, তেন পগ্গহিতা সকসেনা পরসেনং পরাজেয্য, এৰমেৰ ৰীরিযং সহজাতসম্পযুত্তধম্মানং ওলীযিতুং ওসক্কিতুং ন দেতি, উক্খিপতি, পগ্গণ্হাতি। তেন ৰুত্তং ‘পগ্গহণলক্খণঞ্চ ৰীরিয’ন্তি।</p>
<p class="bodytext">অপরো <a name="V0.0166"></a> নযো – উস্সাহলক্খণং ৰীরিযং, সহজাতানং উপত্থম্ভনরসং, অসংসীদনভাৰপচ্চুপট্ঠানং, ‘‘সংৰিগ্গো যোনিসো পদহতী’’তি (অ॰ নি॰ ৪.১১৩) ৰচনতো সংৰেগপদট্ঠানং, ৰীরিযারম্ভৰত্থুপদট্ঠানং ৰা। সম্মা আরদ্ধং সব্বাসং সম্পত্তীনং মূলং হোতীতি দট্ঠব্বং।</p>
<p class="bodytext">সরন্তি এতায, সযং ৰা সরতি, সরণমত্তমেৰ ৰা এসাতি সতি। সাৰ মুট্ঠস্সচ্চস্স অভিভৰনতো অধিপতিযট্ঠেন ইন্দ্রিযং, উপট্ঠানলক্খণে ৰা ইন্দট্ঠং কারেতীতি ইন্দ্রিযং। সতি এৰ ইন্দ্রিযং <span class="bld">সতিন্দ্রিযং</span>। সা পনেসা অপিলাপনলক্খণা চ সতি উপগ্গণ্হনলক্খণা চ। যথা হি রঞ্ঞো ভণ্ডাগারিকো দসৰিধং রতনং গোপযন্তো সাযংপাতং রাজানং ইস্সরিযসম্পত্তিং সল্লক্খাপেতি সারেতি, এৰমেৰ সতি কুসলং ধম্মং সল্লক্খাপেতি সরাপেতি। তেনাহ <span class="bld">থেরো</span> –</p>
<p class="bodytext">‘‘যথা, মহারাজ, রঞ্ঞো চক্কৰত্তিস্স ভণ্ডাগারিকো রাজানং চক্কৰত্তিং সাযংপাতং যসং সরাপেতি – ‘এত্তকা, দেৰ, হত্থী, এত্তকা অস্সা, এত্তকা রথা, এত্তকা পত্তী, এত্তকং হিরঞ্ঞং, এত্তকং সুৰণ্ণং, এত্তকং সব্বং সাপতেয্যং, তং দেৰো সরতূ’তি, এৰমেৰ খো, মহারাজ, সতি কুসলে ধম্মে অপিলাপেতি – ইমে চত্তারো সতিপট্ঠানা, ইমে চত্তারো সম্মপ্পধানা, ইমে চত্তারো ইদ্ধিপাদা, ইমানি পঞ্চিন্দ্রিযানি, ইমানি পঞ্চ বলানি, ইমে সত্ত বোজ্ঝঙ্গা, অযং অরিযো অট্ঠঙ্গিকো মগ্গো, অযং সমথো, অযং ৰিপস্সনা, অযং ৰিজ্জা, অযং ৰিমুত্তি, ইমে লোকুত্তরা ধম্মাতি। এৰং খো, মহারাজ, অপিলাপনলক্খণা সতী’’তি (মি॰ প॰ ২.১.১৩)।</p>
<p class="bodytext">যথা <a name="M0.0165"></a> পন রঞ্ঞো চক্কৰত্তিস্স পরিণাযকরতনং রঞ্ঞো অহিতে চ হিতে চ ঞত্বা অহিতে অপযাপেতি, হিতে উপযাপেতি, এৰমেৰ সতি হিতাহিতানং ধম্মানং গতিযো সমন্বেসিত্বা ‘ইমে কাযদুচ্চরিতাদযো ধম্মা অহিতা’তি অহিতে ধম্মে অপনুদেতি <a name="P0.0122"></a>, ‘ইমে কাযসুচরিতাদযো ধম্মা হিতা’তি হিতে ধম্মে উপগ্গণ্হাতি। তেনাহ থেরো –</p>
<p class="bodytext">‘‘যথা, মহারাজ, রঞ্ঞো চক্কৰত্তিস্স পরিণাযকরতনং রঞ্ঞো হিতাহিতে জানাতি ‘ইমে রঞ্ঞো হিতা ইমে অহিতা, ইমে উপকারা ইমে অনুপকারা’তি, ততো অহিতে অপনুদেতি হিতে উপগ্গণ্হাতি, এৰমেৰ খো, মহারাজ, সতি উপ্পজ্জমানা হিতাহিতানং ধম্মানং গতিযো সমন্বেসতি ‘ইমে ধম্মা হিতা ইমে ধম্মা অহিতা, ইমে ধম্মা উপকারা ইমে ধম্মা অনুপকারা’তি <a name="V0.0167"></a>, ততো অহিতে ধম্মে অপনুদেতি হিতে ধম্মে উপগ্গণ্হাতি। এৰং খো, মহারাজ, উপগ্গণ্হনলক্খণা সতী’’তি (মি॰ প॰ ২.১.১৩)।</p>
<p class="bodytext">অপরো নযো – অপিলাপনলক্খণা সতি, অসম্মোসনরসা, আরক্খপচ্চুপট্ঠানা ৰিসযাভিমুখীভাৰপচ্চুপট্ঠানা ৰা, থিরসঞ্ঞাপদট্ঠানা, কাযাদিসতিপট্ঠানপদট্ঠানা ৰা, আরম্মণে দল়্হং পতিট্ঠিতত্তা পন এসিকা ৰিয, চক্খুদ্বারাদিরক্খণতো দোৰারিকো ৰিয চ দট্ঠব্বা।</p>
<p class="bodytext">আরম্মণে চিত্তং সম্মা অধিযতি ঠপেতীতি সমাধি। সোৰ ৰিক্খেপস্স অভিভৰনতো অধিপতিযট্ঠেন ইন্দ্রিযং। অৰিক্খেপলক্খণে ৰা ইন্দট্ঠং কারেতীতি ইন্দ্রিযং। সমাধিযেৰ ইন্দ্রিযং <span class="bld">সমাধিন্দ্রিযং</span>। লক্খণাদীনি পনস্স হেট্ঠা ৰুত্তনযেনেৰ ৰেদিতব্বানি।</p>
<p class="bodytext">পজানাতীতি পঞ্ঞা। কিং পজানাতি? ‘ইদং দুক্খ’ন্তিআদিনা নযেন অরিযসচ্চানি। <span class="bld">অট্ঠকথাযং</span> পন ‘পঞ্ঞাপেতীতি পঞ্ঞা’তি ৰুত্তং। কিন্তি পঞ্ঞাপেতীতি? অনিচ্চং দুক্খং অনত্তাতি পঞ্ঞাপেতি। সাৰ অৰিজ্জায অভিভৰনতো অধিপতিযট্ঠেন ইন্দ্রিযং। দস্সনলক্খণে ৰা ইন্দট্ঠং কারেতীতি ইন্দ্রিযং। পঞ্ঞাৰ ইন্দ্রিযং <span class="bld">পঞ্ঞিন্দ্রিযং</span>। সা পনেসা ওভাসনলক্খণা চ পঞ্ঞা পজাননলক্খণা চ। যথা হি চতুভিত্তিকে গেহে রত্তিভাগে দীপে জলিতে অন্ধকারো নিরুজ্ঝতি আলোকো পাতুভৰতি, এৰমেৰ ওভাসনলক্খণা <a name="M0.0166"></a> পঞ্ঞা। পঞ্ঞোভাসসমো ওভাসো নাম নত্থি। পঞ্ঞৰতো হি একপল্লঙ্কেন নিসিন্নস্স দসসহস্সিলোকধাতু একালোকা হোতি। তেনাহ <span class="bld">থেরো</span> –</p>
<p class="bodytext">‘‘যথা, মহারাজ, পুরিসো অন্ধকারে গেহে পদীপং পৰেসেয্য, পৰিট্ঠো পদীপো অন্ধকারং ৰিদ্ধংসেতি, ওভাসং জনেতি, আলোকং <a name="P0.0123"></a> ৰিদংসেতি, পাকটানি চ রূপানি করোতি, এৰমেৰ খো, মহারাজ, পঞ্ঞা উপ্পজ্জমানা অৰিজ্জন্ধকারং ৰিদ্ধংসেতি, ৰিজ্জোভাসং জনেতি, ঞাণালোকং ৰিদংসেতি, পাকটানি চ অরিযসচ্চানি করোতি। এৰং খো, মহারাজ, ওভাসনলক্খণা পঞ্ঞা’’তি (মি॰ প॰ ২.১.১৫)।</p>
<p class="bodytext">যথা পন ছেকো ভিসক্কো আতুরানং সপ্পাযাসপ্পাযানি ভোজনানি জানাতি, এৰং পঞ্ঞা উপ্পজ্জমানা কুসলাকুসলে সেৰিতব্বাসেৰিতব্বে হীনপ্পণীতকণ্হসুক্কসপ্পটিভাগঅপ্পটিভাগে <a name="V0.0168"></a> ধম্মে পজানাতি। ৰুত্তম্পি চেতং <span class="bld">ধম্মসেনাপতিনা</span> – ‘‘পজানাতি পজানাতীতি খো, আৰুসো, তস্মা পঞ্ঞৰাতি ৰুচ্চতি। কিঞ্চ পজানাতি? ইদং দুক্খন্তি পজানাতী’’তি (ম॰ নি॰ ১.৪৪৯) ৰিত্থারেতব্বং। এৰমস্সা পজাননলক্খণতা ৰেদিতব্বা।</p>
<p class="bodytext">অপরো নযো – যথাসভাৰপটিৰেধলক্খণা পঞ্ঞা; অক্খলিতপটিৰেধলক্খণা ৰা কুসলিস্সাসখিত্তউসুপটিৰেধো ৰিয। ৰিসযোভাসরসা পদীপো ৰিয। অসম্মোহপচ্চুপট্ঠানা অরঞ্ঞগতসুদেসকো ৰিয।</p>
<p class="bodytext">মনতীতি মনো; ৰিজানাতীতি অত্থো। <span class="bld">অট্ঠকথাচরিযা</span> পনাহু – নাল়িযা মিনমানো ৰিয, মহাতুলায ধারযমানো ৰিয চ, আরম্মণং মিনতি পজানাতীতি মনোতি। তদেৰ মননলক্খণে ইন্দট্ঠং কারেতীতি ইন্দ্রিযং। মনোৰ ইন্দ্রিযং <span class="bld">মনিন্দ্রিযং</span>। হেট্ঠা ৰুত্তচিত্তস্সেৰেতং ৰেৰচনং।</p>
<p class="bodytext">পীতিসোমনস্সসম্পযোগতো সোভনং মনো অস্সাতি সুমনো। সুমনস্স ভাৰো সোমনস্সং। সাতলক্খণে ইন্দট্ঠং কারেতীতি ইন্দ্রিযং। সোমনস্সমেৰ ইন্দ্রিযং <span class="bld">সোমনস্সিন্দ্রিযং</span>। হেট্ঠা ৰুত্তৰেদনাযেৰেতং ৰেৰচনং।</p>
<p class="bodytext">জীৰন্তি <a name="M0.0167"></a> তেন তংসম্পযুত্তকা ধম্মাতি জীৰিতং। অনুপালনলক্খণে ইন্দট্ঠং কারেতীতি ইন্দ্রিযং। জীৰিতমেৰ ইন্দ্রিযং <span class="bld">জীৰিতিন্দ্রিযং</span>। তং পৰত্তসন্ততাধিপতেয্যং হোতি। লক্খণাদীহি পন অত্তনা অৰিনিভুত্তানং ধম্মানং অনুপালনলক্খণং জীৰিতিন্দ্রিযং, তেসং পৰত্তনরসং, তেসংযেৰ ঠপনপচ্চুপট্ঠানং, যাপযিতব্বধম্মপদট্ঠানং। সন্তেপি চ অনুপালনলক্খণাদিম্হি ৰিধানে অত্থিক্খণেযেৰ <a name="P0.0124"></a> তং তে ধম্মে অনুপালেতি উদকং ৰিয উপ্পলাদীনি, যথাসকংপচ্চযুপ্পন্নেপি চ ধম্মে পালেতি ধাতী ৰিয কুমারং, সযংপৰত্তিতধম্মসম্বন্ধেনেৰ চ পৰত্ততি নিযামকো ৰিয, ন ভঙ্গতো উদ্ধং পৰত্তযতি অত্তনো চ পৰত্তযিতব্বানঞ্চ অভাৰা, ন ভঙ্গক্খণে ঠপেতি সযং ভিজ্জমানত্তা খীযমানো ৰিয ৰট্টিসিনেহো দীপসিখং। ন চ অনুপালনপৰত্তনট্ঠপনানুভাৰৰিরহিতং যথাৰুত্তক্খণে তস্স তস্স সাধনতোতি দট্ঠব্বং।</p>
<p class="subhead">মগ্গঙ্গরাসিৰণ্ণনা</p>
<p class="bodytext">সম্মাদিট্ঠিআদীসু <a name="V0.0169"></a> দস্সনট্ঠেন সম্মাদিট্ঠি। অভিনিরোপনট্ঠেন সম্মাসঙ্কপ্পো, পগ্গহনট্ঠেন সম্মাৰাযামো, উপট্ঠানট্ঠেন সম্মাসতি, অৰিক্খেপনট্ঠেন সম্মাসমাধীতি ৰেদিতব্বো। ৰচনত্থতো পন সম্মা পস্সতি, সম্মা ৰা তায পস্সন্তীতি <span class="bld">সম্মাদিট্ঠি</span>। সম্মা সঙ্কপ্পেতি, সম্মা ৰা তেন সঙ্কপ্পেন্তীতি <span class="bld">সম্মাসঙ্কপ্পো</span>। সম্মা ৰাযামেতি, সম্মা ৰা তেন ৰাযমন্তীতি <span class="bld">সম্মাৰাযামো</span>। সম্মা সরতি, সম্মা ৰা তায সরন্তীতি <span class="bld">সম্মাসতি</span>। সম্মা সমাধিযতি, সম্মা ৰা তেন সমাধিযন্তীতি <span class="bld">সম্মাসমাধি</span>। অপিচ, পসত্থা সুন্দরা ৰা দিট্ঠি সম্মাদিট্ঠীতি। ইমিনাপি নযেন তেসং ৰচনত্থো ৰেদিতব্বো। লক্খণাদীনি পন হেট্ঠা ৰুত্তানেৰ।</p>
<p class="subhead">বলরাসিৰণ্ণনা</p>
<p class="bodytext">সদ্ধাবলাদীসুপি সদ্ধাদীনি ৰুত্তত্থানেৰ। অকম্পিযট্ঠেন পন বলন্তি ৰেদিতব্বং। এৰমেতেসু অস্সদ্ধিযে ন কম্পতীতি <span class="bld">সদ্ধাবলং</span>। কোসজ্জে ন কম্পতীতি <span class="bld">ৰীরিযবলং</span>। মুট্ঠস্সচ্চে ন কম্পতীতি <span class="bld">সতিবলং</span>। উদ্ধচ্চে ন কম্পতীতি <span class="bld">সমাধিবলং</span>। অৰিজ্জায ন কম্পতীতি <span class="bld">পঞ্ঞাবলং</span>। অহিরিকে ন কম্পতীতি <span class="bld">হিরিবলং</span> <a name="M0.0168"></a>। অনোত্তপ্পে ন কম্পতীতি <span class="bld">ওত্তপ্পবল</span>ন্তি। অযং উভযপদৰসেন অত্থৰণ্ণনা হোতি।</p>
<p class="bodytext">তত্থ পুরিমানি পঞ্চ হেট্ঠা লক্খণাদীহি পকাসিতানেৰ। পচ্ছিমদ্বযে কাযদুচ্চরিতাদীহি হিরিযতীতি <span class="bld">হিরী;</span> লজ্জাযেতং অধিৰচনং। তেহি এৰ ওত্তপ্পতীতি <span class="bld">ওত্তপ্পং;</span> পাপতো উব্বেগস্সেতং অধিৰচনং। তেসং নানাকরণদীপনত্থং ‘সমুট্ঠানং অধিপতি লজ্জা ভযলক্খণেন চা’তি ইমং মাতিকং ঠপেত্বা অযং <a name="P0.0125"></a> ৰিত্থারকথা ৰুত্তা।</p>
<p class="bodytext">অজ্ঝত্তসমুট্ঠানা হিরী নাম; বহিদ্ধাসমুট্ঠানং ওত্তপ্পং নাম। অত্তাধিপতি হিরী নাম; লোকাধিপতি ওত্তপ্পং নাম। লজ্জাসভাৰসণ্ঠিতা হিরী নাম; ভযসভাৰসণ্ঠিতং ওত্তপ্পং নাম। সপ্পতিস্সৰলক্খণা হিরী নাম; ৰজ্জভীরুকভযদস্সাৰিলক্খণং ওত্তপ্পং নাম।</p>
<p class="bodytext">তত্থ অজ্ঝত্তসমুট্ঠানং হিরিং চতূহি কারণেহি সমুট্ঠাপেতি – জাতিং পচ্চৰেক্খিত্বা, ৰযং পচ্চৰেক্খিত্বা, সূরভাৰং পচ্চৰেক্খিত্বা, বাহুসচ্চং পচ্চৰেক্খিত্বা। কথং? ‘পাপকরণং নামেতং ন <a name="V0.0170"></a> জাতিসম্পন্নানং কম্মং, হীনজচ্চানং কেৰট্টাদীনং ইদং কম্মং। মাদিসস্স জাতিসম্পন্নস্স ইদং কম্মং কাতুং ন যুত্ত’ন্তি, এৰং তাৰ জাতিং পচ্চৰেক্খিত্বা পাণাতিপাতাদিপাপং অকরোন্তো হিরিং সমুট্ঠাপেতি। তথা ‘পাপকরণং নামেতং দহরেহি কত্তব্বং কম্মং, মাদিসস্স ৰযে ঠিতস্স ইদং কম্মং কাতুং ন যুত্ত’ন্তি, এৰং ৰযং পচ্চৰেক্খিত্বা পাণাতিপাতাদিপাপং অকরোন্তো হিরিং সমুট্ঠাপেতি। তথা ‘পাপকম্মং নামেতং দুব্বলজাতিকানং কম্মং, ন সূরভাৰানং। মাদিসস্স সূরভাৰসম্পন্নস্স ইদং কম্মং কাতুং ন যুত্ত’ন্তি, এৰং সূরভাৰং পচ্চৰেক্খিত্বা পাণাতিপাতাদিপাপং অকরোন্তো হিরিং সমুট্ঠাপেতি। তথা ‘পাপকম্মং নামেতং অন্ধবালানং কম্মং, ন পণ্ডিতানং। মাদিসস্স পণ্ডিতস্স বহুস্সুতস্স ইদং কম্মং কাতুং ন যুত্ত’ন্তি, এৰং বাহুসচ্চং পচ্চৰেক্খিত্বা পাণাতিপাতাদিপাপং অকরোন্তো হিরিং সমুট্ঠাপেতি। এৰং অজ্ঝত্তসমুট্ঠানহিরিং চতূহি কারণেহি সমুট্ঠাপেতি। সমুট্ঠাপেত্বা চ পন অত্তনো চিত্তে হিরিং পৰেসেত্বা পাপকম্মং ন করোতি। এৰং অজ্ঝত্তসমুট্ঠানা হিরী নাম হোতি।</p>
<p class="bodytext">কথং <a name="M0.0169"></a> বহিদ্ধাসমুট্ঠানং ওত্তপ্পং নাম? সচে ত্বং পাপকম্মং করিস্সসি চতূসু পরিসাসু গরহপ্পত্তো ভৰিস্সসি।</p>
<p class="gatha1">গরহিস্সন্তি তং ৰিঞ্ঞূ, অসুচিং নাগরিকো যথা।</p>
<p class="gathalast">ৰজ্জিতো সীলৰন্তেহি, কথং ভিক্খু করিস্সসীতি॥</p>
<p class="bodytext">এৰং পচ্চৰেক্খন্তো হি বহিদ্ধাসমুট্ঠিতেন ওত্তপ্পেন পাপকম্মং ন করোতি। এৰং বহিদ্ধাসমুট্ঠানং ওত্তপ্পং নাম হোতি।</p>
<p class="bodytext">কথং অত্তাধিপতি হিরী নাম? ইধেকচ্চো কুলপুত্তো অত্তানং <a name="P0.0126"></a> অধিপতিং জেট্ঠকং কত্বা ‘মাদিসস্স সদ্ধাপব্বজিতস্স বহুস্সুতস্স ধুতঙ্গধরস্স ন যুত্তং পাপকম্মং কাতু’ন্তি পাপং ন করোতি। এৰং অত্তাধিপতি হিরী নাম হোতি। তেনাহ ভগৰা – ‘‘সো অত্তানংযেৰ অধিপতিং জেট্ঠকং করিত্বা অকুসলং পজহতি কুসলং ভাৰেতি, সাৰজ্জং পজহতি অনৰজ্জং ভাৰেতি, সুদ্ধমত্তানং পরিহরতী’’তি (অ॰ নি॰ ৩.৪০)।</p>
<p class="bodytext">কথং লোকাধিপতি ওত্তপ্পং নাম? ইধেকচ্চো কুলপুত্তো লোকং অধিপতিং জেট্ঠকং কত্বা পাপকম্মং <a name="V0.0171"></a> ন করোতি। যথাহ – ‘‘মহা খো পনাযং লোকসন্নিৰাসো। মহন্তস্মিং খো পন লোকসন্নিৰাসে সন্তি সমণব্রাহ্মণা ইদ্ধিমন্তো দিব্বচক্খুকা পরচিত্তৰিদুনো, তে দূরতোপি পস্সন্তি, আসন্নাপি ন দিস্সন্তি, চেতসাপি চিত্তং পজানন্তি, তেপিমং এৰং জানিস্সন্তি ‘পস্সথ ভো ইমং কুলপুত্তং, সদ্ধা অগারস্মা অনগারিযং পব্বজিতো সমানো ৰোকিণ্ণো ৰিহরতি পাপকেহি অকুসলেহি ধম্মেহী’তি। সন্তি দেৰতা ইদ্ধিমন্তিনিযো দিব্বচক্খুকা পরচিত্তৰিদুনিযো। তা দূরতোপি পস্সন্তি, আসন্নাপি ন দিস্সন্তি, চেতসাপি চিত্তং পজানন্তি, তাপি মং জানিস্সন্তি ‘পস্সথ ভো ইমং কুলপুত্তং, সদ্ধা অগারস্মা অনগারিযং পব্বজিতো সমানো ৰোকিণ্ণো ৰিহরতি পাপকেহি অকুসলেহি ধম্মেহী’তি… সো লোকংযেৰ অধিপতিং জেট্ঠকং কত্বা অকুসলং পজহতি কুসলং ভাৰেতি, সাৰজ্জং পজহতি অনৰজ্জং ভাৰেতি, সুদ্ধমত্তানং পরিহরতী’’তি (অ॰ নি॰ ৩.১৪৬)। এৰং লোকাধিপতি ওত্তপ্পং নাম হোতি।</p>
<p class="bodytext">লজ্জাসভাৰসণ্ঠিতা <a name="M0.0170"></a> হিরী, ভযসভাৰসণ্ঠিতং ওত্তপ্পন্তি। এত্থ পন <span class="bld">লজ্জা</span>তি লজ্জনাকারো; তেন সভাৰেন সণ্ঠিতা হিরী। <span class="bld">ভয</span>ন্তি অপাযভযং; তেন সভাৰেন সণ্ঠিতং ওত্তপ্পং। তদুভযম্পি পাপপরিৰজ্জনে পাকটং হোতি। একচ্চো হি, যথা নাম একো কুলপুত্তো উচ্চারপস্সাৰাদীনি করোন্তো লজ্জিতব্বযুত্তকং একং দিস্বা লজ্জনাকারপ্পত্তো ভৰেয্য হীল়িতো, এৰমেৰ অজ্ঝত্তং লজ্জিধম্মং ওক্কমিত্বা পাপকম্মং ন করোতি। একচ্চো অপাযভযভীতো হুত্বা পাপকম্মং ন করোতি।</p>
<p class="bodytext">তত্রিদং ওপম্মং – যথা হি দ্বীসু অযোগুল়েসু একো সীতলো ভৰেয্য গূথমক্খিতো, একো উণ্হো আদিত্তো। তত্থ পণ্ডিতো সীতলং গূথমক্খিতত্তা জিগুচ্ছন্তো ন গণ্হাতি, ইতরং ডাহভযেন। তত্থ সীতলস্স গূথমক্খনজিগুচ্ছায অগণ্হনং ৰিয অজ্ঝত্তং লজ্জিধম্মং ওক্কমিত্বা <a name="P0.0127"></a> পাপস্স অকরণং। উণ্হস্স ডাহভযেন অগণ্হনং ৰিয অপাযভযেন পাপস্স অকরণং ৰেদিতব্বং।</p>
<p class="bodytext">সপ্পতিস্সৰলক্খণা হিরী, ৰজ্জভীরুকভযদস্সাৰিলক্খণং ওত্তপ্পন্তি। ইদম্পি দ্বযং পাপপরিৰজ্জনে এৰ পাকটং হোতি। একচ্চো হি জাতিমহত্তপচ্চৰেক্খণা সত্থুমহত্তপচ্চৰেক্খণা দাযজ্জমহত্তপচ্চৰেক্খণা সব্রহ্মচারীমহত্তপচ্চৰেক্খণাতি চতূহি কারণেহি <a name="V0.0172"></a> সপ্পতিস্সৰলক্খণং হিরিং সমুট্ঠাপেত্বা পাপং ন করোতি। একচ্চো অত্তানুৰাদভযং পরানুৰাদভযং দণ্ডভযং দুগ্গতিভযন্তি চতূহি কারণেহি ৰজ্জভীরুকভযদস্সাৰিলক্খণং ওত্তপ্পং সমুট্ঠাপেত্বা পাপং ন করোতি। তত্থ জাতিমহত্তপচ্চৰেক্খণাদীনি চেৰ অত্তানুৰাদভযাদীনি চ ৰিত্থারেত্বা কথেতব্বানি।</p>
<p class="subhead">মূলরাসিৰণ্ণনা</p>
<p class="bodytext">ন লুব্ভন্তি এতেন, সযং ৰা ন লুব্ভতি, অলুব্ভনমত্তমেৰ ৰা তন্তি <span class="bld">অলোভো</span>। অদোসামোহেসুপি এসেৰ নযো। তেসু অলোভো আরম্মণে চিত্তস্স অগেধলক্খণো, অলগ্গভাৰলক্খণো ৰা কমলদলে জলবিন্দু ৰিয। অপরিগ্গহণরসো মুত্তভিক্খু ৰিয <a name="M0.0171"></a>। অনল্লীনভাৰপচ্চুপট্ঠানো অসুচিম্হি পতিতপুরিসো ৰিয। অদোসো অচণ্ডিক্কলক্খণো, অৰিরোধলক্খণো ৰা অনুকূলমিত্তো ৰিয। আঘাতৰিনযরসো পরিল়াহৰিনযরসো ৰা চন্দনং ৰিয। সোম্মভাৰপচ্চুপট্ঠানো পুণ্ণচন্দো ৰিয। অমোহো লক্খণাদীহি হেট্ঠা পঞ্ঞিন্দ্রিযপদে ৰিভাৰিতো এৰ।</p>
<p class="bodytext">ইমেসু পন তীসু অলোভো মচ্ছেরমলস্স পটিপক্খো, অদোসো দুস্সীল্যমলস্স, অমোহো কুসলেসু ধম্মেসু অভাৰনায পটিপক্খো। অলোভো চেত্থ দানহেতু, অদোসো সীলহেতু, অমোহো ভাৰনাহেতু। তেসু চ অলোভেন অনধিকং গণ্হাতি, লুদ্ধস্স অধিকগ্গহণতো। অদোসেন অনূনং, দুট্ঠস্স ঊনগ্গহণতো। অমোহেন অৰিপরীতং, মূল়্হস্স ৰিপরীতগ্গহণতো।</p>
<p class="bodytext">অলোভেন চেত্থ ৰিজ্জমানং দোসং দোসতো ধারেন্তো দোসে পৰত্ততি; লুদ্ধো হি দোসং পটিচ্ছাদেতি। অদোসেন ৰিজ্জমানং গুণং গুণতো ধারেন্তো গুণে পৰত্ততি; দুট্ঠো হি গুণং <a name="P0.0128"></a> মক্খেতি। অমোহেন যাথাৰসভাৰং যাথাৰসভাৰতো ধারেন্তো যাথাৰসভাৰে পৰত্ততি। মূল়্হো হি ‘তচ্ছং অতচ্ছন্তি অতচ্ছং চ তচ্ছ’ন্তি গণ্হাতি। অলোভেন চ পিযৰিপ্পযোগদুক্খং ন হোতি, লুদ্ধস্স পিযসভাৰতো পিযৰিপ্পযোগাসহনতো চ। অদোসেন অপ্পিযসম্পযোগদুক্খং ন হোতি, দুট্ঠস্স হি অপ্পিযসভাৰতো অপ্পিযসম্পযোগাসহনতো চ। অমোহেন ইচ্ছিতালাভদুক্খং ন হোতি, অমূল়্হস্স হি ‘তং কুতেত্থ লব্ভা’তিএৰমাদিপচ্চৰেক্খণসম্ভৰতো (দী॰ নি॰ ৩.৩৪; অ॰ নি॰ ৯.৩০)।</p>
<p class="bodytext">অলোভেন <a name="V0.0173"></a> চেত্থ জাতিদুক্খং ন হোতি, অলোভস্স তণ্হাপটিপক্খতো তণ্হামূলকত্তা চ জাতিদুক্খস্স। অদোসেন জরাদুক্খং ন হোতি, তিক্খদোসস্স খিপ্পং জরাসম্ভৰতো। অমোহেন মরণদুক্খং ন হোতি, সম্মোহমরণঞ্হি দুক্খং, ন চেতং অমূল়্হস্স হোতি। অলোভেন চ গহট্ঠানং, অমোহেন পব্বজিতানং, অদোসেন পন সব্বেসম্পি সুখসংৰাসতা হোতি।</p>
<p class="bodytext">ৰিসেসতো <a name="M0.0172"></a> চেত্থ অলোভেন পেত্তিৰিসযে উপপত্তি ন হোতি। যেভুয্যেন হি সত্তা তণ্হায পেত্তিৰিসযং উপপজ্জন্তি, তণ্হায চ পটিপক্খো অলোভো। অদোসেন নিরযে উপপত্তি ন হোতি। দোসেন হি চণ্ডজাতিতায দোসসদিসং নিরযং উপপজ্জন্তি। দোসস্স চ পটিপক্খো অদোসো। অমোহেন তিরচ্ছানযোনিযং নিব্বত্তি ন হোতি। মোহেন হি নিচ্চসম্মূল়্হং তিরচ্ছানযোনিং উপপজ্জন্তি। মোহস্স পটিপক্খো চ অমোহো। এতেসু চ অলোভো রাগৰসেন উপগমনস্স অভাৰকরো, অদোসো দোসৰসেন অপগমনস্স, অমোহো মোহৰসেন অমজ্ঝত্তভাৰস্স।</p>
<p class="bodytext">তীহিপি চেতেহি যথাপটিপাটিযা নেক্খম্মসঞ্ঞা অব্যাপাদসঞ্ঞা অৰিহিংসাসঞ্ঞাতি ইমা তিস্সো। অসুভসঞ্ঞা অপ্পমাণসঞ্ঞা ধাতুসঞ্ঞাতি ইমা চ তিস্সো সঞ্ঞাযো হোন্তি। অলোভেন পন কামসুখল্লিকানুযোগঅন্তস্স, অদোসেন অত্তকিলমথানুযোগঅন্তস্স পরিৰজ্জনং হোতি; অমোহেন মজ্ঝিমায পটিপত্তিযা পটিপজ্জনং। তথা অলোভেন অভিজ্ঝাকাযগন্থস্স পভেদনং হোতি, অদোসেন ব্যাপাদকাযগন্থস্স, অমোহেন সেসগন্থদ্বযস্স। পুরিমানি চ দ্বে সতিপট্ঠানানি পুরিমানং দ্বিন্নং আনুভাৰেন, পচ্ছিমানি পচ্ছিমস্সেৰ আনুভাৰেন ইজ্ঝন্তি।</p>
<p class="bodytext">অলোভো চেত্থ আরোগ্যস্স পচ্চযো হোতি; অলুদ্ধো হি লোভনীযম্পি অসপ্পাযং ন সেৰতি, তেন খো অরোগো হোতি। অদোসো <a name="P0.0129"></a> যোব্বনস্স; অদুট্ঠো হি ৰলিপলিতাৰহেন দোসগ্গিনা অডয্হমানো দীঘরত্তং যুৰা হোতি। অমোহো দীঘাযুকতায; অমূল়্হো হি হিতাহিতং ঞত্বা অহিতং পরিৰজ্জন্তো হিতঞ্চ পটিসেৰমানো দীঘাযুকো হোতি।</p>
<p class="bodytext">অলোভো চেত্থ ভোগসম্পত্তিযা পচ্চযো হোতি, অলুদ্ধস্স হি চাগেন ভোগপটিলাভো। অদোসো মিত্তসম্পত্তিযা, মেত্তায মিত্তানং পটিলাভতো চেৰ অপরিহানতো চ। অমোহো অত্তসম্পত্তিযা <a name="V0.0174"></a>, অমূল়্হো হি অত্তনো হিতমেৰ করোন্তো অত্তানং সম্পাদেতি <a name="M0.0173"></a>। অলোভো চ দিব্বৰিহারস্স পচ্চযো হোতি, অদোসো ব্রহ্মৰিহারস্স, অমোহো অরিযৰিহারস্স।</p>
<p class="bodytext">অলোভেন চেত্থ সকপক্খেসু সত্তসঙ্খারেসু নিব্বুতো হোতি, তেসং ৰিনাসেন অভিসঙ্গহেতুকস্স দুক্খস্স অভাৰা; অদোসেন পরপক্খেসু, অদুট্ঠস্স হি ৰেরীসুপি ৰেরিসঞ্ঞায অভাৰতো; অমোহেন উদাসীনপক্খেসু, অমূল়্হস্স সব্বাভিসঙ্গতায অভাৰতো।</p>
<p class="bodytext">অলোভেন চ অনিচ্চদস্সনং হোতি; লুদ্ধো হি উপভোগাসায অনিচ্চেপি সঙ্খারে অনিচ্চতো ন পস্সতি। অদোসেন দুক্খদস্সনং; অদোসজ্ঝাসযো হি পরিচ্চত্তআঘাতৰত্থুপরিগ্গহো সঙ্খারেযেৰ দুক্খতো পস্সতি। অমোহেন অনত্তদস্সনং; অমূল়্হো হি যাথাৰগহণকুসলো অপরিণাযকং খন্ধপঞ্চকং অপরিণাযকতো বুজ্ঝতি। যথা চ এতেহি অনিচ্চদস্সনাদীনি এৰমেতেপি অনিচ্চদস্সনাদীহি হোন্তি। অনিচ্চদস্সনেন হি অলোভো হোতি, দুক্খদস্সনেন অদোসো, অনত্তদস্সনেন অমোহো হোতি। কো হি নাম ‘অনিচ্চমিদ’ন্তি সম্মা ঞত্বা তস্সত্থায পিহং উপ্পাদেয্য, সঙ্খারে ৰা ‘দুক্খ’ন্তি জানন্তো অপরম্পি অচ্চন্ততিখিণং কোধদুক্খং উপ্পাদেয্য, অত্তসুঞ্ঞতঞ্চ বুজ্ঝিত্বা পুন সম্মোহমাপজ্জেয্যাতি?</p>
<p class="subhead">কম্মপথরাসিৰণ্ণনা</p>
<p class="bodytext">নাভিজ্ঝাযতীতি <span class="bld">অনভিজ্ঝা</span>। কাযিকচেতসিকসুখং ইধলোকপরলোকহিতং গুণানুভাৰপটিলদ্ধং কিত্তিসদ্দঞ্চ ন ব্যাপাদেতীতি <span class="bld">অব্যাপাদো</span>। সম্মা পস্সতি, সোভনা ৰা দিট্ঠীতি <span class="bld">সম্মাদিট্ঠি</span>। অলোভাদীনংযেৰ তানি নামানি। হেট্ঠা পনেতে ধম্মা মূলৰসেন গহিতা, ইধ কম্মপথৰসেনাতি ৰেদিতব্বা।</p>
<p class="subhead">লোকপালদুকৰণ্ণনা</p>
<p class="bodytext">হিরোত্তপ্পানিপি হেট্ঠা বলৰসেন গহিতানি, ইধ লোকপালৰসেন। লোকঞ্হি ইমে দ্বে ধম্মা পালযন্তি। যথাহ –</p>
<p class="indent">‘‘দ্বেমে, ভিক্খৰে, সুক্কা ধম্মা লোকং পালেন্তি। কতমে দ্বে? হিরী চ ওত্তপ্পঞ্চ <a name="V0.0175"></a>। ইমে খো, ভিক্খৰে, দ্বে <a name="P0.0130"></a> সুক্কা ধম্মা লোকং পালেন্তি <a name="M0.0174"></a>। সচে, ভিক্খৰে, দ্বে সুক্কা ধম্মা লোকং ন পালেয্যুং, নযিধ পঞ্ঞাযেথ মাতাতি ৰা, মাতুচ্ছাতি ৰা, মাতুলানীতি ৰা, আচরিযভরিযাতি ৰা, গরূনং দারাতি ৰা। সম্ভেদং লোকো অগমিস্স যথা অজেল়কা কুক্কুটসূকরা সোণসিঙ্গালা। যস্মা চ খো, ভিক্খৰে, ইমে দ্বে সুক্কা ধম্মা লোকং পালেন্তি, তস্মা পঞ্ঞাযতি মাতাতি ৰা মাতুচ্ছাতি ৰা মাতুলানীতি ৰা আচরিযভরিযাতি ৰা গরূনং দারাতি ৰা’’তি (অ॰ নি॰ ২.৯)।</p>
<p class="subhead">পস্সদ্ধাদিযুগলৰণ্ণনা</p>
<p class="bodytext">কাযস্স পস্সম্ভনং <span class="bld">কাযপস্সদ্ধি</span>। চিত্তস্স পস্সম্ভনং <span class="bld">চিত্তপস্সদ্ধি</span>। কাযোতি চেত্থ ৰেদনাদযো তযো খন্ধা। উভোপি পনেতা একতো কত্বা কাযচিত্তদরথৰূপসমলক্খণা কাযচিত্তপস্সদ্ধিযো, কাযচিত্তদরথনিম্মদ্দনরসা, কাযচিত্তানং অপরিপ্ফন্দসীতিভাৰপচ্চুপট্ঠানা, কাযচিত্তপদট্ঠানা। কাযচিত্তানং অৰূপসমকরউদ্ধচ্চাদিকিলেসপটিপক্খভূতাতি দট্ঠব্বা।</p>
<p class="bodytext">কাযস্স লহুভাৰো <span class="bld">কাযলহুতা</span>। চিত্তস্স লহুভাৰো <span class="bld">চিত্তলহুতা</span>। তা কাযচিত্তগরুভাৰৰূপসমলক্খণা, কাযচিত্তগরুভাৰনিম্মদ্দনরসা, কাযচিত্তানং অদন্ধতাপচ্চুপট্ঠানা, কাযচিত্তপদট্ঠানা। কাযচিত্তানং গরুভাৰকরথিনমিদ্ধাদিকিলেসপটিপক্খভূতাতি দট্ঠব্বা।</p>
<p class="bodytext">কাযস্স মুদুভাৰো <span class="bld">কাযমুদুতা</span>। চিত্তস্স মুদুভাৰো <span class="bld">চিত্তমুদুতা</span>। তা কাযচিত্তথদ্ধভাৰৰূপসমলক্খণা, কাযচিত্তথদ্ধভাৰনিম্মদ্দনরসা, অপ্পটিঘাতপচ্চুপট্ঠানা, কাযচিত্তপদট্ঠানা। কাযচিত্তানং থদ্ধভাৰকরদিট্ঠিমানাদিকিলেসপটিপক্খভূতাতি দট্ঠব্বা।</p>
<p class="bodytext">কাযস্স কম্মঞ্ঞভাৰো <span class="bld">কাযকম্মঞ্ঞতা</span>। চিত্তস্স কম্মঞ্ঞভাৰো <span class="bld">চিত্তকম্মঞ্ঞতা</span>। তা কাযচিত্তঅকম্মঞ্ঞভাৰৰূপসমলক্খণা, কাযচিত্তানং অকম্মঞ্ঞভাৰনিম্মদ্দনরসা, কাযচিত্তানং আরম্মণকরণসম্পত্তিপচ্চুপট্ঠানা, কাযচিত্তপদট্ঠানা। কাযচিত্তানং অকম্মঞ্ঞভাৰকরাৰসেসনীৰরণপটিপক্খভূতাতি দট্ঠব্বা। তা পসাদনীযৰত্থূসু পসাদাৰহা, হিতকিরিযাসু <a name="P0.0131"></a> ৰিনিযোগক্খেমভাৰাৰহা সুৰণ্ণৰিসুদ্ধি ৰিযাতি দট্ঠব্বা।</p>
<p class="bodytext">কাযস্স <a name="M0.0175"></a> <a name="V0.0176"></a> পাগুঞ্ঞভাৰো <span class="bld">কাযপাগুঞ্ঞতা</span>। চিত্তস্স পাগুঞ্ঞভাৰো <span class="bld">চিত্তপাগুঞ্ঞতা</span>। তা কাযচিত্তানং অগেলঞ্ঞভাৰলক্খণা, কাযচিত্তগেলঞ্ঞনিম্মদ্দনরসা, নিরাদীনৰপচ্চুপট্ঠানা, কাযচিত্তপদট্ঠানা। কাযচিত্তগেলঞ্ঞকরঅস্সদ্ধিযাদিকিলেসপটিপক্খভূতাতি দট্ঠব্বা।</p>
<p class="bodytext">কাযস্স উজুকভাৰো <span class="bld">কাযুজুকতা</span>। চিত্তস্স উজুকভাৰো <span class="bld">চিত্তুজুকতা</span>। তা কাযচিত্তানং অজ্জৰলক্খণা, কাযচিত্তকুটিলভাৰনিম্মদ্দনরসা, অজিম্হতাপচ্চুপট্ঠানা, কাযচিত্তপদট্ঠানা। কাযচিত্তানং কুটিলভাৰকরমাযাসাঠেয্যাদিকিলেসপটিপক্খভূতাতি দট্ঠব্বা।</p>
<p class="bodytext">সরতীতি <span class="bld">সতি</span>। সম্পজানাতীতি <span class="bld">সম্পজঞ্ঞং;</span> সমন্ততো পকারেহি জানাতীতি অত্থো। সাত্থকসম্পজঞ্ঞং সপ্পাযসম্পজঞ্ঞং গোচরসম্পজঞ্ঞং অসম্মোহসম্পজঞ্ঞন্তি ইমেসং চতুন্নং পনস্স ৰসেন ভেদো ৰেদিতব্বো। লক্খণাদীনি চ তেসং সতিন্দ্রিযপঞ্ঞিন্দ্রিযেসু ৰুত্তনযেনেৰ ৰেদিতব্বানি। ইতি হেট্ঠা ৰুত্তমেৰেতং ধম্মদ্বযং পুন ইমস্মিং ঠানে উপকারৰসেন গহিতং।</p>
<p class="bodytext">কামচ্ছন্দাদযো পচ্চনীকধম্মে সমেতীতি <span class="bld">সমথো</span>। অনিচ্চাদিৰসেন ৰিৰিধেহি আকারেহি ধম্মে পস্সতীতি <span class="bld">ৰিপস্সনা</span>। পঞ্ঞাৰেসা অত্থতো। ইমেসম্পি দ্বিন্নং লক্খণাদীনি হেট্ঠা ৰুত্তানেৰ। ইধ পনেতে যুগনদ্ধৰসেন গহিতা।</p>
<p class="bodytext">সহজাতধম্মে পগ্গণ্হাতীতি <span class="bld">পগ্গাহো</span>। উদ্ধচ্চসঙ্খাতস্স ৰিক্খেপস্স পটিপক্খভাৰতো ন ৰিক্খেপোতি <span class="bld">অৰিক্খেপো</span>। এতেসম্পি লক্খণাদীনি হেট্ঠা ৰুত্তানেৰ। ইধ পনেতং দ্বযং ৰীরিযসমাধিযোজনত্থায গহিতন্তি ৰেদিতব্বং।</p>
<p class="subhead">যেৰাপনকৰণ্ণনা</p>
<p class="bodytext"><span class="bld">যে ৰা পন তস্মিং সমযে অঞ্ঞেপি অত্থি পটিচ্চসমুপ্পন্না অরূপিনো ধম্মা, ইমে ধম্মা কুসলা</span>তি ‘ফস্সো হোতি…পে॰… অৰিক্খেপো হোতী’তি ন কেৰলং পদপটিপাটিযা উদ্দিট্ঠা ইমে পরোপণ্ণাসধম্মা এৰ, অথ খো যস্মিং <a name="P0.0132"></a> সমযে কামাৰচরং তিহেতুকং সোমনস্সসহগতং পঠমং অসঙ্খারিকং মহাচিত্তং উপ্পন্নং হোতি, তস্মিং সমযে যে ৰা পন অঞ্ঞেপি তেহিযেৰ ফস্সাদীহি সম্পযুত্তা <a name="V0.0177"></a> হুত্বা পৰত্তমানা অত্থি, অত্তনো <a name="M0.0176"></a> অত্তনো অনুরূপং পচ্চযং পটিচ্চ সমুপ্পন্না রূপাভাৰেন অরূপিনো, সভাৰতো উপলব্ভমানা ধম্মা সব্বেপি ইমে ধম্মা কুসলা।</p>
<p class="bodytext">এত্তাৰতা চিত্তঙ্গৰসেন পাল়িযং আরুল়্হে পরোপণ্ণাসধম্মে দীপেত্বা যেৰাপনকৰসেন অপরেপি নৰ ধম্মে ধম্মরাজা দীপেতি। তেসু তেসু হি সুত্তপদেসু ‘ছন্দো অধিমোক্খো মনসিকারো তত্রমজ্ঝত্ততা করুণা মুদিতা কাযদুচ্চরিতৰিরতি ৰচীদুচ্চরিতৰিরতি মিচ্ছাজীৰৰিরতী’তি ইমে নৰ ধম্মা পঞ্ঞাযন্তি। ইমস্মিঞ্চাপি মহাচিত্তে কত্তুকম্যতাকুসলধম্মচ্ছন্দো অত্থি, চিত্তঙ্গৰসেন পন পাল়িযং ন আরুল়্হো। সো ইধ যেৰাপনকৰসেন গহিতো।</p>
<p class="bodytext">অধিমোক্খো অত্থি, মনসিকারো অত্থি, তত্রমজ্ঝত্ততা অত্থি। মেত্তাপুব্বভাগো অত্থি; সো অদোসে গহিতে গহিতো এৰ হোতি। করুণাপুব্বভাগো অত্থি, মুদিতাপুব্বভাগো অত্থি। উপেক্খাপুব্বভাগো অত্থি; সো পন তত্রমজ্ঝত্ততায গহিতায গহিতোৰ হোতি। সম্মাৰাচা অত্থি, সম্মাকম্মন্তো অত্থি। সম্মাআজীৰো অত্থি; চিত্তঙ্গৰসেন পন পাল়িযং ন আরুল়্হো। সোপি ইধ যেৰাপনকৰসেন গহিতো।</p>
<p class="bodytext">ইমেসু পন নৰসু ছন্দো অধিমোক্খো মনসিকারো তত্রমজ্ঝত্ততাতি ইমে চত্তারোৰ একক্খণে লব্ভন্তি, সেসা নানাক্খণে। যদা হি ইমিনা চিত্তেন মিচ্ছাৰাচং পজহতি, ৰিরতিৰসেন সম্মাৰাচং পূরেতি, তদা ছন্দাদযো চত্তারো, সম্মাৰাচা চাতি ইমে পঞ্চ একক্খণে লব্ভন্তি। যদা মিচ্ছাকম্মন্তং পজহতি, ৰিরতিৰসেন সম্মাকম্মন্তং পূরেতি…পে॰… মিচ্ছাআজীৰং পজহতি, ৰিরতিৰসেন সম্মাআজীৰং পূরেতি…পে॰… যদা করুণায পরিকম্মং করোতি…পে॰… যদা মুদিতায পরিকম্মং করোতি, তদা ছন্দাদযো চত্তারো, মুদিতাপুব্বভাগো চাতি ইমে পঞ্চ একক্খণে লব্ভন্তি। ইতো পন মুঞ্চিত্বা, দানং দেন্তস্স সীলং পূরেন্তস্স যোগে কম্মং করোন্তস্স চত্তারি অপণ্ণকঙ্গানেৰ লব্ভন্তি।</p>
<p class="bodytext">এৰমেতেসু নৰসু যেৰাপনকধম্মেসু <span class="bld">‘ছন্দো’</span>তি কত্তুকম্যতাযেতং অধিৰচনং। তস্মা সো কত্তুকম্যতালক্খণো ছন্দো, আরম্মণপরিযেসনরসো, আরম্মণেন অত্থিকতাপচ্চুপট্ঠানো <a name="P0.0133"></a>। তদেৰস্স পদট্ঠানং <a name="M0.0177"></a>। আরম্মণস্স গহণে চাযং চেতসো হত্থপ্পসারণং ৰিয দট্ঠব্বো।</p>
<p class="bodytext">অধিমুচ্চনং <a name="V0.0178"></a> <span class="bld">‘অধিমোক্খো’</span>। সো সন্নিট্ঠানলক্খণো, অসংসপ্পনরসো, নিচ্ছযপচ্চুপট্ঠানো সন্নিট্ঠাতব্বধম্মপদট্ঠানো। আরম্মণে নিচ্চলভাৰেন ইন্দখীলো ৰিয দট্ঠব্বো।</p>
<p class="bodytext">কিরিযা কারো, মনস্মিং কারো <span class="bld">‘মনসিকারো’</span>। পুরিমমনতো ৰিসদিসং মনং করোতীতিপি মনসিকারো। স্বাযং আরম্মণপটিপাদকো ৰীথিপটিপাদকো জৰনপটিপাদকোতি তিপ্পকারো। তত্থ আরম্মণপটিপাদকো মনস্মিং কারোতি মনসিকারো। সো সারণলক্খণো, সম্পযুত্তানং আরম্মণে সম্পযোজনরসো, আরম্মণাভিমুখভাৰপচ্চুপট্ঠানো, সঙ্খারক্খন্ধপরিযাপন্নো। আরম্মণপটিপাদকত্তেন সম্পযুত্তানং সারথি ৰিয দট্ঠব্বো। ৰীথিপটিপাদকোতি পন পঞ্চদ্বারাৰজ্জনস্সেতং অধিৰচনং। জৰনপটিপাদকোতি মনোদ্বারাৰজ্জনস্স। ন তে ইধ অধিপ্পেতা।</p>
<p class="bodytext">তেসু ধম্মেসু মজ্ঝত্ততা <span class="bld">‘তত্রমজ্ঝত্ততা’</span>। সা চিত্তচেতসিকানং সমৰাহিতলক্খণা, ঊনাধিকনিৰারণরসা, পক্খপাতুপচ্ছেদনরসা ৰা; মজ্ঝত্তভাৰপচ্চুপট্ঠানা। চিত্তচেতসিকানং অজ্ঝুপেক্খনৰসেন সমপ্পৰত্তানং আজানেয্যানং অজ্ঝুপেক্খনসারথি ৰিয দট্ঠব্বা।</p>
<p class="bodytext"><span class="bld">‘করুণামুদিতা’</span> ব্রহ্মৰিহারনিদ্দেসে আৰি ভৰিস্সন্তি। কেৰলঞ্হি তা অপ্পনপ্পত্তা রূপাৰচরা, ইধ কামাৰচরাতি অযমেৰ ৰিসেসো।</p>
<p class="bodytext">কাযদুচ্চরিততো ৰিরতি <span class="bld">‘কাযদুচ্চরিতৰিরতি’</span>। সেসপদদ্বযেপি এসেৰ নযো। লক্খণাদিতো পনেতা তিস্সোপি কাযদুচ্চরিতাদিৰত্থূনং অৰীতিক্কমলক্খণা; অমদ্দনলক্খণাতি ৰুত্তং হোতি। কাযদুচ্চরিতাদিৰত্থুতো সঙ্কোচনরসা, অকিরিযপচ্চুপট্ঠানা, সদ্ধাহিরোত্তপ্পঅপ্পিচ্ছতাদিগুণপদট্ঠানা। পাপকিরিযতো চিত্তস্স ৰিমুখীভাৰভূতাতি দট্ঠব্বা।</p>
<p class="bodytext">ইতি ফস্সাদীনি ছপ্পঞ্ঞাস যেৰাপনকৰসেন ৰুত্তানি নৰাতি সব্বানিপি ইমস্মিং ধম্মুদ্দেসৰারে পঞ্চসট্ঠি ধম্মপদানি ভৰন্তি। তেসু একক্খণে কদাচি একসট্ঠি ভৰন্তি, কদাচি সমসট্ঠি। তানি হি সম্মাৰাচাপূরণাদিৰসেন। উপ্পত্তিযং <a name="M0.0178"></a> পঞ্চসু ঠানেসু একসট্ঠি ভৰন্তি। তেহি মুত্তে একস্মিং ঠানে সমসট্ঠি ভৰন্তি। ঠপেত্বা <a name="P0.0134"></a> পন যেৰাপনকে পাল়িযং যথারুতৰসেন গয্হমানানি ছপ্পঞ্ঞাসাৰ হোন্তি। অগ্গহিতগ্গহণেন পনেত্থ ফস্সপঞ্চকং, ৰিতক্কো ৰিচারো পীতি চিত্তেকগ্গতা, পঞ্চিন্দ্রিযানি, হিরিবলং ওত্তপ্পবলন্তি দ্বে বলানি, অলোভো <a name="V0.0179"></a> অদোসোতি দ্বে মূলানি, কাযপস্সদ্ধিচিত্তপস্সদ্ধিআদযো দ্বাদস ধম্মাতি সমতিংস ধম্মা হোন্তি।</p>
<p class="bodytext">তেসু সমতিংসায ধম্মেসু অট্ঠারস ধম্মা অৰিভত্তিকা হোন্তি, দ্বাদস সৰিভত্তিকা। কতমে অট্ঠারস? ফস্সো সঞ্ঞা চেতনা ৰিচারো পীতি জীৰিতিন্দ্রিযং, কাযপস্সদ্ধিআদযো দ্বাদস ধম্মাতি ইমে অট্ঠারস অৰিভত্তিকা। ৰেদনা চিত্তং ৰিতক্কো চিত্তেকগ্গতা, সদ্ধিন্দ্রিযং ৰীরিযিন্দ্রিযং সতিন্দ্রিযং পঞ্ঞিন্দ্রিযং, হিরিবলং ওত্তপ্পবলং, অলোভো অদোসোতি ইমে দ্বাদস ধম্মা সৰিভত্তিকা। তেসু সত্ত ধম্মা দ্বীসু ঠানেসু ৰিভত্তা, একো তীসু, দ্বে চতূসু, একো ছসু, একো সত্তসু ঠানেসু ৰিভত্তো।</p>
<p class="bodytext">কথং? চিত্তং ৰিতক্কো সদ্ধা হিরী ওত্তপ্পং অলোভো অদোসোতি ইমে সত্ত দ্বীসু ঠানেসু ৰিভত্তা।</p>
<p class="bodytext">এতেসু হি চিত্তং তাৰ ফস্সপঞ্চকং পত্বা চিত্তং হোতীতি ৰুত্তং, ইন্দ্রিযানি পত্বা মনিন্দ্রিযন্তি। ৰিতক্কো ঝানঙ্গানি পত্বা ৰিতক্কো হোতীতি ৰুত্তো, মগ্গঙ্গানি পত্বা সম্মাসঙ্কপ্পোতি। সদ্ধা ইন্দ্রিযানি পত্বা সদ্ধিন্দ্রিযং হোতীতি ৰুত্তা, বলানি পত্বা সদ্ধাবলন্তি। হিরী বলানি পত্বা হিরিবলং হোতীতি ৰুত্তা, লোকপালদুকং পত্বা হিরীতি। ওত্তপ্পেপি এসেৰ নযো। অলোভো মূলং পত্বা অলোভো হোতীতি ৰুত্তো, কম্মপথং পত্বা অনভিজ্ঝাতি। অদোসো মূলং পত্বা অদোসো হোতীতি ৰুত্তো, কম্মপথং পত্বা অব্যাপাদোতি। ইমে সত্ত দ্বীসু ঠানেসু ৰিভত্তা।</p>
<p class="bodytext">ৰেদনা পন ফস্সপঞ্চকং পত্বা ৰেদনা হোতীতি ৰুত্তা, ঝানঙ্গানি পত্বা সুখন্তি, ইন্দ্রিযানি পত্বা সোমনস্সিন্দ্রিযন্তি। এৰং একো ধম্মো তীসু ঠানেসু ৰিভত্তো।</p>
<p class="bodytext">ৰীরিযং পন ইন্দ্রিযানি পত্বা ৰীরিযিন্দ্রিযং হোতীতি ৰুত্তং, মগ্গঙ্গানি পত্বা সম্মাৰাযামোতি, বলানি পত্বা ৰীরিযবলন্তি, পিট্ঠিদুকং পত্বা পগ্গাহোতি। সতিপি <a name="M0.0179"></a> ইন্দ্রিযানি পত্বা সতিন্দ্রিযং হোতীতি ৰুত্তা, মগ্গঙ্গানি পত্বা সম্মাসতীতি, বলানি পত্বা সতিবলন্তি, পিট্ঠিদুকং <a name="P0.0135"></a> পত্বা সতি হোতীতি ৰুত্তা। এৰং ইমে দ্বে ধম্মা চতূসু ঠানেসু ৰিভত্তা।</p>
<p class="bodytext">সমাধি <a name="V0.0180"></a> পন ঝানঙ্গানি পত্বা চিত্তস্সেকগ্গতা হোতীতি ৰুত্তো, ইন্দ্রিযানি পত্বা সমাধিন্দ্রিযন্তি, মগ্গঙ্গানি পত্বা সম্মাসমাধীতি। বলানি পত্বা সমাধিবলন্তি, পিট্ঠিদুকং পত্বা সমথো অৰিক্খেপোতি। এৰমযং একো ধম্মো ছসু ঠানেসু ৰিভত্তো।</p>
<p class="bodytext">পঞ্ঞা পন ইন্দ্রিযানি পত্বা পঞ্ঞিন্দ্রিযং হোতীতি ৰুত্তা, মগ্গঙ্গানি পত্বা সম্মাদিট্ঠীতি, বলানি পত্বা পঞ্ঞাবলন্তি, মূলানি পত্বা অমোহোতি, কম্মপথং পত্বা সম্মাদিট্ঠীতি, পিট্ঠিদুকং পত্বা সম্পজঞ্ঞং ৰিপস্সনাতি। এৰং একো ধম্মো সত্তসু ঠানেসু ৰিভত্তো।</p>
<p class="bodytext">সচে পন কোচি ৰদেয্য – ‘এত্থ অপুব্বং নাম নত্থি, হেট্ঠা গহিতমেৰ গণ্হিত্বা তস্মিং তস্মিং ঠানে পদং পূরিতং, অননুসন্ধিকা কথা উপ্পটিপাটিযা চোরেহি আভতভণ্ডসদিসা, গোযূথেন গতমগ্গে আলুলিততিণসদিসা অজানিত্বা কথিতা’তি, সো ‘মাহেৰ’ন্তি পটিসেধেত্বা ৰত্তব্বো – ‘বুদ্ধানং দেসনা অননুসন্ধিকা নাম নত্থি, সানুসন্ধিকা ৰ হোতি। অজানিত্বা কথিতাপি নত্থি, সব্বা জানিত্বা কথিতাযেৰ। সম্মাসম্বুদ্ধো হি তেসং তেসং ধম্মানং কিচ্চং জানাতি, তং ঞত্বা কিচ্চৰসেন ৰিভত্তিং আরোপেন্তো অট্ঠারস ধম্মা একেককিচ্চাতি ঞত্বা একেকস্মিং ঠানে ৰিভত্তিং আরোপেসি। সত্ত ধম্মা দ্বেদ্বেকিচ্চাতি ঞত্বা দ্বীসু দ্বীসু ঠানেসু ৰিভত্তিং আরোপেসি। ৰেদনা তিকিচ্চাতি ঞত্বা তীসু ঠানেসু ৰিভত্তিং আরোপেসি। ৰীরিযসতীনং চত্তারি চত্তারি কিচ্চানীতি ঞত্বা চতূসু চতূসু ঠানেসু ৰিভত্তিং আরোপেসি। সমাধি ছকিচ্চোতি ঞত্বা ছসু ঠানেসু ৰিভত্তিং আরোপেসি। পঞ্ঞা সত্তকিচ্চাতি ঞত্বা সত্তসু ঠানেসু ৰিভত্তিং আরোপেসি’।</p>
<p class="bodytext">তত্রিদং ওপম্মং – একো কির পণ্ডিতো রাজা রহোগতো চিন্তেসি – ‘ইমং রাজকুলসন্তকং ন যথা ৰা তথা ৰা খাদিতব্বং, সিপ্পানুচ্ছৰিকং ৰেতনং <a name="M0.0180"></a> ৰড্ঢেস্সামী’তি। সো সব্বে সিপ্পিকে সন্নিপাতাপেত্বা ‘একেকসিপ্পজাননকে পক্কোসথা’তি আহ। এৰং পক্কোসিযমানা অট্ঠারস জনা উট্ঠহিংসু। তেসং একেকং পটিৰীসং দাপেত্বা ৰিস্সজ্জেসি। ‘দ্বে দ্বে সিপ্পানি জানন্তা আগচ্ছন্তূ’তি ৰুত্তে পন সত্ত জনা আগমংসু। তেসং দ্বে দ্বে পটিৰীসে দাপেসি। ‘তীণি সিপ্পানি জানন্তা আগচ্ছন্তূ’তি ৰুত্তে একোৰ আগচ্ছি। তস্স তযো পটিৰীসে দাপেসি। ‘চত্তারি সিপ্পানি জানন্তা আগচ্ছন্তূ’তি ৰুত্তে দ্বে জনা আগমংসু। তেসং চত্তারি চত্তারি পটিৰীসে দাপেসি। ‘পঞ্চ সিপ্পানি জানন্তা আগচ্ছন্তূ’তি ৰুত্তে একোপি নাগচ্ছি <a name="V0.0181"></a>। ‘ছ সিপ্পানি জানন্তা আগচ্ছন্তূ’তি ৰুত্তে একোৰ আগচ্ছি। তস্স ছ পটিৰীসে দাপেসি। ‘সত্ত সিপ্পানি জানন্তা <a name="P0.0136"></a> আগচ্ছন্তূ’তি ৰুত্তে একোৰ আগচ্ছি। তস্স সত্ত পটিৰীসে দাপেসি।</p>
<p class="bodytext">তত্থ পণ্ডিতো রাজা ৰিয অনুত্তরো ধম্মরাজা। সিপ্পজাননকা ৰিয চিত্তচিত্তঙ্গৰসেন উপ্পন্না ধম্মা। সিপ্পানুচ্ছৰিকৰেতনৰড্ঢনং ৰিয কিচ্চৰসেন তেসং তেসং ধম্মানং ৰিভত্তিআরোপনং।</p>
<p class="bodytext">সব্বেপি পনেতে ধম্মা ফস্সপঞ্চকৰসেন ঝানঙ্গৰসেন ইন্দ্রিযৰসেন মগ্গৰসেন বলৰসেন মূলৰসেন কম্মপথৰসেন লোকপালৰসেন পস্সদ্ধিৰসেন লহুতাৰসেন মুদুতাৰসেন কম্মঞ্ঞতাৰসেন পাগুঞ্ঞতাৰসেন উজুকতাৰসেন সতিসম্পজঞ্ঞৰসেন সমথৰিপস্সনাৰসেন পগ্গাহাৰিক্খেপৰসেনাতি সত্তরস রাসযো হোন্তীতি।</p>
<p class="centered">ধম্মুদ্দেসৰারকথা নিট্ঠিতা।</p>
<p class="title">কামাৰচরকুসলং নিদ্দেসৰারকথা</p>
<p class="bodytext"><a name="para2"></a><span class="paranum">২</span>. ইদানি তানেৰ ধম্মুদ্দেসৰারে পাল়িআরুল়্হানি ছপ্পঞ্ঞাস পদানি ৰিভজিত্বা দস্সেতুং <span class="bld">‘কতমো তস্মিং সমযে ফস্সো হোতী’</span>তিআদিনা নযেন নিদ্দেসৰারো আরদ্ধো।</p>
<p class="bodytext">তত্থ পুচ্ছায তাৰ অযমত্থো – যস্মিং সমযে কামাৰচরং কুসলং সোমনস্সসহগতং তিহেতুকং অসঙ্খারিকং মহাচিত্তং উপ্পজ্জতি, তস্মিং <a name="M0.0181"></a> সমযে ফস্সো হোতীতি ৰুত্তো, কতমো সো ফস্সোতি ইমিনা নযেন সব্বপুচ্ছাসু অত্থো ৰেদিতব্বো।</p>
<p class="bodytext"><span class="bld">যো তস্মিং সমযে ফস্সো</span>তি তস্মিং সমযে যো ফুসনকৰসেন উপ্পন্নো ফস্সো, সো <span class="bld">ফস্সো</span>তি। ইদং ফস্সস্স সভাৰদীপনতো সভাৰপদং নাম। <span class="bld">ফুসনা</span>তি ফুসনাকারো। <span class="bld">সম্ফুসনা</span>তি ফুসনাকারোৰ উপসগ্গেন পদং ৰড্ঢেত্বা ৰুত্তো। <span class="bld">সম্ফুসিতত্ত</span>ন্তি সম্ফুসিতভাৰো। অযং পনেত্থ যোজনা <a name="V0.0182"></a> – যো তস্মিং সমযে ফুসনকৰসেন ফস্সো, যা তস্মিং সমযে ফুসনা, যা তস্মিং সমযে সম্ফুসনা, যং তস্মিং সমযে সম্ফুসিতত্তং; অথ ৰা, যো তস্মিং সমযে ফুসনৰসেন ফস্সো, অঞ্ঞেনাপি পরিযাযেন ফুসনা সম্ফুসনা সম্ফুসিতত্তন্তি ৰুচ্চতি, অযং তস্মিং সমযে ফস্সো হোতীতি। ৰেদনাদীনম্পি নিদ্দেসেসু ইমিনাৰ নযেন পদযোজনা ৰেদিতব্বা।</p>
<p class="bodytext">অযং পনেত্থ সব্বসাধারণো ৰিভত্তিৰিনিচ্ছযো। যানিমানি ভগৰতা পঠমং কামাৰচরং কুসলং <a name="P0.0137"></a> মহাচিত্তং ভাজেত্বা দস্সেন্তেন অতিরেকপণ্ণাসপদানি মাতিকাৰসেন ঠপেত্বা পুন একেকপদং গহেত্বা ৰিভত্তিং আরোপিতানি, তানি ৰিভত্তিং গচ্ছন্তানি তীহি কারণেহি ৰিভত্তিং গচ্ছন্তি; নানা হোন্তানি চতূহি কারণেহি নানা ভৰন্তি। অপরদীপনা পনেত্থ দ্বে ঠানানি গচ্ছতি। কথং? এতানিহি ব্যঞ্জনৰসেন উপসগ্গৰসেন অত্থৰসেনাতি ইমেহি তীহি কারণেহি ৰিভত্তিং গচ্ছন্তি। তত্থ কোধো কুজ্ঝনা কুজ্ঝিতত্তং, দোসো দুস্সনা দুস্সিতত্তন্তি এৰং ব্যঞ্জনৰসেন ৰিভত্তিগমনং ৰেদিতব্বং। এত্থ হি একোৰ কোধো ব্যঞ্জনৰসেন এৰং ৰিভত্তিং গতো। চারো ৰিচারো অনুৰিচারো উপৰিচারোতি এৰং পন উপসগ্গৰসেন ৰিভত্তিগমনং ৰেদিতব্বং। পণ্ডিচ্চং কোসল্লং নেপুঞ্ঞং ৰেভব্যা চিন্তা উপপরিক্খাতি এৰং অত্থৰসেন ৰিভত্তিগমনং ৰেদিতব্বং। তেসু ফস্সপদনিদ্দেসে তাৰ ইমা তিস্সোপি ৰিভত্তিযো লব্ভন্তি। ‘ফস্সো ফুসনা’তি হি ব্যঞ্জনৰসেন ৰিভত্তিগমনং হোতি। ‘সম্ফুসনা’তি উপসগ্গৰসেন। ‘সম্ফুসিতত্ত’ন্তি অত্থৰসেন। ইমিনা নযেন সব্বপদনিদ্দেসেসু ৰিভত্তিগমনং ৰেদিতব্বং।</p>
<p class="bodytext">নানা হোন্তানিপি পন নামনানত্তেন লক্খণনানত্তেন কিচ্চনানত্তেন পটিক্খেপনানত্তেনাতি ইমেহি চতূহি কারণেহি নানা হোন্তি। তত্থ কতমো তস্মিং সমযে ব্যাপাদো হোতি? যো তস্মিং <a name="M0.0182"></a> সমযে দোসো দুস্সনাতি (ধ॰ স॰ ৪১৯) এত্থ ব্যাপাদোতি ৰা, দোসোতি ৰা, দ্বেপি এতে কোধো এৰ, নামেন নানত্তং গতাতি। এৰং ‘নামনানত্তেন’ নানত্তং ৰেদিতব্বং।</p>
<p class="bodytext">রাসট্ঠেন চ পঞ্চপি খন্ধা একোৰ খন্ধো হোতি। এত্থ পন রূপং রুপ্পনলক্খণং, ৰেদনা ৰেদযিতলক্খণা, সঞ্ঞা সঞ্জাননলক্খণা, চেতনা চেতযিতলক্খণা, ৰিঞ্ঞাণং ৰিজাননলক্খণন্তি ইমিনা লক্খণনানত্তেন পঞ্চক্খন্ধা হোন্তি। এৰং ‘লক্খণনানত্তেন’ নানত্তং ৰেদিতব্বং।</p>
<p class="bodytext">চত্তারো <a name="V0.0183"></a> সম্মপ্পধানা – ‘‘ইধ ভিক্খু অনুপ্পন্নানং পাপকানং অকুসলানং ধম্মানং অনুপ্পাদায…পে॰… <a name="P0.0138"></a> চিত্তং পগ্গণ্হাতি পদহতী’’তি (ৰিভ॰ ৩৯০; দী॰ নি॰ ২.৪০২) একমেৰ ৰীরিযং কিচ্চনানত্তেন চতূসু ঠানেসু আগতং। এৰং ‘কিচ্চনানত্তেন’ নানত্তং ৰেদিতব্বং।</p>
<p class="bodytext">চত্তারো অসদ্ধম্মা – কোধগরুতা ন সদ্ধম্মগরুতা, মক্খগরুতা ন সদ্ধম্মগরুতা, লাভগরুতা ন সদ্ধম্মগরুতা, সক্কারগরুতা ন সদ্ধম্মগরুতাতি, এৰমাদীসু (অ॰ নি॰ ৪.৪৪) পন ‘পটিক্খেপনানত্তেন’ নানত্তং ৰেদিতব্বং।</p>
<p class="bodytext">ইমানি পন চত্তারি নানত্তানি ন ফস্সেযেৰ লব্ভন্তি, সব্বেসুপি ফস্সপঞ্চকাদীসু লব্ভন্তি। ফস্সস্স হি ফস্সোতি নামং…পে॰… চিত্তস্স চিত্তন্তি। ফস্সো চ ফুসনলক্খণো, ৰেদনা ৰেদযিতলক্খণা, সঞ্ঞা সঞ্জাননলক্খণা, চেতনা চেতযিতলক্খণা, ৰিঞ্ঞাণং ৰিজাননলক্খণং। তথা ফস্সো ফুসনকিচ্চো, ৰেদনা অনুভৰনকিচ্চা, সঞ্ঞা সঞ্জাননকিচ্চা, চেতনা চেতযিতকিচ্চা, ৰিঞ্ঞাণং ৰিজাননকিচ্চন্তি। এৰং কিচ্চনানত্তেন নানত্তং ৰেদিতব্বং।</p>
<p class="bodytext">পটিক্খেপনানত্তং ফস্সপঞ্চমকে নত্থি। অলোভাদিনিদ্দেসে পন অলোভো অলুব্ভনা অলুব্ভিতত্তন্তিআদিনা নযেন লব্ভতীতি এৰং পটিক্খেপনানত্তেন নানত্তং ৰেদিতব্বং। এৰং সব্বপদনিদ্দেসেসু লব্ভমানৰসেন চতুব্বিধম্পি নানত্তং ৰেদিতব্বং।</p>
<p class="bodytext">অপরদীপনা পন পদত্থুতি ৰা হোতি দল়্হীকম্মং ৰাতি এৰং দ্বে ঠানানি গচ্ছতি। যট্ঠিকোটিযা উপ্পীল়েন্তেন ৰিয হি সকিমেৰ ফস্সোতি ৰুত্তে এতং পদং ফুল্লিতমণ্ডিতৰিভূসিতং নাম ন হোতি। পুনপ্পুনং ব্যঞ্জনৰসেন উপসগ্গৰসেন <a name="M0.0183"></a> অত্থৰসেন ‘ফস্সো ফুসনা সম্ফুসনা সম্ফুসিতত্ত’ন্তি ৰুত্তে ফুল্লিতমণ্ডিতৰিভূসিতং নাম হোতি। যথা হি দহরকুমারং ন্হাপেত্বা, মনোরমং ৰত্থং পরিদহাপেত্বা পুপ্ফানি পিল়ন্ধাপেত্বা অক্খীনি অঞ্জেত্বা অথস্স নলাটে একমেৰ মনোসিলাবিন্দুং করেয্যুং, তস্স ন এত্তাৰতা চিত্ততিলকো নাম হোতি। নানাৰণ্ণেহি পন পরিৰারেত্বা বিন্দূসু কতেসু চিত্ততিলকো নাম হোতি। এৰংসম্পদমিদং ৰেদিতব্বং। অযং ‘পদত্থুতি’ নাম।</p>
<p class="bodytext">ব্যঞ্জনৰসেন <a name="V0.0184"></a> উপসগ্গৰসেন অত্থৰসেন চ পুনপ্পুনং ভণনমেৰ দল়্হীকম্মং নাম। যথা হি ‘আৰুসো’তি ৰা ‘ভন্তে’তি ৰা ‘যক্খো’তি ৰা ‘সপ্পো’তি <a name="P0.0139"></a> ৰা ৰুত্তে দল়্হীকম্মং নাম ন হোতি। ‘আৰুসো আৰুসো’‘ভন্তে ভন্তে’‘যক্খো যক্খো’‘সপ্পো সপ্পো’তি ৰুত্তে পন দল়্হীকম্মং নাম হোতি। এৰমেৰ সকিদেৰ যট্ঠিকোটিযা উপ্পীল়েন্তেন ৰিয ‘ফস্সো’তি ৰুত্তে পদং দল়্হীকম্মং নাম ন হোতি। পুনপ্পুনং ব্যঞ্জনৰসেন উপসগ্গৰসেন অত্থৰসেন ‘ফস্সো ফুসনা সম্ফুসনা সম্ফুসিতত্ত’ন্তি ৰুত্তেযেৰ ‘দল়্হীকম্মং’ নাম হোতীতি। এৰং অপরদীপনা দ্বে ঠানানি গচ্ছতি। এতস্সাপি ৰসেন লব্ভমানকপদনিদ্দেসেসু সব্বত্থ অত্থো ৰেদিতব্বো।</p>
<p class="bodytext"><span class="bld">অযং তস্মিং সমযে ফস্সো হোতী</span>তি যস্মিং সমযে পঠমং কামাৰচরং মহাকুসলচিত্তং উপ্পজ্জতি, তস্মিং সমযে অযং ফস্সো নাম হোতীতি অত্থো। অযং তাৰ ফস্সপদনিদ্দেসস্স ৰণ্ণনা। ইতো পরেসু পন ৰেদনাদীনং পদানং নিদ্দেসেসু ৰিসেসমত্তমেৰ ৰণ্ণযিস্সাম। সেসং ইধ ৰুত্তনযেনেৰ ৰেদিতব্বং।</p>
<p class="bodytext"><a name="para3"></a><span class="paranum">৩</span>. <span class="bld">যং তস্মিং সমযে</span>তি এত্থ কিঞ্চাপি কতমা তস্মিং সমযে ৰেদনা হোতীতি আরদ্ধং, ‘সাতপদৰসেন পন ‘য’ন্তি ৰুত্তং। <span class="bld">তজ্জামনোৰিঞ্ঞাণধাতুসম্ফস্সজ</span>ন্তি এত্থ <span class="bld">‘তজ্জা’</span> ৰুচ্চতি তস্স সাতসুখস্স অনুচ্ছৰিকা সারুপ্পা। অনুচ্ছৰিকত্থোপি হি অযং ‘তজ্জা’-সদ্দো হোতি। যথাহ – ‘‘তজ্জং তস্সারুপ্পং কথং মন্তেতী’’তি (ম॰ নি॰ ৩.২৪৬)। তেহি ৰা রূপাদীহি আরম্মণেহি ইমস্স চ সুখস্স পচ্চযেহি জাতাতিপি তজ্জা। মনোৰিঞ্ঞাণমেৰ নিস্সত্তট্ঠেন ধাতূতি মনোৰিঞ্ঞাণধাতু। সম্ফস্সতো জাতং, সম্ফস্সে ৰা জাতন্তি সম্ফস্সজং। চিত্তনিস্সিতত্তা চেতসিকং। মধুরট্ঠেন <a name="M0.0184"></a> সাতং। ইদং ৰুত্তং হোতি – যং তস্মিং সমযে যথাৰুত্তেন অত্থেন তজ্জায মনোৰিঞ্ঞাণধাতুযা সম্ফস্সজং চেতসিকং সাতং, অযং তস্মিং সমযে ৰেদনা হোতীতি। এৰং সব্বপদেহি সদ্ধিং যোজনা ৰেদিতব্বা।</p>
<p class="bodytext">ইদানি <span class="bld">চেতসিকং সুখ</span>ন্তিআদীসু চেতসিকপদেন কাযিকসুখং পটিক্খিপতি, সুখপদেন চেতসিকং দুক্খং। <span class="bld">চেতোসম্ফস্সজ</span>ন্তি চিত্তসম্ফস্সে জাতং। <span class="bld">সাতং সুখং ৰেদযিত</span>ন্তি <a name="P0.0140"></a> সাতং ৰেদযিতং, ন অসাতং ৰেদযিতং; সুখং ৰেদযিতং, ন দুক্খং ৰেদযিতং। পরতো তীণি পদানি ইত্থিলিঙ্গৰসেন ৰুত্তানি। সাতা ৰেদনা, ন অসাতা; সুখা ৰেদনা, ন দুক্খাতি। অযমেৰ পনেত্থ অত্থো।</p>
<p class="bodytext"><a name="para4"></a><span class="paranum">৪</span>. সঞ্ঞানিদ্দেসে <a name="V0.0185"></a> <span class="bld">তজ্জামনোৰিঞ্ঞাণধাতুসম্ফস্সজা</span>তি তস্সাকুসলসঞ্ঞায অনুচ্ছৰিকায মনোৰিঞ্ঞাণধাতুযা সম্ফস্সম্হি জাতা। <span class="bld">সঞ্ঞা</span>তি সভাৰনামং। <span class="bld">সঞ্জাননা</span>তি সঞ্জাননাকারো। <span class="bld">সঞ্জানিতত্ত</span>ন্তি সঞ্জানিতভাৰো।</p>
<p class="bodytext"><a name="para5"></a><span class="paranum">৫</span>. <span class="bld">চেতনানিদ্দেসে</span>পি ইমিনাৰ নযেন ৰেদিতব্বো।</p>
<p class="bodytext">চিত্তনিদ্দেসে চিত্তৰিচিত্ততায চিত্তং। আরম্মণং মিনমানং জানাতীতি <span class="bld">মনো। মানস</span>ন্তি মনো এৰ। ‘‘অন্তলিক্খচরো পাসো য্বাযং চরতি মানসো’’তি (সং॰ নি॰ ১.১৫১; মহাৰ॰ ৩৩) হি এত্থ পন সম্পযুত্তকধম্মো ‘মানসো’তি ৰুত্তো।</p>
<p class="gatha1">‘‘কথঞ্হি ভগৰা তুয্হং, সাৰকো সাসনে রতো।</p>
<p class="gathalast">অপ্পত্তমানসো সেক্খো, কালং কযিরা জনে সুতা’’তি॥ (সং॰ নি॰ ১.১৫৯)।</p>
<p class="bodytext">এত্থ অরহত্তং ‘মানস’ন্তি ৰুত্তং। ইধ পন ‘মনোৰ’ মানসং। ব্যঞ্জনৰসেন হেতং পদং ৰড্ঢিতং।</p>
<p class="bodytext"><span class="bld">হদয</span>ন্তি চিত্তং। ‘‘চিত্তং ৰা তে খিপিস্সামি, হদযং ৰা তে ফালেস্সামী’’তি (সং॰ নি॰ ১.২৩৭; সু॰ নি॰ আল়ৰকসুত্ত) এত্থ উরো হদযন্তি ৰুত্তং। ‘‘হদযা হদযং মঞ্ঞে অঞ্ঞায তচ্ছতী’’তি (ম॰ নি॰ ১.৬৩) এত্থ চিত্তং। ‘‘ৰক্কং হদয’’ন্তি (দী॰ নি॰ ২.৩৭৭; ম॰ নি॰ ১.১১০) এত্থ হদযৰত্থু। ইধ <a name="M0.0185"></a> পন চিত্তমেৰ অব্ভন্তরট্ঠেন ‘হদয’ন্তি ৰুত্তং। তমেৰ পরিসুদ্ধট্ঠেন <span class="bld">পণ্ডরং</span>। ভৰঙ্গং সন্ধাযেতং ৰুত্তং। যথাহ – ‘‘পভস্সরমিদং, ভিক্খৰে, চিত্তং, তঞ্চ খো আগন্তুকেহি উপক্কিলেসেহি উপক্কিলিট্ঠ’’ন্তি (অ॰ নি॰ ১.৪৯)। ততো নিক্খন্তত্তা পন অকুসলম্পি, গঙ্গায নিক্খন্তা নদী গঙ্গা ৰিয, গোধাৰরিতো নিক্খন্তা গোধাৰরী ৰিয চ, পণ্ডরন্ত্বেৰ ৰুত্তং।</p>
<p class="bodytext"><span class="bld">মনো মনাযতন</span>ন্তি ইধ পন মনোগ্গহণং মনস্সেৰ আযতনভাৰদীপনত্থং। তেনেতং দীপেতি – ‘নযিদং দেৰাযতনং ৰিয মনস্স আযতনত্তা মনাযতনং, অথ খো মনো এৰ আযতনং <a name="V0.0186"></a> মনাযতন’ন্তি। তত্থ নিৰাসঠানট্ঠেন আকরট্ঠেন সমোসরণঠানট্ঠেন <a name="P0.0141"></a> সঞ্জাতিদেসট্ঠেন কারণট্ঠেন চ আযতনং ৰেদিতব্বং। তথা হি লোকে ‘ইস্সরাযতনং ৰাসুদেৰাযতন’ন্তিআদীসু নিৰাসট্ঠানং আযতনন্তি ৰুচ্চতি। ‘সুৰণ্ণাযতনং রজতাযতন’ন্তিআদীসু আকরো। সাসনে পন ‘‘মনোরমে আযতনে সেৰন্তি নং ৰিহঙ্গমা’’তিআদীসু (অ॰ নি॰ ৫.৩৮) সমোসরণট্ঠানং। ‘‘দক্খিণাপথো গুন্নং আযতন’’ন্তিআদীসু সঞ্জাতিদেসো। ‘‘তত্র তত্রেৰ সক্খিভব্বতং পাপুণাতি সতি সতিআযতনে’’তিআদীসু (ম॰ নি॰ ৩.১৫৮) কারণং। ইধ পন সঞ্জাতিদেসট্ঠেন সমোসরণঠানট্ঠেন কারণট্ঠেনাতি তিধাপি ৰট্টতি।</p>
<p class="bodytext">ফস্সাদযো হি ধম্মা এত্থ সঞ্জাযন্তীতি সঞ্জাতিদেসট্ঠেনপি এতং আযতনং। বহিদ্ধা রূপসদ্দগন্ধরসফোট্ঠব্বা আরম্মণভাৰেনেত্থ ওসরন্তীতি সমোসরণঠানট্ঠেনপি আযতনং। ফস্সাদীনং পন সহজাতাদিপচ্চযট্ঠেন কারণত্তা কারণট্ঠেনপি আযতনন্তি ৰেদিতব্বং। মনিন্দ্রিযং ৰুত্তত্থমেৰ।</p>
<p class="bodytext">ৰিজানাতীতি ৰিঞ্ঞাণং ৰিঞ্ঞাণমেৰ খন্ধো <span class="bld">ৰিঞ্ঞাণক্খন্ধো</span>। তস্স রাসিআদিৰসেন অত্থো ৰেদিতব্বো। মহাউদকক্খন্ধোত্বেৰ সঙ্খ্যং গচ্ছতীতি (অ॰ নি॰ ৪.৫১)। এত্থ হি রাসট্ঠেন খন্ধো ৰুত্তো। ‘‘সীলক্খন্ধো সমাধিক্খন্ধো’’তিআদীসু (দী॰ নি॰ ৩.৩৫৫) গুণট্ঠেন। ‘‘অদ্দসা খো ভগৰা মহন্তং দারুক্খন্ধ’’ন্তি (সং॰ নি॰ ৪.২৪১) এত্থ পণ্ণত্তিমত্তট্ঠেন। ইধ পন রুল়্হিতো খন্ধো ৰুত্তো। রাসট্ঠেন হি ৰিঞ্ঞাণক্খন্ধস্স <a name="M0.0186"></a> একদেসো একং ৰিঞ্ঞাণং। তস্মা যথা রুক্খস্স একদেসং ছিন্দন্তো রুক্খং ছিন্দতীতি ৰুচ্চতি, এৰমেৰ ৰিঞ্ঞাণক্খন্ধস্স একদেসভূতং একম্পি ৰিঞ্ঞাণং রুল়্হিতো ৰিঞ্ঞাণক্খন্ধোতি ৰুত্তং।</p>
<p class="bodytext"><span class="bld">তজ্জামনোৰিঞ্ঞাণধাতূ</span>তি তেসং ফস্সাদীনং ধম্মানং অনুচ্ছৰিকা মনোৰিঞ্ঞাণধাতু। ইমস্মিঞ্হি পদে একমেৰ চিত্তং মিননট্ঠেন মনো, ৰিজাননট্ঠেন ৰিঞ্ঞাণং, সভাৰট্ঠেন নিস্সত্তট্ঠেন ৰা ধাতূতি তীহি নামেহি ৰুত্তং। ইতি ইমস্মিং ফস্সপঞ্চমকে ফস্সো তাৰ যস্মা ফস্সো এৰ, ন তজ্জামনোৰিঞ্ঞাণধাতুসম্ফস্সজো, চিত্তঞ্চ যস্মা তজ্জামনোৰিঞ্ঞাণধাতু এৰ, তস্মা ইমস্মিং পদদ্বযে <a name="P0.0142"></a> ‘তজ্জামনোৰিঞ্ঞাণধাতুসম্ফস্সজা’তি পঞ্ঞত্তি ন আরোপিতা। ৰিতক্কপদাদীসু পন লব্ভমানাপি ইধ পচ্ছিন্নত্তা ন উদ্ধটা।</p>
<p class="bodytext">ইমেসঞ্চ <a name="V0.0187"></a> পন ফস্সপঞ্চমকানং ধম্মানং পাটিযেক্কং পাটিযেক্কং ৰিনিব্ভোগং কত্বা পঞ্ঞত্তিং উদ্ধরমানেন ভগৰতা দুক্করং কতং। নানাউদকানঞ্হি নানাতেলানং ৰা একভাজনে পক্খিপিত্বা দিৰসং নিম্মথিতানং ৰণ্ণ গন্ধরসানং নানতায দিস্বা ৰা ঘাযিত্বা ৰা সাযিত্বা ৰা নানাকরণং সক্কা ভৰেয্য ঞাতুং। এৰং সন্তেপি তং দুক্করন্তি ৰুত্তং। সম্মাসম্বুদ্ধেন পন ইমেসং অরূপীনং চিত্তচেতসিকানং ধম্মানং একারম্মণে পৰত্তমানানং পাটিযেক্কং পাটিযেক্কং ৰিনিব্ভোগং কত্বা পঞ্ঞত্তিং উদ্ধরমানেন অতিদুক্করং কতং। তেনাহ <span class="bld">আযস্মা নাগসেনত্থেরো</span> –</p>
<p class="indent">‘‘দুক্করং, মহারাজ, ভগৰতা কতন্তি। ‘কিং, ভন্তে নাগসেন, ভগৰতা দুক্করং কত’ন্তি। ‘দুক্করং, মহারাজ, ভগৰতা কতং, যং ইমেসং অরূপীনং চিত্তচেতসিকানং ধম্মানং একারম্মণে পৰত্তমানানং ৰৰত্থানং অক্খাতং – অযং ফস্সো, অযং ৰেদনা, অযং সঞ্ঞা, অযং চেতনা, ইদং চিত্ত’ন্তি। ‘ওপম্মং, ভন্তে, করোহী’তি। ‘যথা, মহারাজ, কোচিদেৰ পুরিসো নাৰায সমুদ্দং অজ্ঝোগাহেত্বা হত্থপুটেন উদকং গহেত্বা জিব্হায সাযিত্বা জানেয্য নু খো, মহারাজ, সো পুরিসো – ইদং গঙ্গায উদকং, ইদং যমুনায উদকং, ইদং অচিরৰতিযা উদকং, ইদং সরভুযা উদকং, ইদং মহিযা উদক’ন্তি? ‘দুক্করং, ভন্তে, জানিতু’ন্তি। ‘ততো দুক্করতরং <a name="M0.0187"></a> খো, মহারাজ, ভগৰতা কতং যং ইমেসং অরূপীনং চিত্তচেতসিকানং ধম্মানং…পে॰… ইদং চিত্ত’’’ন্তি (মি॰ প॰ ২.৭.১৬)।</p>
<p class="bodytext"><a name="para7"></a><span class="paranum">৭</span>. ৰিতক্কনিদ্দেসে তক্কনৰসেন <span class="bld">তক্কো</span>। তস্স তিত্তকং তক্কেসি কুম্ভং তক্কেসি সকটং তক্কেসি যোজনং তক্কেসি অদ্ধযোজনং তক্কেসীতি এৰং তক্কনৰসেন পৰত্তি ৰেদিতব্বা। ইদং তক্কস্স সভাৰপদং। ৰিতক্কনৰসেন <span class="bld">ৰিতক্কো</span>। বলৰতরতক্কস্সেতং নামং। সুট্ঠু কপ্পনৰসেন <span class="bld">সঙ্কপ্পো</span>। একগ্গং চিত্তং আরম্মণে অপ্পেতীতি <span class="bld">অপ্পনা</span>। দুতিযপদং উপসগ্গৰসেন ৰড্ঢিতং <a name="P0.0143"></a>। বলৰতরা ৰা অপ্পনা <span class="bld">ব্যপ্পনা</span>। আরম্মণে চিত্তং অভিনিরোপেতি পতিট্ঠাপেতীতি <span class="bld">চেতসো অভিনিরোপনা</span>। যাথাৰতায নিয্যানিকতায চ কুসলভাৰপ্পত্তো পসত্থো সঙ্কপ্পোতি <span class="bld">সম্মাসঙ্কপ্পো</span>।</p>
<p class="bodytext"><a name="para8"></a><span class="paranum">৮</span>. ৰিচারনিদ্দেসে আরম্মণে চরণকৰসেন <span class="bld">চারো</span>। ইদমস্স সভাৰপদং। ৰিচরণৰসেন <span class="bld">ৰিচারো</span> <a name="V0.0188"></a>। অনুগন্ত্বা ৰিচরণৰসেন <span class="bld">অনুৰিচারো</span>। উপগন্ত্বা ৰিচরণৰসেন <span class="bld">উপৰিচারো</span>তি। উপসগ্গৰসেন ৰা পদানি ৰড্ঢিতানি। আরম্মণে চিত্তং, সরং ৰিয জিযায, অনুসন্দহিত্বা ঠপনতো চিত্তস্স <span class="bld">অনুসন্ধানতা</span>। আরম্মণং অনুপেক্খমানো ৰিয তিট্ঠতীতি <span class="bld">অনুপেক্খনতা</span>। ৰিচরণৰসেন ৰা উপেক্খনতা অনুপেক্খনতা।</p>
<p class="bodytext"><a name="para9"></a><span class="paranum">৯</span>. পীতিনিদ্দেসে <span class="bld">পীতী</span>তি সভাৰপদং। পমুদিতস্স ভাৰো <span class="bld">পামোজ্জং</span>। আমোদনাকারো <span class="bld">আমোদনা</span>। পমোদনাকারো <span class="bld">পমোদনা</span>। যথা ৰা ভেসজ্জানং ৰা তেলানং ৰা উণ্হোদকসীতোদকানং ৰা একতোকরণং মোদনাতি ৰুচ্চতি, এৰমযম্পি পীতি ধম্মানং একতোকরণেন মোদনা। উপসগ্গৰসেন পন মণ্ডেত্বা আমোদনা পমোদনাতি ৰুত্তা। হাসেতীতি <span class="bld">হাসো</span>। পহাসেতীতি <span class="bld">পহাসো</span>। হট্ঠপহট্ঠাকারানমেতং অধিৰচনং। ৰিত্তীতি ৰিত্তং; ধনস্সেতং নামং। অযং পন সোমনস্সপচ্চযত্তা ৰিত্তিসরিক্খতায <span class="bld">ৰিত্তি</span>। যথা হি ধনিনো ধনং পটিচ্চ সোমনস্সং উপ্পজ্জতি, এৰং পীতিমতোপি পীতিং পটিচ্চ সোমনস্সং উপ্পজ্জতি, তস্মা ৰিত্তীতি ৰুত্তা। তুট্ঠিসভাৰসণ্ঠিতায পীতিযা এতং নামং। পীতিমা পন পুগ্গলো কাযচিত্তানং উগ্গতত্তা অব্ভুগ্গতত্তা উদগ্গোতি ৰুচ্চতি <a name="M0.0188"></a>। উদগ্গস্স ভাৰো <span class="bld">ওদগ্যং</span>। অত্তনো মনতা <span class="bld">অত্তমনতা</span>। অনভিরদ্ধস্স হি মনো দুক্খপদট্ঠানত্তা অত্তনো মনো নাম ন হোতি, অভিরদ্ধস্স পন সুখপদট্ঠানত্তা অত্তনো মনো নাম হোতি। ইতি অত্তনো মনতা অত্তমনতা, সকমনতা। সকমনস্স ভাৰোতি অত্থো। সা পন যস্মা ন অঞ্ঞস্স কস্সচি অত্তনো মনতা, চিত্তস্সেৰ পনেসো ভাৰো, চেতসিকো ধম্মো, তস্মা <span class="bld">অত্তমনতা চিত্তস্সা</span>তি ৰুত্তা।</p>
<p class="bodytext"><a name="para11"></a><span class="paranum">১১</span>. একগ্গতানিদ্দেসে অচলভাৰেন আরম্মণে তিট্ঠতীতি <span class="bld">ঠিতি</span>। পরতো পদদ্বযং উপসগ্গৰসেন ৰড্ঢিতং। অপিচ সম্পযুত্তধম্মে আরম্মণম্হি সম্পিণ্ডেত্বা তিট্ঠতীতি <a name="P0.0144"></a> <span class="bld">সণ্ঠিতি</span>। আরম্মণং ওগাহেত্বা অনুপৰিসিত্বা তিট্ঠতীতি <span class="bld">অৰট্ঠিতি</span>। কুসলপক্খস্মিঞ্হি চত্তারো ধম্মা আরম্মণং ওগাহন্তি – সদ্ধা সতি সমাধি পঞ্ঞাতি। তেনেৰ সদ্ধা ওকপ্পনাতি ৰুত্তা, সতি অপিলাপনতাতি, সমাধি অৰট্ঠিতীতি, পঞ্ঞা পরিযোগাহনাতি। অকুসলপক্খে পন তযো ধম্মা আরম্মণং ওগাহন্তি – তণ্হা দিট্ঠি অৰিজ্জাতি। তেনেৰ তে ওঘাতি ৰুত্তা। চিত্তেকগ্গতা পনেত্থ ন বলৰতী হোতি। যথা হি রজুট্ঠানট্ঠানে উদকেন সিঞ্চিত্বা সম্মট্ঠে থোকমেৰ কালং রজো সন্নিসীদতি, সুক্খন্তে সুক্খন্তে পুন পকতিভাৰেন ৰুট্ঠাতি, এৰমেৰ অকুসলপক্খে চিত্তেকগ্গতা ন বলৰতী হোতি। যথা পন তস্মিং ঠানে ঘটেহি উদকং আসিঞ্চিত্বা <a name="V0.0189"></a> কুদালেন খনিত্বা আকোটনমদ্দনঘট্টনানি কত্বা উপলিত্তে আদাসে ৰিয ছাযা পঞ্ঞাযতি, ৰস্সসতাতিক্কমেপি তংমুহুত্তকতং ৰিয হোতি, এৰমেৰ কুসলপক্খে চিত্তেকগ্গতা বলৰতী হোতি।</p>
<p class="bodytext">উদ্ধচ্চৰিচিকিচ্ছাৰসেন পৰত্তস্স ৰিসাহারস্স পটিপক্খতো <span class="bld">অৰিসাহারো</span>। উদ্ধচ্চৰিচিকিচ্ছাৰসেনেৰ গচ্ছন্তং চিত্তং ৰিক্খিপতি নাম। অযং পন তথাৰিধো ৰিক্খেপো ন হোতীতি <span class="bld">অৰিক্খেপো</span>। উদ্ধচ্চৰিচিকিচ্ছাৰসেনেৰ চ চিত্তং ৰিসাহটং নাম হোতি, ইতো চিতো চ হরীযতি। অযং পন এৰং অৰিসাহটস্স মানসস্স ভাৰোতি <span class="bld">অৰিসাহটমানসতা</span>।</p>
<p class="bodytext"><span class="bld">সমথো</span>তি তিৰিধো সমথো – চিত্তসমথো, অধিকরণসমথো, সব্বসঙ্খারসমথোতি। তত্থ অট্ঠসু সমাপত্তীসু চিত্তেকগ্গতা চিত্তসমথো <a name="M0.0189"></a> নাম। তঞ্হি আগম্ম চিত্তচলনং চিত্তৰিপ্ফন্দিতং সম্মতি ৰূপসম্মতি, তস্মা সো <span class="bld">চিত্তসমথো</span>তি ৰুচ্চতি। সম্মুখাৰিনযাদিসত্তৰিধো সমথো অধিকরণসমথো নাম। তঞ্হি আগম্ম তানি তানি অধিকরণানি সম্মন্তি ৰূপসম্মন্তি, তস্মা সো <span class="bld">অধিকরণসমথো</span>তি ৰুচ্চতি। যস্মা পন সব্বে সঙ্খারা নিব্বানং আগম্ম সম্মন্তি ৰূপসম্মন্তি, তস্মা তং <span class="bld">সব্বসঙ্খারসমথো</span>তি ৰুচ্চতি। ইমস্মিং অত্থে চিত্তসমথো অধিপ্পেতো। সমাধিলক্খণে ইন্দট্ঠং কারেতীতি <span class="bld">সমাধিন্দ্রিযং</span>। উদ্ধচ্চে ন কম্পতীতি <span class="bld">সমাধিবলং। সম্মাসমাধী</span>তি যাথাৰসমাধি নিয্যানিকসমাধি কুসলসমাধি।</p>
<p class="bodytext"><a name="para12"></a><span class="paranum">১২</span>. সদ্ধিন্দ্রিযনিদ্দেসে <a name="P0.0145"></a> বুদ্ধাদিগুণানং সদ্দহনৰসেন <span class="bld">সদ্ধা</span>। বুদ্ধাদীনি ৰা রতনানি সদ্দহতি পত্তিযাযতীতি সদ্ধা। <span class="bld">সদ্দহনা</span>তি সদ্দহনাকারো। বুদ্ধাদীনং গুণে ওগাহতি, ভিন্দিত্বা ৰিয অনুপৰিসতীতি <span class="bld">ওকপ্পনা</span>। বুদ্ধাদীনং গুণেসু এতায সত্তা অতিৰিয পসীদন্তি, সযং ৰা অভিপ্পসীদতীতি <span class="bld">অভিপ্পসাদো</span>। ইদানি যস্মা সদ্ধিন্দ্রিযাদীনং সমাসপদানং ৰসেন অঞ্ঞস্মিং পরিযাযে আরদ্ধে আদিপদং গহেত্বাৰ পদভাজনং করীযতি – অযং অভিধম্মে ধম্মতা – তস্মা পুন <span class="bld">সদ্ধা</span>তি ৰুত্তং। যথা ৰা ইত্থিযা ইন্দ্রিযং ইত্থিন্দ্রিযং, ন তথা ইদং। ইদং পন সদ্ধাৰ ইন্দ্রিযং সদ্ধিন্দ্রিযন্তি। এৰং সমানাধিকরণভাৰঞাপনত্থম্পি পুন সদ্ধাতি ৰুত্তং। এৰং সব্বপদনিদ্দেসেসু আদিপদস্স পুন ৰচনে পযোজনং ৰেদিতব্বং। অধিমোক্খলক্খণে ইন্দট্ঠং কারেতীতি <span class="bld">সদ্ধিন্দ্রিযং</span>। অসদ্ধিযে ন কম্পতীতি <span class="bld">সদ্ধাবলং</span>।</p>
<p class="bodytext"><a name="para13"></a><span class="paranum">১৩</span>. ৰীরিযিন্দ্রিযনিদ্দেসে <a name="V0.0190"></a> <span class="bld">চেতসিকো</span>তি ইদং ৰীরিযস্স নিযমতো চেতসিকভাৰদীপনত্থং ৰুত্তং। ইদঞ্হি ৰীরিযং ‘‘যদপি, ভিক্খৰে, কাযিকং ৰীরিযং তদপি ৰীরিযসম্বোজ্ঝঙ্গো, যদপি চেতসিকং ৰীরিযং তদপি ৰীরিযসম্বোজ্ঝঙ্গোতি। ইতিহিদং উদ্দেসং গচ্ছতী’’তি (সং॰ নি॰ ৫.২৩৩) এৰমাদীসু সুত্তেসু চঙ্কমাদীনি করোন্তস্স উপ্পন্নত্তা ‘কাযিক’ন্তি ৰুচ্চমানম্পি কাযৰিঞ্ঞাণং ৰিয কাযিকং নাম নত্থি, চেতসিকমেৰ পনেতন্তি দস্সেতুং ‘চেতসিকো’তি ৰুত্তং। <span class="bld">ৰীরিযারম্ভো</span>তি ৰীরিযসঙ্খাতো আরম্ভো। ইমিনা সেসারম্ভে পটিক্খিপতি। অযঞ্হি ‘আরম্ভ’-সদ্দো কম্মে আপত্তিযং কিরিযাযং ৰীরিযে হিংসায ৰিকোপনেতি অনেকেসু অত্থেসু আগতো।</p>
<p class="gatha1">‘‘যংকিঞ্চি <a name="M0.0190"></a> দুক্খং সম্ভোতি, সব্বং আরম্ভপচ্চযা।</p>
<p class="gathalast">আরম্ভানং নিরোধেন, নত্থি দুক্খস্স সম্ভৰো’’তি॥ (সু॰ নি॰ ৭৪৯)।</p>
<p class="bodytext">এত্থ হি কম্মং ‘আরম্ভো’তি আগতং। ‘‘আরম্ভতি চ ৰিপ্পটিসারী চ হোতী’’তি (অ॰ নি॰ ৫.১৪২; পু॰ প॰ ১৯১) এত্থ আপত্তি। ‘‘মহাযঞ্ঞা মহারম্ভা ন তে হোন্তি মহপ্ফলা’’তি (অ॰ নি॰ ৪.৩৯; সং॰ নি॰ ১.১২০) এত্থ যূপুস্সাপনাদিকিরিযা। ‘‘আরম্ভথ <a name="P0.0146"></a> নিক্কমথ যুঞ্জথ বুদ্ধসাসনে’’তি (সং॰ নি॰ ১.১৮৫) এত্থ ৰীরিযং। ‘‘সমণং গোতমং উদ্দিস্স পাণং আরভন্তী’’তি (ম॰ নি॰ ২.৫১-৫২) এত্থ হিংসা। ‘‘বীজগামভূতগামসমারম্ভা পটিৰিরতো হোতী’’তি (দী॰ নি॰ ১.১০; ম॰ নি॰ ১.২৯৩) এত্থ ছেদনভঞ্জনাদিকং ৰিকোপনং। ইধ পন ৰীরিযমেৰ অধিপ্পেতং। তেনাহ – ‘ৰীরিযারম্ভোতি ৰীরিযসঙ্খাতো আরম্ভো’তি। ৰীরিযঞ্হি আরম্ভনকৰসেন আরম্ভোতি ৰুচ্চতি। ইদমস্স সভাৰপদং। কোসজ্জতো নিক্খমনৰসেন <span class="bld">নিক্কমো</span>। পরং পরং ঠানং অক্কমনৰসেন <span class="bld">পরক্কমো</span>। উগ্গন্ত্বা যমনৰসেন <span class="bld">উয্যামো</span>। ব্যাযমনৰসেন <span class="bld">ৰাযামো</span>। উস্সাহনৰসেন <span class="bld">উস্সাহো</span>। অধিমত্তুস্সাহনৰসেন <span class="bld">উস্সোল়্হী</span>। থিরভাৰট্ঠেন <span class="bld">থামো</span>। চিত্তচেতসিকানং ধারণৰসেন অৰিচ্ছেদতো ৰা পৰত্তনৰসেন কুসলসন্তানং ধারেতীতি <span class="bld">ধিতি</span>।</p>
<p class="bodytext">অপরো নযো – নিক্কমো চেসো কামানং পনুদনায, পরক্কমো চেসো বন্ধনচ্ছেদায, উয্যামো চেসো ওঘনিত্থরণায, ৰাযামো চেসো পারঙ্গমনট্ঠেন, উস্সাহো চেসো পুব্বঙ্গমট্ঠেন, উস্সোল়্হী <a name="V0.0191"></a> চেসো অধিমত্তট্ঠেন, থামো চেসো পলিঘুগ্ঘাটনতায, ধিতি চেসো অৰট্ঠিতিকারিতাযাতি।</p>
<p class="bodytext">‘‘কামং তচো চ ন্হারু চ অট্ঠি চ অৰসিস্সতূ’’তি (ম॰ নি॰ ২.১৮৪; সং॰ নি॰ ২.২২, ২৩৭; অ॰ নি॰ ২.৫; মহানি॰ ১৯৬; চূল়নি॰ খগ্গৰিসাণসুত্তনিদ্দেস ১৫৪) এৰং পৰত্তিকালে অসিথিলপরক্কমৰসেন <span class="bld">অসিথিলপরক্কমতা;</span> থিরপরক্কমো, দল়্হপরক্কমোতি অত্থো। যস্মা পনেতং ৰীরিযং কুসলকম্মকরণট্ঠানে ছন্দং ন নিক্খিপতি, ধুরং ন নিক্খিপতি, ন ওতারেতি, ন ৰিস্সজ্জেতি, অনোসক্কিতমানসতং আৰহতি, তস্মা <span class="bld">অনিক্খিত্তছন্দতা অনিক্খিত্তধুরতা</span>তি ৰুত্তং। যথা পন তজ্জাতিকে উদকসম্ভিন্নট্ঠানে ধুরৰাহগোণং গণ্হথাতি ৰদন্তি <a name="M0.0191"></a>, সো জণ্ণুনা ভূমিং উপ্পীল়েত্বাপি ধুরং ৰহতি, ভূমিযং পতিতুং ন দেতি, এৰমেৰ ৰীরিযং কুসলকম্মকরণট্ঠানে ধুরং উক্খিপতি পগ্গণ্হাতি, তস্মা <span class="bld">ধুরসম্পগ্গাহো</span>তি ৰুত্তং। পগ্গহলক্খণে ইন্দট্ঠং কারেতীতি <span class="bld">ৰীরিযিন্দ্রিযং</span>। কোসজ্জে <a name="P0.0147"></a> ন কম্পতীতি <span class="bld">ৰীরিযবলং</span>। যাথাৰনিয্যানিককুসলৰাযামতায <span class="bld">সম্মাৰাযামো</span>।</p>
<p class="bodytext"><a name="para14"></a><span class="paranum">১৪</span>. সতিন্দ্রিযনিদ্দেসে সরণকৰসেন <span class="bld">সতি</span>। ইদং সতিযা সভাৰপদং। পুনপ্পুনং সরণতো অনুস্সরণৰসেন <span class="bld">অনুস্সতি</span>। অভিমুখং গন্ত্বা ৰিয সরণতো পটিসরণৰসেন <span class="bld">পটিস্সতি</span>। উপসগ্গৰসেন ৰা ৰড্ঢিতমত্তমেতং। সরণাকারো <span class="bld">সরণতা</span>। যস্মা পন সরণতাতি তিণ্ণং সরণানম্পি নামং, তস্মা তং পটিসেধেতুং পুন সতিগ্গহণং কতং। সতিসঙ্খাতা সরণতাতি অযঞ্হেত্থ অত্থো। সুতপরিযত্তস্স ধারণভাৰতো <span class="bld">ধারণতা</span>। অনুপৰিসনসঙ্খাতেন ওগাহনট্ঠেন অপিলাপনভাৰো <span class="bld">অপিলাপনতা</span>। যথা হি লাবুকটাহাদীনি উদকে প্লৰন্তি, ন অনুপৰিসন্তি, ন তথা আরম্মণে সতি। আরম্মণঞ্হেসা অনুপৰিসতি, তস্মা <span class="bld">অপিলাপনতা</span>তি ৰুত্তা। চিরকতচিরভাসিতানং অসম্মুস্সনভাৰতো <span class="bld">অসম্মুস্সনতা</span>। উপট্ঠানলক্খণে জোতনলক্খণে চ ইন্দট্ঠং কারেতীতি ইন্দ্রিযং। সতিসঙ্খাতং ইন্দ্রিযং <span class="bld">সতিন্দ্রিযং</span>। পমাদে ন কম্পতীতি <span class="bld">সতিবলং</span>। যাথাৰসতি নিয্যানিকসতি কুসলসতীতি <span class="bld">সম্মাসতি</span>।</p>
<p class="bodytext"><a name="para16"></a><span class="paranum">১৬</span>. পঞ্ঞিন্দ্রিযনিদ্দেসে তস্স তস্স অত্থস্স পাকটকরণসঙ্খাতেন পঞ্ঞাপনট্ঠেন <span class="bld">পঞ্ঞা</span>। তেন তেন ৰা অনিচ্চাদিনা পকারেন ধম্মে জানাতীতিপি পঞ্ঞা। ইদমস্সা সভাৰপদং। পজাননাকারো <span class="bld">পজাননা</span>। অনিচ্চাদীনি ৰিচিনাতীতি <span class="bld">ৰিচযো। পৰিচযো</span>তি উপসগ্গেন পদং ৰড্ঢিতং <a name="V0.0192"></a>। চতুসচ্চধম্মে ৰিচিনাতীতি <span class="bld">ধম্মৰিচযো</span>। অনিচ্চাদীনং সল্লক্খণৰসেন <span class="bld">সল্লক্খণা</span>। সাযেৰ পুন উপসগ্গনানত্তেন <span class="bld">উপলক্খণা পচ্চুপলক্খণা</span>তি ৰুত্তা। পণ্ডিতস্স ভাৰো <span class="bld">পণ্ডিচ্চং</span>। কুসলস্স ভাৰো <span class="bld">কোসল্লং</span>। নিপুণস্স ভাৰো <span class="bld">নেপুঞ্ঞং</span>। অনিচ্চাদীনং ৰিভাৰনৰসেন <span class="bld">ৰেভব্যা</span>। অনিচ্চাদীনং চিন্তনকৰসেন <span class="bld">চিন্তা</span>। যস্স ৰা উপ্পজ্জতি তং অনিচ্চাদীনি চিন্তাপেতীতিপি চিন্তা। অনিচ্চাদীনি উপপরিক্খতীতি <span class="bld">উপপরিক্খা। ভূরী</span>তি পথৰিযা <a name="M0.0192"></a> নামং। অযম্পি সণ্হট্ঠেন ৰিত্থটট্ঠেন চ ভূরী ৰিযাতি <span class="bld">ভূরী</span>। তেন ৰুত্তং – ‘‘ভূরী ৰুচ্চতি পথৰী <a name="P0.0148"></a>। তায পথৰীসমায ৰিত্থটায ৰিপুলায পঞ্ঞায সমন্নাগতোতি ভূরিপঞ্ঞোতি (মহানি॰ ২৭)। অপিচ পঞ্ঞায এতং অধিৰচনং ভূরী’’তি। ভূতে অত্থে রমতীতিপি ভূরী। অসনি ৰিয সিলুচ্চযে কিলেসে মেধতি হিংসতীতি <span class="bld">মেধা</span>। খিপ্পং গহণধারণট্ঠেন ৰা <span class="bld">মেধা</span>। যস্স উপ্পজ্জতি তং অত্তহিতপটিপত্তিযং সম্পযুত্তধম্মে চ যাথাৰলক্খণপটিৰেধে পরিনেতীতি <span class="bld">পরিণাযিকা</span>। অনিচ্চাদিৰসেন ধম্মে ৰিপস্সতীতি <span class="bld">ৰিপস্সনা</span>। সম্মা পকারেহি অনিচ্চাদীনি জানাতীতি <span class="bld">সম্পজঞ্ঞং</span>। উপ্পথপটিপন্নে সিন্ধৰে ৰীথিআরোপনত্থং পতোদো ৰিয উপ্পথে ধাৰনকং কূটচিত্তং ৰীথিআরোপনত্থং ৰিজ্ঝতীতি পতোদো ৰিয <span class="bld">পতোদো</span>। দস্সনলক্খণে ইন্দট্ঠং কারেতীতি ইন্দ্রিযং। পঞ্ঞাসঙ্খাতং ইন্দ্রিযং <span class="bld">পঞ্ঞিন্দ্রিযং</span>। অৰিজ্জায ন কম্পতীতি <span class="bld">পঞ্ঞাবলং</span>। কিলেসচ্ছেদনট্ঠেন পঞ্ঞাৰ সত্থং <span class="bld">পঞ্ঞাসত্থং</span>। অচ্চুগ্গতট্ঠেন পঞ্ঞাৰ পাসাদো <span class="bld">পঞ্ঞাপাসাদো</span>।</p>
<p class="bodytext">আলোকনট্ঠেন পঞ্ঞাৰ আলোকো <span class="bld">পঞ্ঞাআলোকো</span>। ওভাসনট্ঠেন পঞ্ঞাৰ ওভাসো <span class="bld">পঞ্ঞাওভাসো</span>। পজ্জোতনট্ঠেন পঞ্ঞাৰ পজ্জোতো <span class="bld">পঞ্ঞাপজ্জোতো</span>। পঞ্ঞৰতো হি একপল্লঙ্কেন নিসিন্নস্স দসসহস্সিলোকধাতু একালোকা একোভাসা একপজ্জোতা হোতি, তেনেতং ৰুত্তং। ইমেসু পন তীসু পদেসু একপদেনপি এতস্মিং অত্থে সিদ্ধে, যানি পনেতানি ‘‘চত্তারোমে, ভিক্খৰে, আলোকা। কতমে চত্তারো? চন্দালোকো সূরিযালোকো অগ্যালোকো পঞ্ঞালোকো। ইমে খো, ভিক্খৰে, চত্তারো আলোকা। এতদগ্গং, ভিক্খৰে, ইমেসং চতুন্নং আলোকানং যদিদং পঞ্ঞালোকো’’। তথা ‘‘চত্তারোমে, ভিক্খৰে, ওভাসা…পে॰… চত্তারোমে, ভিক্খৰে, পজ্জোতা’’তি (অ॰ নি॰ ৪.১৪৪) সত্তানং অজ্ঝাসযৰসেন সুত্তানি দেসিতানি, তদনুরূপেনেৰ ইধাপি দেসনা কতা। অত্থো হি অনেকেহি আকারেহি ৰিভজ্জমানো সুৰিভত্তো হোতি। অঞ্ঞথা চ অঞ্ঞো বুজ্ঝতি, অঞ্ঞথা চ অঞ্ঞোতি।</p>
<p class="bodytext">রতিকরণট্ঠেন পন রতিদাযকট্ঠেন রতিজনকট্ঠেন চিত্তীকতট্ঠেন দুল্লভপাতুভাৰট্ঠেন অতুলট্ঠেন <a name="V0.0193"></a> অনোমসত্তপরিভোগট্ঠেন চ পঞ্ঞাৰ রতনং <span class="bld">পঞ্ঞারতনং</span>। ন তেন সত্তা মুয্হন্তি, সযং ৰা আরম্মণে ন মুয্হতীতি <a name="M0.0193"></a> <span class="bld">অমোহো। ধম্মৰিচযপদং</span> ৰুত্তত্থমেৰ। কস্মা পনেতং পুন ৰুত্তন্তি? অমোহস্স মোহপটিপক্খভাৰদীপনত্থং <a name="P0.0149"></a>। তেনেতং দীপেতি – য্বাযং অমোহো সো ন কেৰলং মোহতো অঞ্ঞো ধম্মো, মোহস্স পন পটিপক্খো, ধম্মৰিচযসঙ্খাতো অমোহো নাম ইধ অধিপ্পেতোতি। <span class="bld">সম্মাদিট্ঠী</span>তি যাথাৰনিয্যানিককুসলদিট্ঠি।</p>
<p class="bodytext"><a name="para19"></a><span class="paranum">১৯</span>. জীৰিতিন্দ্রিযনিদ্দেসে <span class="bld">যো তেসং অরূপীনং ধম্মানং আযূ</span>তি তেসং সম্পযুত্তকানং অরূপধম্মানং যো আযাপনট্ঠেন আযু, তস্মিঞ্হি সতি অরূপধম্মা অযন্তি গচ্ছন্তি পৰত্তন্তি, তস্মা আযূতি ৰুচ্চতি। ইদমস্স সভাৰপদং। যস্মা পনেতে ধম্মা আযুস্মিংযেৰ সতি তিট্ঠন্তি যপেন্তি যাপেন্তি ইরিযন্তি ৰত্তন্তি পালযন্তি, তস্মা <span class="bld">ঠিতী</span>তিআদীনি ৰুত্তানি। ৰচনত্থো পনেত্থ – এতায তিট্ঠন্তীতি <span class="bld">ঠিতি</span>। যপেন্তীতি <span class="bld">যপনা</span>। তথা <span class="bld">যাপনা</span>। এৰং বুজ্ঝন্তানং পন ৰসেন পুরিমপদে রস্সত্তং কতং। এতায ইরিযন্তীতি <span class="bld">ইরিযনা</span>। ৰত্তন্তীতি <span class="bld">ৰত্তনা</span>। পালযন্তীতি <span class="bld">পালনা</span>। জীৰন্তি এতেনাতি <span class="bld">জীৰিতং</span>। অনুপালনলক্খণে ইন্দট্ঠং কারেতীতি <span class="bld">জীৰিতিন্দ্রিযং</span>।</p>
<p class="bodytext"><a name="para30"></a><span class="paranum">৩০</span>. হিরিবলনিদ্দেসে <span class="bld">যং তস্মিং সমযে</span>তি যেন ধম্মেন তস্মিং সমযে। লিঙ্গৰিপল্লাসং ৰা কত্বা যো ধম্মো তস্মিং সমযেতিপি অত্থো ৰেদিতব্বো। <span class="bld">হিরিযিতব্বেনা</span>তি উপযোগত্থে করণৰচনং। হিরিযিতব্বযুত্তকং কাযদুচ্চরিতাদিধম্মং হিরিযতি জিগুচ্ছতীতি অত্থো। <span class="bld">পাপকান</span>ন্তি লামকানং। <span class="bld">অকুসলানং ধম্মান</span>ন্তি অকোসল্লসম্ভূতানং ধম্মানং। <span class="bld">সমাপত্তিযা</span>তি ইদম্পি উপযোগত্থে করণৰচনং। তেসং ধম্মানং সমাপত্তিং পটিলাভং সমঙ্গীভাৰং হিরিযতি জিগুচ্ছতীতি অত্থো।</p>
<p class="bodytext"><a name="para31"></a><span class="paranum">৩১</span>. ওত্তপ্পবলনিদ্দেসে <span class="bld">ওত্তপ্পিতব্বেনা</span>তি হেত্বত্থে করণৰচনং। ওত্তপ্পিতব্বযুত্তকেন ওত্তপ্পস্স হেতুভূতেন কাযদুচ্চরিতাদিনা ৰুত্তপ্পকারায চ সমাপত্তিযা ওত্তপ্পস্স হেতুভূতায ওত্তপ্পতি, ভাযতীতি অত্থো।</p>
<p class="bodytext"><a name="para32"></a><span class="paranum">৩২</span>. অলোভনিদ্দেসে অলুব্ভনকৰসেন <span class="bld">অলোভো</span>। ন লুব্ভতীতিপি অলোভো। ইদমস্স সভাৰপদং। <span class="bld">অলুব্ভনা</span>তি অলুব্ভনাকারো। লোভসমঙ্গী পুগ্গলো লুব্ভিতো নাম। ন লুব্ভিতো অলুব্ভিতো <a name="M0.0194"></a> <a name="V0.0194"></a>। অলুব্ভিতস্স <a name="P0.0150"></a> ভাৰো <span class="bld">অলুব্ভিতত্তং</span>। সারাগপটিপক্খতো ন সারাগোতি <span class="bld">অসারাগো। অসারজ্জনা</span>তি অসারজ্জনাকারো। অসারজ্জিতস্স ভাৰো <span class="bld">অসারজ্জিতত্তং</span>। ন অভিজ্ঝাযতীতি <span class="bld">অনভিজ্ঝা। অলোভো কুসলমূল</span>ন্তি অলোভসঙ্খাতং কুসলমূলং। অলোভো হি কুসলানং ধম্মানং মূলং পচ্চযট্ঠেনাতি কুসলমূলং। কুসলঞ্চ তং পচ্চযট্ঠেন মূলঞ্চাতিপি কুসলমূলং।</p>
<p class="bodytext"><a name="para33"></a><span class="paranum">৩৩</span>. অদোসনিদ্দেসে অদুস্সনকৰসেন <span class="bld">অদোসো</span>। ন দুস্সতীতিপি অদোসো। ইদমস্স সভাৰপদং। <span class="bld">অদুস্সনা</span>তি অদুস্সনাকারো। অদুস্সিতস্স ভাৰো <span class="bld">অদুস্সিতত্তং</span>। ব্যাপাদপটিপক্খতো ন ব্যাপাদোতি <span class="bld">অব্যাপাদো</span>। কোধদুক্খপটিপক্খতো ন ব্যাপজ্জোতি <span class="bld">অব্যাপজ্জো</span>। অদোসসঙ্খাতং কুসলমূলং <span class="bld">অদোসো কুসলমূলং</span>। তং ৰুত্তত্থমেৰ।</p>
<p class="bodytext"><a name="para40-41"></a><span class="paranum">৪০-৪১</span>. কাযপস্সদ্ধিনিদ্দেসাদীসু যস্মা কাযোতি তযো খন্ধা অধিপ্পেতা, তস্মা <span class="bld">ৰেদনাক্খন্ধস্সা</span>তিআদি ৰুত্তং। পস্সম্ভন্তি এতায তে ধম্মা, ৰিগতদরথা ভৰন্তি, সমস্সাসপ্পত্তাতি <span class="bld">পস্সদ্ধি</span>। দুতিযপদং উপসগ্গৰসেন ৰড্ঢিতং। <span class="bld">পস্সম্ভনা</span>তি পস্সম্ভনাকারো। দুতিযপদং উপসগ্গৰসেন ৰড্ঢিতং। পস্সদ্ধিসমঙ্গিতায পটিপ্পস্সম্ভিতস্স খন্ধত্তযস্স ভাৰো <span class="bld">পটিপ্পস্সম্ভিতত্তং</span>। সব্বপদেহিপি তিণ্ণং খন্ধানং কিলেসদরথপটিপ্পস্সদ্ধি এৰ কথিতা। দুতিযনযেন ৰিঞ্ঞাণক্খন্ধস্স দরথপটিপ্পস্সদ্ধি কথিতা।</p>
<p class="bodytext"><a name="para42-43"></a><span class="paranum">৪২-৪৩</span>. <span class="bld">লহুতা</span>তি লহুতাকারো। <span class="bld">লহুপরিণামতা</span>তি লহুপরিণামো এতেসং ধম্মানন্তি লহুপরিণামা; তেসং ভাৰো লহুপরিণামতা; সীঘং সীঘং পরিৰত্তনসমত্থতাতি ৰুত্তং হোতি। <span class="bld">অদন্ধনতা</span>তি গরুভাৰপটিক্খেপৰচনমেতং; অভারিযতাতি অত্থো। <span class="bld">অৰিত্থনতা</span>তি মানাদিকিলেসভারস্স অভাৰেন অথদ্ধতা। এৰং পঠমেন তিণ্ণং খন্ধানং লহুতাকারো কথিতো। দুতিযেন ৰিঞ্ঞাণক্খন্ধস্স লহুতাকারো কথিতো।</p>
<p class="bodytext"><a name="para44-45"></a><span class="paranum">৪৪-৪৫</span>. <span class="bld">মুদুতা</span>তি <a name="P0.0151"></a> মুদুভাৰো। <span class="bld">মদ্দৰতা</span>তি মদ্দৰং ৰুচ্চতি সিনিদ্ধং, মট্ঠং; মদ্দৰস্স ভাৰো মদ্দৰতা। <span class="bld">অকক্খল়তা</span>তি অকক্খল়ভাৰো। <span class="bld">অকথিনতা</span>তি অকথিনভাৰো। ইধাপি পুরিমনযেন তিণ্ণং খন্ধানং, পচ্ছিমনযেন ৰিঞ্ঞাণক্খন্ধস্স মুদুতাকারোৰ কথিতো।</p>
<p class="bodytext"><a name="para46-47"></a><span class="paranum">৪৬-৪৭</span>. <span class="bld">কম্মঞ্ঞতা</span>তি <a name="M0.0195"></a> <a name="V0.0195"></a> কম্মনি সাধুতা; কুসলকিরিযায ৰিনিযোগক্খমতাতি অত্থো। সেসপদদ্বযং ব্যঞ্জনৰসেন ৰড্ঢিতং। পদদ্বযেনাপি হি পুরিমনযেন তিণ্ণং খন্ধানং, পচ্ছিমনযেন ৰিঞ্ঞাণক্খন্ধস্স কম্মনিযাকারোৰ কথিতো।</p>
<p class="bodytext"><a name="para48-49"></a><span class="paranum">৪৮-৪৯</span>. <span class="bld">পগুণতা</span>তি পগুণভাৰো, অনাতুরতা নিগ্গিলানতাতি অত্থো। সেসপদদ্বযং ব্যঞ্জনৰসেন ৰড্ঢিতং। ইধাপি পুরিমনযেন তিণ্ণং খন্ধানং, পচ্ছিমনযেন ৰিঞ্ঞাণক্খন্ধস্স নিগ্গিলানাকারোৰ কথিতো।</p>
<p class="bodytext"><a name="para50-51"></a><span class="paranum">৫০-৫১</span>. <span class="bld">উজুকতা</span>তি উজুকভাৰো, উজুকেনাকারেন পৰত্তনতাতি অত্থো। উজুকস্স খন্ধত্তযস্স ৰিঞ্ঞাণক্খন্ধস্স চ ভাৰো উজুকতা। <span class="bld">অজিম্হতা</span>তি গোমুত্তৰঙ্কভাৰপটিক্খেপো। <span class="bld">অৰঙ্কতা</span>তি চন্দলেখাৰঙ্কভাৰপটিক্খেপো। <span class="bld">অকুটিলতা</span>তি নঙ্গলকোটিৰঙ্কভাৰপটিক্খেপো।</p>
<p class="bodytext">যো হি পাপং কত্বাৰ ‘ন করোমী’তি ভাসতি, সো গন্ত্বা পচ্চোসক্কনতায ‘গোমুত্তৰঙ্কো’ নাম হোতি। যো পাপং করোন্তোৰ ‘ভাযামহং পাপস্সা’তি ভাসতি, সো যেভুয্যেন কুটিলতায ‘চন্দলেখাৰঙ্কো’ নাম হোতি। যো পাপং করোন্তোৰ ‘কো পাপস্স ন ভাযেয্যা’তি ভাসতি, সো নাতিকুটিলতায ‘নঙ্গলকোটিৰঙ্কো’ নাম হোতি। যস্স ৰা তীণিপি কম্মদ্বারানি অসুদ্ধানি, সো ‘গোমুত্তৰঙ্কো’ নাম হোতি। যস্স যানি কানিচি দ্বে, সো ‘চন্দলেখাৰঙ্কো’ নাম। যস্স যংকিঞ্চি একং, সো ‘নঙ্গলকোটিৰঙ্কো নাম।</p>
<p class="bodytext"><span class="bld">দীঘভাণকা</span> পনাহু – একচ্চো ভিক্খু সব্বৰযে একৰীসতিযা অনেসনাসু, ছসু চ অগোচরেসু চরতি, অযং ‘গোমুত্তৰঙ্কো’ নাম। একো পঠমৰযে চতুপারিসুদ্ধিসীলং পরিপূরেতি, লজ্জী কুক্কুচ্চকো সিক্খাকামো হোতি, মজ্ঝিমৰযপচ্ছিমৰযেসু পুরিমসদিসো, অযং <a name="P0.0152"></a> ‘চন্দলেখাৰঙ্কো’ নাম। একো পঠমৰযে মজ্ঝিমৰযেপি চতুপারিসুদ্ধিসীলং পূরেতি, লজ্জী কুক্কুচ্চকো সিক্খাকামো হোতি, পচ্ছিমৰযে পুরিমসদিসো। অযং ‘নঙ্গলকোটিৰঙ্কো’ নাম।</p>
<p class="bodytext">তস্স কিলেসৰসেন এৰং ৰঙ্কস্স পুগ্গলস্স ভাৰো জিম্হতা ৰঙ্কতা কুটিলতাতি ৰুচ্চতি। তাসং পটিক্খেপৰসেন অজিম্হতাদিকা ৰুত্তা। খন্ধাধিট্ঠানাৰ <a name="M0.0196"></a> দেসনা কতা। খন্ধানঞ্হি এতা অজিম্হতাদিকা, নো পুগ্গলস্সাতি। এৰং সব্বেহিপি ইমেহি পদেহি পুরিমনযেন <a name="V0.0196"></a> তিণ্ণং খন্ধানং, পচ্ছিমনযেন ৰিঞ্ঞাণক্খন্ধস্সাতি অরূপীনং ধম্মানং নিক্কিলেসতায উজুতাকারোৰ কথিতোতি ৰেদিতব্বো।</p>
<p class="bodytext">ইদানি য্বাযং যেৰাপনাতি অপ্পনাৰারো ৰুত্তো, তেন ধম্মুদ্দেসৰারে দস্সিতানং ‘যেৰাপনকানং’যেৰ সঙ্খেপতো নিদ্দেসো কথিতো হোতীতি।</p>
<p class="centered">নিদ্দেসৰারকথা নিট্ঠিতা।</p>
<p class="bodytext">এত্তাৰতা পুচ্ছা সমযনিদ্দেসো ধম্মুদ্দেসো অপ্পনাতি উদ্দেসৰারে চতূহি পরিচ্ছেদেহি, পুচ্ছা সমযনিদ্দেসো ধম্মুদ্দেসো অপ্পনাতি নিদ্দেসৰারে চতূহি পরিচ্ছেদেহীতি অট্ঠপরিচ্ছেদপটিমণ্ডিতো ধম্মৰৰত্থানৰারো নিট্ঠিতোৰ হোতি।</p>
<p class="subhead">কোট্ঠাসৰারো</p>
<p class="bodytext"><a name="para58-120"></a><span class="paranum">৫৮-১২০</span>. ইদানি <span class="bld">তস্মিং খো পন সমযে চত্তারো খন্ধা হোন্তী</span>তি সঙ্গহৰারো আরদ্ধো। সো উদ্দেসনিদ্দেসপটিনিদ্দেসানং ৰসেন তিৰিধো হোতি। তত্থ ‘তস্মিং খো পন সমযে চত্তারো খন্ধা’তি এৰমাদিকো উদ্দেসো। কতমে তস্মিং সমযে চত্তারো খন্ধা’তিআদিকো নিদ্দেসো। কতমো তস্মিং সমযে ৰেদনাক্খন্ধোতিআদিকো পটিনিদ্দেসোতি ৰেদিতব্বো।</p>
<p class="bodytext">তত্থ উদ্দেসৰারে চত্তারো খন্ধাতিআদযো তেৰীসতি কোট্ঠাসা হোন্তি। তেসং এৰমত্থো ৰেদিতব্বো – যস্মিং সমযে কামাৰচরং পঠমং মহাকুসলচিত্তং উপ্পজ্জতি, যে তস্মিং সমযে চিত্তঙ্গৰসেন উপ্পন্না, ঠপেত্বা যেৰাপনকে, পাল়িআরুল়্হা অতিরেকপণ্ণাসধম্মা, তে সব্বেপি সঙ্গয্হমানা রাসট্ঠেন চত্তারোৰ খন্ধা হোন্তি <a name="P0.0153"></a>। হেট্ঠা ৰুত্তেন আযতনট্ঠেন দ্বে <span class="bld">আযতনানি</span> হোন্তি। সভাৰট্ঠেন সুঞ্ঞতট্ঠেন নিস্সত্তট্ঠেন দ্বেৰ <span class="bld">ধাতুযো</span> হোন্তি। পচ্চযসঙ্খাতেন আহারট্ঠেন <span class="bld">তযো</span>ৰেত্থ ধম্মা <span class="bld">আহারা</span> হোন্তি। অৰসেসা নো আহারা।</p>
<p class="bodytext">‘কিং <a name="M0.0197"></a> পনেতে অঞ্ঞমঞ্ঞং ৰা তংসমুট্ঠানরূপস্স ৰা পচ্চযা ন হোন্তী’তি? ‘নো ন হোন্তি। ইমে পন তথা চ হোন্তি, অঞ্ঞথা চাতি সমানেপি পচ্চযত্তে অতিরেকপচ্চযা হোন্তি, তস্মা <a name="V0.0197"></a> আহারাতি ৰুত্তা। কথং? এতেসু হি ফস্সাহারো, যেসং ধম্মানং অৰসেসা চিত্তচেতসিকা পচ্চযা হোন্তি, তেসঞ্চ পচ্চযো হোতি, তিস্সো চ ৰেদনা আহরতি। মনোসঞ্চেতনাহারো তেসঞ্চ পচ্চযো হোতি তযো চ ভৰে আহরতি। ৰিঞ্ঞাণাহারো তেসঞ্চ পচ্চযো হোতি পটিসন্ধিনামরূপঞ্চ আহরতী’তি। ‘ননু চ সো ৰিপাকোৰ ইদং পন কুসলৰিঞ্ঞাণ’ন্তি? ‘কিঞ্চাপি কুসলৰিঞ্ঞাণং, তংসরিক্খতায পন ৰিঞ্ঞাণাহারো’ত্বেৰ ৰুত্তং। উপত্থম্ভকট্ঠেন ৰা ইমে তযো আহারাতি ৰুত্তা। ইমে হি সম্পযুত্তধম্মানং, কবল়ীকারাহারো ৰিয রূপকাযস্স, উপত্থম্ভকপচ্চযা হোন্তি। তেনেৰ ৰুত্তং – ‘‘অরূপিনো আহারা সম্পযুত্তকানং ধম্মানং তংসমুট্ঠানানঞ্চ রূপানং আহারপচ্চযেন পচ্চযো’’তি (পট্ঠা॰ ১.১.১৫)।</p>
<p class="bodytext">অপরো নযো – অজ্ঝত্তিকসন্ততিযা ৰিসেসপচ্চযত্তা কবল়ীকারাহারো চ ইমে চ তযো ধম্মা আহারাতি ৰুত্তা। ৰিসেসপচ্চযো হি কবল়ীকারাহারভক্খানং সত্তানং রূপকাযস্স কবল়ীকারো আহারো; নামকাযে ৰেদনায ফস্সো, ৰিঞ্ঞাণস্স মনোসঞ্চেতনা, নামরূপস্স ৰিঞ্ঞাণং। যথাহ –</p>
<p class="indent">‘‘সেয্যথাপি, ভিক্খৰে, অযং কাযো আহারট্ঠিতিকো, আহারং পটিচ্চ তিট্ঠতি, অনাহারো নো তিট্ঠতি’’ (সং॰ নি॰ ৫.১৮৩)। তথা ফস্সপচ্চযা ৰেদনা, সঙ্খারপচ্চযা ৰিঞ্ঞাণং, ৰিঞ্ঞাণপচ্চযা নামরূপন্তি (সং॰ নি॰ ২.১)।</p>
<p class="bodytext">অধিপতিযট্ঠেন পন অট্ঠেৰ ধম্মা ইন্দ্রিযানি হোন্তি, ন অৰসেসা। তেন ৰুত্তং – অট্ঠিন্দ্রিযানি হোন্তীতি। উপনিজ্ঝাযনট্ঠেন পঞ্চেৰ ধম্মা ঝানঙ্গানি হোন্তি। তেন ৰুত্তং – পঞ্চঙ্গিকং ঝানং হোতীতি।</p>
<p class="bodytext">নিয্যানট্ঠেন <a name="P0.0154"></a> চ হেত্বট্ঠেন চ পঞ্চেৰ ধম্মা মগ্গঙ্গানি হোন্তি। তেন ৰুত্তং – পঞ্চঙ্গিকো মগ্গো হোতীতি। কিঞ্চাপি হি অট্ঠঙ্গিকো অরিযমগ্গো, লোকিযচিত্তে <a name="M0.0198"></a> পন একক্খণে তিস্সো ৰিরতিযো ন লব্ভন্তি, তস্মা পঞ্চঙ্গিকোতি ৰুত্তো। ‘ননু চ ‘‘যথাগতমগ্গোতি খো, ভিক্খু, অরিযস্সেতং অট্ঠঙ্গিকস্স মগ্গস্স অধিৰচন’’ন্তি (সং॰ নি॰ ৪.২৪৫) ইমস্মিং সুত্তে ‘যথেৰ লোকুত্তরমগ্গো অট্ঠঙ্গিকো, পুব্বভাগৰিপস্সনামগ্গোপি তথেৰ অট্ঠঙ্গিকো’তি যথাগতৰচনেন ইমস্সত্থস্স দীপিতত্তা, লোকিযমগ্গেনাপি অট্ঠঙ্গিকেন ভৰিতব্বন্তি? ন ভৰিতব্বং <a name="V0.0198"></a>। অযঞ্হি সুত্তন্তিকদেসনা নাম পরিযাযদেসনা। তেনাহ – ‘‘পুব্বেৰ খো পনস্স কাযকম্মং ৰচীকম্মং আজীৰো সুপরিসুদ্ধো হোতী’’তি (ম॰ নি॰ ৩.৪৩১)। অযং পন নিপ্পরিযাযদেসনা। লোকিযচিত্তস্মিঞ্হি তিস্সো ৰিরতিযো একক্খণে ন লব্ভন্তি, তস্মা ‘পঞ্চঙ্গিকো’ৰ ৰুত্তোতি।</p>
<p class="bodytext">অকম্পিযট্ঠেন পন সত্তেৰ ধম্মা বলানি হোন্তি। মূলট্ঠেন তযোৰ ধম্মা হেতূ। ফুসনট্ঠেন একোৰ ধম্মো ফস্সো। ৰেদযিতট্ঠেন একোৰ ধম্মো ৰেদনা। সঞ্জাননট্ঠেন একোৰ ধম্মো সঞ্ঞা। চেতযনট্ঠেন একোৰ ধম্মো চেতনা। চিত্তৰিচিত্তট্ঠেন একোৰ ধম্মো চিত্তং। রাসট্ঠেন চেৰ ৰেদযিতট্ঠেন চ একোৰ ধম্মো ৰেদনাক্খন্ধো। রাসট্ঠেন চ সঞ্জাননট্ঠেন চ একোৰ ধম্মো সঞ্ঞাক্খন্ধো। রাসট্ঠেন চ অভিসঙ্খরণট্ঠেন চ একোৰ ধম্মো সঙ্খারক্খন্ধো। রাসট্ঠেন চ চিত্তৰিচিত্তট্ঠেন চ একোৰ ধম্মো ৰিঞ্ঞাণক্খন্ধো। ৰিজাননট্ঠেন চেৰ হেট্ঠা ৰুত্তআযতনট্ঠেন চ একমেৰ মনাযতনং। ৰিজাননট্ঠেন চ অধিপতিযট্ঠেন চ একমেৰ মনিন্দ্রিযং। ৰিজাননট্ঠেন চ সভাৰসুঞ্ঞতনিস্সত্তট্ঠেন চ একোৰ ধম্মো মনোৰিঞ্ঞাণধাতু নাম হোতি, ন অৰসেসা। ঠপেত্বা পন চিত্তং, যথাৰুত্তেন অত্থেন অৰসেসা সব্বেপি ধম্মা একং ধম্মাযতনমেৰ, একা চ ধম্মধাতুযেৰ হোতীতি।</p>
<p class="bodytext"><span class="bld">যে ৰা পন তস্মিং সমযে</span>তি ইমিনা পন অপ্পনাৰারেন ইধাপি হেট্ঠা ৰুত্তা যেৰাপনকাৰ সঙ্গহিতা। যথা চ ইধ এৰং সব্বত্থ <a name="P0.0155"></a>। ইতো পরঞ্হি এত্তকম্পি ন ৰিচারযিস্সাম। নিদ্দেসপটিনিদ্দেসৰারেসু হেট্ঠা ৰুত্তনযেনেৰ অত্থো ৰেদিতব্বোতি।</p>
<p class="centered">সঙ্গহৰারো নিট্ঠিতো।</p>
<p class="centered">কোট্ঠাসৰারোতিপি এতস্সেৰ নামং।</p>
<p class="subhead">সুঞ্ঞতৰারো</p>
<p class="bodytext"><a name="para121-145"></a><span class="paranum">১২১-১৪৫</span>. ইদানি <a name="M0.0199"></a> <span class="bld">তস্মিং খো পন সমযে ধম্মা হোন্তী</span>তি সুঞ্ঞতৰারো আরদ্ধো। সো <a name="V0.0199"></a> উদ্দেসনিদ্দেসৰসেন দ্বিধা ৰৰত্থিতো। তত্থ উদ্দেসৰারে <span class="bld">‘ধম্মা হোন্তী’</span>তি ইমিনা সদ্ধিং চতুৰীসতি কোট্ঠাসা হোন্তি। সব্বকোট্ঠাসেসু চ ‘চত্তারো দ্বে তযো’তি গণনপরিচ্ছেদো ন ৰুত্তো। কস্মা? সঙ্গহৰারে পরিচ্ছিন্নত্তা। তত্থ পরিচ্ছিন্নধম্মাযেৰ হি ইধাপি ৰুত্তা। ন হেত্থ সত্তো ৰা ভাৰো ৰা অত্তা ৰা উপলব্ভতি। ধম্মাৰ এতে ধম্মমত্তা অসারা অপরিণাযকাতি ইমিস্সা সুঞ্ঞতায দীপনত্থং ৰুত্তা। তস্মা এৰমেত্থ অত্থো ৰেদিতব্বো – যস্মিং সমযে কামাৰচরং পঠমং মহাকুসলচিত্তং উপ্পজ্জতি, তস্মিং সমযে চিত্তঙ্গৰসেন উপ্পন্না অতিরেকপণ্ণাসধম্মা সভাৰট্ঠেন ধম্মা এৰ হোন্তি। ন অঞ্ঞো কোচি সত্তো ৰা ভাৰো ৰা পোসো ৰা পুগ্গলো ৰা হোতীতি। তথা রাসট্ঠেন খন্ধাৰ হোন্তীতি। এৰং পুরিমনযেনেৰ সব্বপদেসু অত্থযোজনা ৰেদিতব্বা। যস্মা পন ঝানতো অঞ্ঞং ঝানঙ্গং, মগ্গতো ৰা অঞ্ঞং মগ্গঙ্গং নত্থি, তস্মা ইধ <span class="bld">‘ঝানং হোতি, মগ্গো হোতি’</span> ইচ্চেৰ ৰুত্তং। উপনিজ্ঝাযনট্ঠেন হি ঝানমেৰ হেত্বট্ঠেন মগ্গোৰ হোতি। ন অঞ্ঞো কোচি সত্তো ৰা ভাৰো ৰাতি। এৰং সব্বপদেসু অত্থযোজনা কাতব্বা। নিদ্দেসৰারো উত্তানত্থোযেৰাতি।</p>
<p class="centered">সুঞ্ঞতৰারো নিট্ঠিতো।</p>
<p class="centered">নিট্ঠিতা চ তীহি মহাৰারেহি মণ্ডেত্বা নিদ্দিট্ঠস্স</p>
<p class="centered">পঠমচিত্তস্স অত্থৰণ্ণনা।</p>
<p class="subhead">দুতিযচিত্তং</p>
<p class="bodytext"><a name="para146"></a><span class="paranum">১৪৬</span>. ইদানি দুতিযচিত্তাদীনি দস্সেতুং পুন <span class="bld">‘‘কতমে ধম্মা’’</span>তিআদি আরদ্ধং। তেসু সব্বেসুপি পঠমচিত্তে ৰুত্তনযেনেৰ <a name="P0.0156"></a> তযো তযো মহাৰারা ৰেদিতব্বা। ন কেৰলঞ্চ মহাৰারা এৰ, পঠমচিত্তে ৰুত্তসদিসানং সব্বপদানং অত্থোপি ৰুত্তনযেনেৰ ৰেদিতব্বো। ইতো পরম্পি অপুব্বপদৰণ্ণনংযেৰ করিস্সাম। ইমস্মিং তাৰ দুতিযচিত্তনিদ্দেসে <span class="bld">সসঙ্খারেনা</span>তি ইদমেৰ অপুব্বং। তস্সত্থো – সহ সঙ্খারেনাতি সসঙ্খারো। তেন সসঙ্খারেন <a name="M0.0200"></a> সপ্পযোগেন সউপাযেন পচ্চযগণেনাতি অত্থো। যেন হি আরম্মণাদিনা পচ্চযগণেন পঠমং মহাচিত্তং উপ্পজ্জতি, তেনেৰ সপ্পযোগেন সউপাযেন ইদং উপ্পজ্জতি।</p>
<p class="bodytext">তস্সেৰং <a name="V0.0200"></a> উপ্পত্তি ৰেদিতব্বা – ইধেকচ্চো ভিক্খু ৰিহারপচ্চন্তে ৰসমানো চেতিযঙ্গণসম্মজ্জনৰেলায ৰা থেরুপট্ঠানৰেলায ৰা সম্পত্তায, ধম্মসৰনদিৰসে ৰা সম্পত্তে ‘ময্হং গন্ত্বা পচ্চাগচ্ছতো অতিদূরং ভৰিস্সতি, ন গমিস্সামী’তি চিন্তেত্বা পুন চিন্তেতি – ‘ভিক্খুস্স নাম চেতিযঙ্গণং ৰা থেরুপট্ঠানং ৰা ধম্মসৰনং ৰা অগন্তুং অসারুপ্পং, গমিস্সামী’তি গচ্ছতি। তস্সেৰং অত্তনো পযোগেন ৰা, পরেন ৰা ৰত্তাদীনং অকরণে চ আদীনৰং করণে চ আনিসংসং দস্সেত্বা ওৰদিযমানস্স, নিগ্গহৰসেনেৰ ৰা ‘এহি, ইদং করোহী’তি কারিযমানস্স উপ্পন্নং কুসলচিত্তং সসঙ্খারেন পচ্চযগণেন উপ্পন্নং নাম হোতীতি।</p>
<p class="centered">দুতিযচিত্তং।</p>
<p class="subhead">ততিযচিত্তং</p>
<p class="bodytext"><a name="para147-148"></a><span class="paranum">১৪৭-১৪৮</span>. ততিযে ঞাণেন ৰিপ্পযুত্তন্তি <span class="bld">ঞাণৰিপ্পযুত্তং</span>। ইদম্পি হি আরম্মণে হট্ঠপহট্ঠং হোতি পরিচ্ছিন্দকঞাণং পনেত্থ ন হোতি। তস্মা ইদং দহরকুমারকানং ভিক্খুং দিস্বা ‘অযং থেরো ময্হ’ন্তি ৰন্দনকালে, তেনেৰ নযেন চেতিযৰন্দনধম্মসৰনকালাদীসু চ উপ্পজ্জতীতি ৰেদিতব্বং। পাল়িযং পনেত্থ সত্তসু ঠানেসু পঞ্ঞা পরিহাযতি। সেসং পাকতিকমেৰাতি।</p>
<p class="centered">ততিযচিত্তং।</p>
<p class="subhead">চতুত্থচিত্তং</p>
<p class="bodytext"><a name="para149"></a><span class="paranum">১৪৯</span>. চতুত্থচিত্তেপি এসেৰ নযো। ইদং পন সসঙ্খারেনাতি ৰচনতো যদা মাতাপিতরো দহরকুমারকে সীসে গহেত্বা চেতিযাদীনি ৰন্দাপেন্তি তে চ অনত্থিকা সমানাপি হট্ঠপহট্ঠাৰ ৰন্দন্তি। এৰরূপে কালে লব্ভতীতি ৰেদিতব্বং।</p>
<p class="centered">চতুত্থচিত্তং।</p>
<p class="subhead">পঞ্চমচিত্তং</p>
<p class="bodytext"><a name="para150"></a><span class="paranum">১৫০</span>. পঞ্চমে <a name="M0.0201"></a> <a name="V0.0201"></a> <span class="bld">উপেক্খাসহগত</span>ন্তি উপেক্খাৰেদনায সম্পযুত্তং <a name="P0.0157"></a>। ইদঞ্হি আরম্মণে মজ্ঝত্তং হোতি। পরিচ্ছিন্দকঞাণং পনেত্থ হোতিযেৰ। পাল়িযং পনেত্থ ঝানচতুক্কে উপেক্খা হোতীতি ইন্দ্রিযট্ঠকে উপেক্খিন্দ্রিযং হোতীতি ৰত্বা সব্বেসম্পি ৰেদনাদিপদানং নিদ্দেসে সাতাসাতসুখদুক্খপটিক্খেপৰসেন দেসনং কত্বা অদুক্খমসুখৰেদনা কথিতা। তস্সা মজ্ঝত্তলক্খণে ইন্দত্তকরণৰসেন উপেক্খিন্দ্রিযভাৰো ৰেদিতব্বো। পদপটিপাটিযা চ একস্মিং ঠানে পীতি পরিহীনা। তস্মা চিত্তঙ্গৰসেন পাল়িআরুল়্হা পঞ্চপণ্ণাসেৰ ধম্মা হোন্তি। তেসং ৰসেন সব্বকোট্ঠাসেসু সব্বৰারেসু চ ৰিনিচ্ছযো ৰেদিতব্বো।</p>
<p class="centered">পঞ্চমচিত্তং।</p>
<p class="subhead">ছট্ঠচিত্তাদি</p>
<p class="bodytext"><a name="para156-9"></a><span class="paranum">১৫৬-৯</span>. ছট্ঠসত্তমঅট্ঠমানি দুতিযততিযচতুত্থেসু ৰুত্তনযেনেৰ ৰেদিতব্বানি। কেৰলঞ্হি ইমেসু ৰেদনাপরিৰত্তনঞ্চেৰ পীতিপরিহানঞ্চ হোতি। সেসং সদ্ধিং উপ্পত্তিনযেন তাদিসমেৰ। করুণামুদিতা পরিকম্মকালেপি হি ইমেসং উপ্পত্তি <span class="bld">মহাঅট্ঠকথাযং</span> অনুঞ্ঞাতা এৰ। ইমানি অট্ঠ কামাৰচরকুসলচিত্তানি নাম।</p>
<p class="subhead">পুঞ্ঞকিরিযৰত্থাদিকথা</p>
<p class="bodytext">তানি সব্বানিপি দসহি পুঞ্ঞকিরিযৰত্থূহি দীপেতব্বানি। কথং? দানমযং পুঞ্ঞকিরিযৰত্থু, সীলমযং… ভাৰনামযং… অপচিতিসহগতং… ৰেয্যাৰচ্চসহগতং… পত্তানুপ্পদানং… অব্ভনুমোদনং… দেসনামযং… সৰনমযং… দিট্ঠিজুকম্মং পুঞ্ঞকিরিযৰত্থূতি ইমানি দস পুঞ্ঞকিরিযৰত্থূনি নাম। তত্থ দানমেৰ দানমযং। পুঞ্ঞকিরিযা চ সা তেসং তেসং আনিসংসানং ৰত্থু চাতি পুঞ্ঞকিরিযৰত্থু। সেসেসুপি এসেৰ নযো।</p>
<p class="bodytext">তত্থ <a name="V0.0202"></a> চীৰরাদীসু চতূসু পচ্চযেসু, রূপাদীসু ৰা ছসু আরম্মণেসু, অন্নাদীসু ৰা দসসু দানৰত্থূসু, তং তং দেন্তস্স তেসং তেসং উপ্পাদনতো পট্ঠায <a name="M0.0202"></a> পুব্বভাগে, পরিচ্চাগকালে, পচ্ছা সোমনস্সচিত্তেন অনুস্সরণকালে চাতি তীসু কালেসু পৰত্তা চেতনা <span class="bld">‘দানমযং</span> পুঞ্ঞকিরিযৰত্থু’ নাম।</p>
<p class="bodytext">পঞ্চসীলং অট্ঠসীলং দসসীলং সমাদিযন্তস্স, ‘পব্বজিস্সামী’তি ৰিহারং গচ্ছন্তস্স, পব্বজন্তস্স, ‘মনোরথং মত্থকং পাপেত্বা পব্বজিতো ৰত’ম্হি, ‘সাধু সাধূ’তি আৰজ্জেন্তস্স, পাতিমোক্খং সংৰরন্তস্স, চীৰরাদযো পচ্চযে পচ্চৰেক্খন্তস্স, আপাথগতেসু রূপাদীসু চক্খুদ্বারাদীনি সংৰরন্তস্স <a name="P0.0158"></a>, আজীৰং সোধেন্তস্স চ পৰত্তা চেতনা <span class="bld">‘সীলমযং</span> পুঞ্ঞকিরিযৰত্থু’ নাম।</p>
<p class="bodytext"><span class="bld">পটিসম্ভিদাযং</span> ৰুত্তেন ৰিপস্সনামগ্গেন চক্খুং অনিচ্চতো দুক্খতো অনত্ততো ভাৰেন্তস্স…পে॰… মনং… রূপে…পে॰… ধম্মে… চক্খুৰিঞ্ঞাণং…পে॰… মনোৰিঞ্ঞাণং,… চক্খুসম্ফস্সং…পে॰… মনোসম্ফস্সং, চক্খুসম্ফস্সজং ৰেদনং…পে॰… মনোসম্ফস্সজং ৰেদনং, …পে॰… রূপসঞ্ঞং…পে॰… জরামরণং অনিচ্চতো দুক্খতো অনত্ততো ভাৰেন্তস্স পৰত্তা চেতনা, অট্ঠতিংসায ৰা আরম্মণেসু অপ্পনং অপ্পত্তা সব্বাপি চেতনা <span class="bld">‘ভাৰনামযং</span> পুঞ্ঞকিরিযৰত্থু’ নাম।</p>
<p class="bodytext">মহল্লকং পন দিস্বা পচ্চুগ্গমনপত্তচীৰরপটিগ্গহণঅভিৰাদনমগ্গসম্পদানাদিৰসেন <span class="bld">‘অপচিতিসহগতং’</span> ৰেদিতব্বং।</p>
<p class="bodytext">ৰুড্ঢতরানং ৰত্তপ্পটিপত্তিকরণৰসেন গামং পিণ্ডায পৰিট্ঠং ভিক্খুং দিস্বা পত্তং গহেত্বা গামে ভিক্খং সমাদপেত্বা উপসংহরণৰসেন, ‘গচ্ছ ভিক্খূনং পত্তং আহরা’তি সুত্বা ৰেগেন গন্ত্বা পত্তাহরণাদিৰসেন চ কাযৰেয্যাৰটিককালে <span class="bld">‘ৰেয্যাৰচ্চসহগতং’</span> ৰেদিতব্বং।</p>
<p class="bodytext">দানং দত্বা গন্ধাদীহি পূজং কত্বা ‘অসুকস্স নাম পত্তি হোতূ’তি ৰা, ‘সব্বসত্তানং হোতূ’তি ৰা পত্তিং দদতো <span class="bld">‘পত্তানুপ্পদানং’</span> ৰেদিতব্বং। কিং পনেৰং পত্তিং দদতো পুঞ্ঞক্খযো হোতীতি? ন হোতি। যথা পন একং দীপং জালেত্বা ততো দীপসহস্সং জালেন্তস্স পঠমদীপো খীণোতি <a name="V0.0203"></a> ন ৰত্তব্বো; পুরিমালোকেন পন সদ্ধিং পচ্ছিমালোকো একতো হুত্বা অতিমহা হোতি। এৰমেৰ পত্তিং দদতো পরিহানি নাম নত্থি। ৰুড্ঢিযেৰ পন হোতীতি ৰেদিতব্বো।</p>
<p class="bodytext">পরেহি <a name="M0.0203"></a> দিন্নায পত্তিযা ৰা অঞ্ঞায ৰা পুঞ্ঞকিরিযায ‘সাধু সাধূ’তি অনুমোদনৰসেন <span class="bld">‘অব্ভনুমোদনং’</span> ৰেদিতব্বং।</p>
<p class="bodytext">একো ‘এৰং মং ধম্মকথিকোতি মং জানিস্সন্তী’তি ইচ্ছায ঠত্বা লাভগরুকো হুত্বা দেসেতি, তং ন মহপ্ফলং। একো অত্তনো পগুণং ধম্মং অপচ্চাসীসমানো ৰিমুত্তাযতনসীসেন পরেসং দেসেতি, ইদং <span class="bld">‘দেসনামযং</span> পুঞ্ঞকিরিযৰত্থু’ নাম।</p>
<p class="bodytext">একো সুণন্তো ‘ইতি মং সদ্ধোতি জানিস্সন্তী’তি সুণাতি, তং ন মহপ্ফলং। একো ‘এৰং মে মহপ্ফলং ভৰিস্সতী’তি হিতফরণেন মুদুচিত্তেন ধম্মং সুণাতি, ইদং <span class="bld">‘সৰনমযং</span> পুঞ্ঞকিরিযৰত্থু’ নাম।</p>
<p class="bodytext">দিট্ঠিং <a name="P0.0159"></a> উজুং করোন্তস্স <span class="bld">‘দিট্ঠিজুকম্মং</span> পুঞ্ঞকিরিযৰত্থু’ নাম। দীঘভাণকা পনাহু – ‘দিট্ঠিজুকম্মং সব্বেসং নিযমলক্খণং, যংকিঞ্চি পুঞ্ঞং করোন্তস্স হি দিট্ঠিযা উজুকভাৰেনেৰ মহপ্ফলং হোতী’তি।</p>
<p class="bodytext">এতেসু পন পুঞ্ঞকিরিযৰত্থূসু দানমযং তাৰ ‘দানং দস্সামী’তি চিন্তেন্তস্স উপ্পজ্জতি, দানং দদতো উপ্পজ্জতি, ‘দিন্নং মে’তি পচ্চৰেক্খন্তস্স উপ্পজ্জতি। এৰং পুব্বচেতনং মুঞ্চনচেতনং অপরচেতনন্তি তিস্সোপি চেতনা একতো কত্বা ‘দানমযং পুঞ্ঞকিরিযৰত্থু’ নাম হোতি। সীলমযম্পি ‘সীলং পূরেস্সামী’তি চিন্তেন্তস্স উপ্পজ্জতি, সীলপূরণকালে উপ্পজ্জতি, ‘পূরিতং মে’তি পচ্চৰেক্খন্তস্স উপ্পজ্জতি। তা সব্বাপি একতো কত্বা ‘সীলমযং পুঞ্ঞকিরিযৰত্থু’ নাম হোতি…পে॰… দিট্ঠিজুকম্মম্পি ‘দিট্ঠিং উজুকং করিস্সামী’তি চিন্তেন্তস্স উপ্পজ্জতি, দিট্ঠিং উজুং করোন্তস্স উপ্পজ্জতি, ‘দিট্ঠি মে উজুকা কতা’তি পচ্চৰেক্খন্তস্স উপ্পজ্জতি। তা সব্বাপি একতো কত্বা ‘দিট্ঠিজুকম্মং পুঞ্ঞকিরিযৰত্থু’ নাম হোতি।</p>
<p class="bodytext">সুত্তে <a name="V0.0204"></a> পন তীণিযেৰ পুঞ্ঞকিরিযৰত্থূনি আগতানি। তেসু ইতরেসম্পি সঙ্গহো ৰেদিতব্বো। অপচিতিৰেয্যাৰচ্চানি হি সীলমযে সঙ্গহং গচ্ছন্তি। পত্তানুপ্পদানঅব্ভনুমোদনানি দানমযে। দেসনাসৰনদিট্ঠিজুকম্মানি ভাৰনামযে। যে পন ‘দিট্ঠিজুকম্মং সব্বেসং নিযমলক্খণ’ন্তি ৰদন্তি তেসং তং তীসুপি সঙ্গহং গচ্ছতি। এৰমেতানি সঙ্খেপতো তীণি হুত্বা ৰিত্থারতো দস হোন্তি।</p>
<p class="bodytext">তেসু <a name="M0.0204"></a> ‘দানং দস্সামী’তি চিন্তেন্তো অট্ঠন্নং কামাৰচরকুসলচিত্তানং অঞ্ঞতরেনেৰ চিন্তেতি; দদমানোপি তেসংযেৰ অঞ্ঞতরেন দেতি; ‘দানং মে দিন্ন’ন্তি পচ্চৰেক্খন্তোপি তেসংযেৰ অঞ্ঞতরেন পচ্চৰেক্খতি। ‘সীলং পূরেস্সামী’তি চিন্তেন্তোপি তেসংযেৰ অঞ্ঞতরেন চিন্তেতি; সীলং পূরেন্তোপি তেসংযেৰ অঞ্ঞতরেন পূরেতি, ‘সীলং মে পূরিত’ন্তি পচ্চৰেক্খন্তোপি তেসংযেৰ অঞ্ঞতরেন পচ্চৰেক্খতি। ‘ভাৰনং ভাৰেস্সামী’তি চিন্তেন্তোপি তেসংযেৰ অঞ্ঞতরেন চিন্তেতি; ভাৰেন্তোপি তেসংযেৰ অঞ্ঞতরেন ভাৰেতি; ‘ভাৰনা মে ভাৰিতা’তি পচ্চৰেক্খন্তোপি তেসংযেৰ অঞ্ঞতরেন পচ্চৰেক্খতি।</p>
<p class="bodytext">‘জেট্ঠাপচিতিকম্মং <a name="P0.0160"></a> করিস্সামী’তি চিন্তেন্তোপি তেসংযেৰ অঞ্ঞতরেন চিন্তেতি, করোন্তোপি তেসংযেৰ অঞ্ঞতরেন করোতি, ‘কতং মে’তি পচ্চৰেক্খন্তোপি তেসংযেৰ অঞ্ঞতরেন পচ্চৰেক্খতি। ‘কাযৰেয্যাৰটিককম্মং করিস্সামী’তি চিন্তেন্তোপি, করোন্তোপি, ‘কতং মে’তি পচ্চৰেক্খন্তোপি তেসংযেৰ অঞ্ঞতরেন পচ্চৰেক্খতি। ‘পত্তিং দস্সামী’তি চিন্তেন্তোপি, দদন্তোপি, ‘দিন্নং মে’তি পচ্চৰেক্খন্তোপি, ‘পত্তিং ৰা সেসকুসলং ৰা অনুমোদিস্সামী’তি চিন্তেন্তোপি তেসংযেৰ অঞ্ঞতরেন চিন্তেতি; অনুমোদন্তোপি তেসংযেৰ অঞ্ঞতরেন অনুমোদতি, ‘অনুমোদিতং মে’তি পচ্চৰেক্খন্তোপি তেসংযেৰ অঞ্ঞতরেন পচ্চৰেক্খতি। ‘ধম্মং দেসেস্সামী’তি চিন্তেন্তোপি তেসংযেৰ অঞ্ঞতরেন চিন্তেতি, দেসেন্তোপি তেসংযেৰ অঞ্ঞতরেন দেসেতি, ‘দেসিতো মে’তি পচ্চৰেক্খন্তোপি তেসংযেৰ অঞ্ঞতরেন পচ্চৰেক্খতি। ‘ধম্মং সোস্সামী’তি চিন্তেন্তোপি তেসংযেৰ অঞ্ঞতরেন চিন্তেতি, সুণন্তোপি তেসংযেৰ অঞ্ঞতরেন সুণাতি, ‘সুতো মে’তি পচ্চৰেক্খন্তোপি তেসংযেৰ অঞ্ঞতরেন পচ্চৰেক্খতি। ‘দিট্ঠিং উজুকং করিস্সামী’তি চিন্তেন্তোপি তেসংযেৰ অঞ্ঞতরেন চিন্তেতি, উজুং করোন্তো পন চতুন্নং ঞাণসম্পযুত্তানং অঞ্ঞতরেন করোতি, ‘দিট্ঠি মে উজুকা কতা’তি পচ্চৰেক্খন্তো অট্ঠন্নং অঞ্ঞতরেন পচ্চৰেক্খতি।</p>
<p class="bodytext">ইমস্মিং <a name="V0.0205"></a> ঠানে চত্তারি <span class="bld">অনন্তা</span>নি নাম গহিতানি। চত্তারি হি অনন্তানি – আকাসো অনন্তো, চক্কৰাল়ানি অনন্তানি, সত্তনিকাযো অনন্তো, বুদ্ধঞ্ঞাণং <a name="M0.0205"></a> অনন্তং। আকাসস্স হি পুরত্থিমায দিসায ৰা পচ্ছিমুত্তরদক্খিণাসু ৰা এত্তকানি ৰা যোজনসতানি এত্তকানি ৰা যোজনসহস্সানীতি পরিচ্ছেদো নত্থি। সিনেরুমত্তম্পি অযোকূটং পথৰিং দ্বিধা কত্বা হেট্ঠা খিত্তং ভস্সেথেৰ, নো পতিট্ঠং লভেথ, এৰং আকাসং অনন্তং নাম।</p>
<p class="bodytext">চক্কৰাল়ানম্পি সতেহি ৰা সহস্সেহি ৰা পরিচ্ছেদো নত্থি। সচেপি হি অকনিট্ঠভৰনে নিব্বত্তা, দল়্হথামধনুগ্গহস্স লহুকেন সরেন তিরিযং তালচ্ছাযং অতিক্কমনমত্তেন কালেন চক্কৰাল়সতসহস্সং অতিক্কমনসমত্থেন জৰেন সমন্নাগতা চত্তারো মহাব্রহ্মানো <a name="P0.0161"></a> ‘চক্কৰাল়পরিযন্তং পস্সিস্সামা’তি তেন জৰেন ধাৰেয্যুং, চক্কৰাল়পরিযন্তং অদিস্বাৰ পরিনিব্বাযেয্যুং, এৰং চক্কৰাল়ানি অনন্তানি নাম।</p>
<p class="bodytext">এত্তকেসু পন চক্কৰাল়েসু উদকট্ঠকথলট্ঠকসত্তানং পমাণং নত্থি। এৰং সত্তনিকাযো অনন্তো নাম। ততোপি বুদ্ধঞাণং অনন্তমেৰ।</p>
<p class="bodytext">এৰং অপরিমাণেসু চক্কৰাল়েসু অপরিমাণানং সত্তানং কামাৰচরসোমনস্সসহগতঞাণসম্পযুত্তঅসঙ্খারিককুসলচিত্তানি একস্স বহূনি উপ্পজ্জন্তি। বহূনম্পি বহূনি উপ্পজ্জন্তি। তানি সব্বানিপি কামাৰচরট্ঠেন সোমনস্সসহগতট্ঠেন ঞাণসম্পযুত্তট্ঠেন অসঙ্খারিকট্ঠেন একত্তং গচ্ছন্তি। একমেৰ সোমনস্সসহগতং তিহেতুকং অসঙ্খারিকং মহাচিত্তং হোতি। তথা সসঙ্খারিকং মহাচিত্তং…পে॰… তথা উপেক্খাসহগতং ঞাণৰিপ্পযুত্তং দ্বিহেতুকং সসঙ্খারিকচিত্তন্তি। এৰং সব্বানিপি অপরিমাণেসু চক্কৰাল়েসু অপরিমাণানং সত্তানং উপ্পজ্জমানানি কামাৰচরকুসলচিত্তানি সম্মাসম্বুদ্ধো মহাতুলায তুলযমানো ৰিয, তুম্বে পক্খিপিত্বা মিনমানো ৰিয, সব্বঞ্ঞুতঞ্ঞাণেন পরিচ্ছিন্দিত্বা ‘অট্ঠেৰেতানী’তি সরিক্খট্ঠেন অট্ঠেৰ কোট্ঠাসে কত্বা দস্সেসি।</p>
<p class="bodytext">পুন ইমস্মিং ঠানে ছব্বিধেন <span class="bld">পুঞ্ঞাযূহনং</span> নাম গহিতং। পুঞ্ঞঞ্হি অত্থি সযংকারং অত্থি পরংকারং, অত্থি সাহত্থিকং অত্থি আণত্তিকং, অত্থি সম্পজানকতং অত্থি অসম্পজানকতন্তি।</p>
<p class="bodytext">তত্থ <a name="V0.0206"></a> অত্তনো ধম্মতায কতং <span class="bld">‘সযংকারং’</span> নাম। পরং করোন্তং দিস্বা কতং <span class="bld">‘পরংকারং’</span> নাম। সহত্থেন কতং <span class="bld">‘সাহত্থিকং’</span> নাম। আণাপেত্বা কারিতং <a name="M0.0206"></a> <span class="bld">‘আণত্তিকং’</span> নাম। কম্মঞ্চ ফলঞ্চ সদ্দহিত্বা কতং <span class="bld">‘সম্পজানকতং’</span> নাম। কম্মম্পি ফলম্পি অজানিত্বা কতং <span class="bld">‘অসম্পজানকতং’</span> নাম। তেসু সযংকারং করোন্তোপি ইমেসং অট্ঠন্নং কুসলচিত্তানং অঞ্ঞতরেনেৰ করোতি। পরংকারং করোন্তোপি, সহত্থেন করোন্তোপি, আণাপেত্বা করোন্তোপি ইমেসং অট্ঠন্নং কুসলচিত্তানং অঞ্ঞতরেনেৰ করোতি। সম্পজানকরণং পন চতূহি ঞাণসম্পযুত্তেহি হোতি। অসম্পজানকরণং চতূহি ঞাণৰিপ্পযুত্তেহি।</p>
<p class="bodytext">অপরাপি ইমস্মিং ঠানে চতস্সো <span class="bld">দক্খিণাৰিসুদ্ধিযো</span> গহিতা – পচ্চযানং ধম্মিকতা, চেতনামহত্তং, ৰত্থুসম্পত্তি, গুণাতিরেকতাতি। তত্থ ধম্মেন সমেন উপ্পন্না পচ্চযা <span class="bld">‘ধম্মিকা’</span> নাম। সদ্দহিত্বা <a name="P0.0162"></a> ওকপ্পেত্বা দদতো পন <span class="bld">‘চেতনামহত্তং’</span> নাম হোতি। খীণাসৰভাৰো <span class="bld">‘ৰত্থুসম্পত্তি’</span> নাম। খীণাসৰস্সেৰ নিরোধা ৰুট্ঠিতভাৰো <span class="bld">‘গুণাতিরেকতা’</span> নাম। ইমানি চত্তারি সমোধানেত্বা দাতুং সক্কোন্তস্স কামাৰচরং কুসলং ইমস্মিংযেৰ অত্তভাৰে ৰিপাকং দেতি। পুণ্ণকসেট্ঠিকাকৰলিযসুমনমালাকারাদীনং (ধ॰ প॰ অট্ঠ॰ ২.২২৫ পুণ্ণদাসীৰত্থু) (ধ॰ প॰ অট্ঠ॰ ১.৬৭ সুমনমালাকারৰত্থু) ৰিয।</p>
<p class="bodytext">সঙ্খেপতো পনেতং সব্বম্পি কামাৰচরকুসলচিত্তং ‘চিত্ত’ন্তি করিত্বা চিত্তৰিচিত্তট্ঠেন একমেৰ হোতি। ৰেদনাৰসেন সোমনস্সসহগতং উপেক্খাসহগতন্তি দুৰিধং হোতি। ঞাণৰিভত্তিদেসনাৰসেন চতুব্বিধং হোতি। সোমনস্সসহগতং ঞাণসম্পযুত্তং অসঙ্খারিকং মহাচিত্তঞ্হি উপেক্খাসহগতং ঞাণসম্পযুত্তং অসঙ্খারিকং মহাচিত্তঞ্চ ঞাণসম্পযুত্তট্ঠেন অসঙ্খারিকট্ঠেন চ একমেৰ হোতি। তথা ঞাণসম্পযুত্তং সসঙ্খারিকং, ঞাণৰিপ্পযুত্তং অসঙ্খারিকং, ঞাণৰিপ্পযুত্তং সসঙ্খারিকঞ্চাতি। এৰং ঞাণৰিভত্তিদেসনাৰসেন চতুব্বিধে পনেতস্মিং অসঙ্খারসসঙ্খারৰিভত্তিতো চত্তারি অসঙ্খারিকানি চত্তারি সসঙ্খারিকানীতি অট্ঠেৰ কুসলচিত্তানি হোন্তি। তানি যাথাৰতো ঞত্বা ভগৰা সব্বঞ্ঞূ গণীৰরো মুনিসেট্ঠো আচিক্খতি দেসেতি পঞ্ঞপেতি পট্ঠপেতি ৰিৰরতি ৰিভজতি উত্তানীকরোতীতি।</p>
<p class="centered">অট্ঠসালিনিযা ধম্মসঙ্গহট্ঠকথায</p>
<p class="centered">কামাৰচরকুসলনিদ্দেসো সমত্তো।</p>
<p class="title">রূপাৰচরকুসলৰণ্ণনা</p>
<p class="subhead">চতুক্কনযো পঠমজ্ঝানং</p>
<p class="bodytext"><a name="para160"></a><span class="paranum">১৬০</span>. ইদানি <a name="M0.0207"></a> <a name="V0.0207"></a> রূপাৰচরকুসলং দস্সেতুং <span class="bld">কতমে ধম্মা কুসলা</span>তিআদি আরদ্ধং। তত্থ <span class="bld">রূপূপপত্তিযা মগ্গং ভাৰেতী</span>তি <span class="bld">রূপং</span> ৰুচ্চতি রূপভৰো। <span class="bld">উপপত্তী</span>তি নিব্বত্তি জাতি সঞ্জাতি। <span class="bld">মগ্গো</span>তি উপাযো। ৰচনত্থো পনেত্থ – তং উপপত্তিং মগ্গতি গৰেসতি জনেতি নিপ্ফাদেতীতি মগ্গো। ইদং ৰুত্তং হোতি – যেন মগ্গেন রূপভৰে উপপত্তি হোতি নিব্বত্তি জাতি সঞ্জাতি, তং মগ্গং ভাৰেতীতি। কিং পনেতেন নিযমতো রূপভৰে উপপত্তি হোতীতি? ন হোতি। ‘‘সমাধিং, ভিক্খৰে, ভাৰেথ, সমাহিতো যথাভূতং পজানাতি পস্সতী’’তি (সং॰ নি॰ ৩.৫; ৪.৯৯; ৫.১০৭১; নেত্তি॰ ৪০; মি॰ প॰ ২.১.১৫) এৰং ৰুত্তেন হি নিব্বেধভাগিযেন রূপভৰাতিক্কমোপি হোতি। রূপূপপত্তিযা পন ইতো অঞ্ঞো মগ্গো নাম <a name="P0.0163"></a> নত্থি, তেন ৰুত্তং ‘রূপূপপত্তিযা মগ্গং ভাৰেতী’তি। অত্থতো চাযং মগ্গো নাম চেতনাপি হোতি, চেতনায সম্পযুত্তধম্মাপি, তদুভযম্পি। ‘‘নিরযঞ্চাহং, সারিপুত্ত, পজানামি নিরযগামিঞ্চ মগ্গ’’ন্তি (ম॰ নি॰ ১.১৫৩) হি এত্থ চেতনা মগ্গো নাম।</p>
<p class="gatha1">‘‘সদ্ধা হিরিযং কুসলঞ্চ দানং, ধম্মা এতে সপ্পুরিসানুযাতা।</p>
<p class="gathalast">এতঞ্হি মগ্গং দিৰিযং ৰদন্তি, এতেন হি গচ্ছতি দেৰলোক’’ন্তি॥ (অ॰ নি॰ ৮.৩২)।</p>
<p class="bodytext">এত্থ চেতনাসম্পযুত্তধম্মা মগ্গো নাম। ‘‘অযং, ভিক্খৰে, মগ্গো, অযং পটিপদা’’তি সঙ্খারুপপত্তিসুত্তাদীসু (ম॰ নি॰ ৩.১৬১ আদযো) চেতনাপি চেতনাসম্পযুত্তধম্মাপি মগ্গো নাম। ইমস্মিং পন ঠানে ‘ঝান’ন্তি ৰচনতো চেতনাসম্পযুত্তা অধিপ্পেতা। যস্মা পন ঝানচেতনা পটিসন্ধিং আকড্ঢতি, তস্মা চেতনাপি চেতনাসম্পযুত্তধম্মাপি ৰট্টন্তিযেৰ।</p>
<p class="bodytext"><span class="bld">ভাৰেতী</span>তি জনেতি উপ্পাদেতি ৰড্ঢেতি। অযং তাৰ ইধ ভাৰনায অত্থো। অঞ্ঞত্থ পন উপসগ্গৰসেন সম্ভাৰনা পরিভাৰনা ৰিভাৰনাতি এৰং অঞ্ঞথাপি অত্থো হোতি। তত্থ ‘‘ইধুদাযি মম সাৰকা অধিসীলে সম্ভাৰেন্তি – সীলৰা সমণো গোতমো, পরমেন সীলক্খন্ধেন সমন্নাগতো’’তি <a name="M0.0208"></a> <a name="V0.0208"></a> (ম॰ নি॰ ২.২৪৩) অযং সম্ভাৰনা নাম; ওকপ্পনাতি অত্থো। ‘‘সীলপরিভাৰিতো সমাধি মহপ্ফলো হোতি মহানিসংসো, সমাধিপরিভাৰিতা পঞ্ঞা মহপ্ফলা হোতি মহানিসংসা, পঞ্ঞাপরিভাৰিতং চিত্তং সম্মদেৰ আসৰেহি ৰিমুচ্চতী’’তি (দী॰ নি॰ ২.১৮৬) অযং পরিভাৰনা নাম; ৰাসনাতি অত্থো। ‘‘ইঙ্ঘ রূপং ৰিভাৰেহি, ৰেদনং… সঞ্ঞং… সঙ্খারে… ৰিঞ্ঞাণং ৰিভাৰেহী’’তি অযং ৰিভাৰনা নাম; অন্তরধাপনাতি অত্থো। ‘‘পুন চপরং, উদাযি, অক্খাতা মযা সাৰকানং পটিপদা, যথাপটিপন্না মে সাৰকা চত্তারো সতিপট্ঠানে ভাৰেন্তী’’তি (ম॰ নি॰ ২.২৪৭), অযং পন উপ্পাদনৰড্ঢনট্ঠেন ভাৰনা নাম। ইমস্মিম্পি ঠানে অযমেৰ অধিপ্পেতা। তেন ৰুত্তং – ‘ভাৰেতীতি জনেতি উপ্পাদেতি ৰড্ঢেতী’তি।</p>
<p class="bodytext">কস্মা পনেত্থ, যথা কামাৰচরকুসলনিদ্দেসে ধম্মপুব্বঙ্গমা দেসনা কতা তথা অকত্বা, পুগ্গলপুব্বঙ্গমা <a name="P0.0164"></a> কতাতি? পটিপদায সাধেতব্বতো। ইদঞ্হি চতূসু পটিপদাসু অঞ্ঞতরায সাধেতব্বং; ন কামাৰচরং ৰিয ৰিনা পটিপদায উপ্পজ্জতি। পটিপদা চ নামেসা পটিপন্নকে সতি হোতীতি এতমত্থং দস্সেতুং পুগ্গলপুব্বঙ্গমং দেসনং করোন্তো ‘রূপূপপত্তিযা মগ্গং ভাৰেতী’তি আহ।</p>
<p class="bodytext"><span class="bld">ৰিৰিচ্চেৰ কামেহী</span>তি কামেহি ৰিৰিচ্চিত্বা, ৰিনা হুত্বা, অপক্কমিত্বা। যো পনাযমেত্থ ‘এৰ’-কারো সো নিযমত্থোতি ৰেদিতব্বো। যস্মা চ নিযমত্থো, তস্মা তস্মিং পঠমং ঝানং উপসম্পজ্জ ৰিহরণসমযে অৰিজ্জমানানম্পি কামানং তস্স পঠমজ্ঝানস্স পটিপক্খভাৰং, কামপরিচ্চাগেনেৰ চস্স অধিগমং দীপেতি। কথং? ‘ৰিৰিচ্চেৰ কামেহী’তি এৰঞ্হি নিযমে করিযমানে ইদং পঞ্ঞাযতি – নূনিমস্স কামা পটিপক্খভূতা যেসু সতি ইদং ন পৰত্ততি, অন্ধকারে সতি পদীপোভাসো ৰিয? তেসং পরিচ্চাগেনেৰ চস্স অধিগমো হোতি ওরিমতীরপরিচ্চাগেন পারিমতীরস্সেৰ। তস্মা নিযমং করোতীতি।</p>
<p class="bodytext">তত্থ সিযা – ‘কস্মা পনেস পুব্বপদেযেৰ ৰুত্তো, ন উত্তরপদে? কিং অকুসলেহি ধম্মেহি অৰিৰিচ্চাপি ঝানং উপসম্পজ্জ ৰিহরেয্যা’তি? ন খো পনেতং এৰং দট্ঠব্বং। তংনিস্সরণতো হি পুব্বপদে এস ৰুত্তো। কামধাতুসমতিক্কমনতো <a name="M0.0209"></a> হি কামরাগপটিপক্খতো চ ইদং ঝানং কামানমেৰ নিস্সরণং। যথাহ – ‘‘কামানমেতং নিস্সরণং যদিদং নেক্খম্ম’’ন্তি (ইতিৰু॰ ৭২; দী॰ নি॰ ৩.৩৫৩)। উত্তরপদেপি পন, যথা ‘‘ইধেৰ, ভিক্খৰে, সমণো, ইধ দুতিযো সমণো’’তি <a name="V0.0209"></a> (ম॰ নি॰ ১.১৩৯; অ॰ নি॰ ৪.২৪১) এত্থ ‘এৰ’-কারো আনেত্বা ৰুচ্চতি, এৰং ৰত্তব্বো। ন হি সক্কা ইতো অঞ্ঞেহিপি নীৰরণসঙ্খাতেহি অকুসলেহি ধম্মেহি অৰিৰিচ্চ ঝানং উপসম্পজ্জ ৰিহরিতুং, তস্মা ‘ৰিৰিচ্চেৰ কামেহি ৰিৰিচ্চেৰ অকুসলেহি ধম্মেহী’তি এৰং পদদ্বযেপি এস দট্ঠব্বো। পদদ্বযেপি চ কিঞ্চাপি ৰিৰিচ্চাতি ইমিনা সাধারণৰচনেন তদঙ্গৰিৰেকাদযো কাযৰিৰেকাদযো চ সব্বেপি ৰিৰেকা সঙ্গহং গচ্ছন্তি, তথাপি কাযৰিৰেকো চিত্তৰিৰেকো ৰিক্খম্ভনৰিৰেকোতি তযো এৰ ইধ দট্ঠব্বা।</p>
<p class="bodytext">কামেহীতি ইমিনা পন পদেন যে চ <span class="bld">নিদ্দেসে</span> ‘‘কতমে ৰত্থুকামা? মনাপিযা রূপা’’তিআদিনা (মহানি॰ ১) নযেন ৰত্থুকামা ৰুত্তা, যে চ তত্থেৰ ৰিভঙ্গে চ ‘‘ছন্দো কামো, রাগো <a name="P0.0165"></a> কামো, ছন্দরাগো কামো; সঙ্কপ্পো কামো, রাগো কামো, সঙ্কপ্পরাগো কামো; ইমে ৰুচ্চন্তি কামা’’তি (মহানি॰ ১; ৰিভ॰ ৫৬৪) এৰং কিলেসকামা ৰুত্তা, তে সব্বেপি সঙ্গহিতাইচ্চেৰ দট্ঠব্বা। এৰঞ্হি সতি ৰিৰিচ্চেৰ কামেহীতি ৰত্থুকামেহিপি ৰিৰিচ্চেৰাতি অত্থো যুজ্জতি। তেন কাযৰিৰেকো ৰুত্তো হোতি।</p>
<p class="bodytext"><span class="bld">ৰিৰিচ্চ অকুসলেহি ধম্মেহী</span>তি কিলেসকামেহি সব্বাকুসলেহি ৰা ৰিৰিচ্চাতি অত্থো যুজ্জতি। তেন চিত্তৰিৰেকো ৰুত্তো হোতি। পুরিমেন চেত্থ ৰত্থুকামেহি ৰিৰেকৰচনতো এৰ কামসুখপরিচ্চাগো, দুতিযেন কিলেসকামেহি ৰিৰেকৰচনতো নেক্খম্মসুখপরিগ্গহো ৰিভাৰিতো হোতি। এৰং ৰত্থুকামকিলেসকামৰিৰেকৰচনতোযেৰ চ এতেসং পঠমেন সংকিলেসৰত্থুপ্পহানং, দুতিযেন সংকিলেসপ্পহানং; পঠমেন লোলভাৰস্স হেতুপরিচ্চাগো, দুতিযেন বালভাৰস্স; পঠমেন চ পযোগসুদ্ধি, দুতিযেন আসযপোসনং ৰিভাৰিতং হোতীতি ঞাতব্বং। এস তাৰ নযো ‘কামেহী’তি এত্থ ৰুত্তকামেসু ৰত্থুকামপক্খে।</p>
<p class="bodytext">কিলেসকামপক্খে পন ‘ছন্দোতি চ রাগো’তি চ এৰমাদীহি অনেকভেদো কামচ্ছন্দোযেৰ কামোতি অধিপ্পেতো। সো চ অকুসলপরিযাপন্নোপি <a name="M0.0210"></a> সমানো ‘‘তত্থ কতমো কামচ্ছন্দো কামো’’তিআদিনা নযেন <span class="bld">ৰিভঙ্গে</span> (ৰিভ॰ ৫৬৪) ঝানপটিপক্খতো ৰিসুং ৰুত্তো। কিলেসকামত্তা ৰা পুরিমপদে ৰুত্তো, অকুসলপরিযাপন্নত্তা দুতিযপদে। অনেকভেদতো চস্স ‘কামতো’তি অৰত্বা ‘কামেহী’তি ৰুত্তং। অঞ্ঞেসম্পি চ ধম্মানং অকুসলভাৰে ৰিজ্জমানে ‘‘তত্থ কতমে অকুসলা ধম্মা? কামচ্ছন্দো’’তিআদিনা নযেন <span class="bld">ৰিভঙ্গে</span> উপরিঝানঙ্গপচ্চনীকপটিপক্খভাৰদস্সনতো <a name="V0.0210"></a> নীৰরণানেৰ ৰুত্তানি। নীৰরণানি হি ঝানঙ্গপচ্চনীকানি। তেসং ঝানঙ্গানেৰ পটিপক্খানি, ৰিদ্ধংসকানি, ৰিঘাতকানীতি ৰুত্তং হোতি। তথা হি ‘‘সমাধি কামচ্ছন্দস্স পটিপক্খো, পীতি ব্যাপাদস্স, ৰিতক্কো থিনমিদ্ধস্স, সুখং উদ্ধচ্চকুক্কুচ্চস্স, ৰিচারো ৰিচিকিচ্ছাযা’’তি <span class="bld">পেটকে</span> ৰুত্তং।</p>
<p class="bodytext">এৰমেত্থ ‘ৰিৰিচ্চেৰ কামেহী’তি ইমিনা কামচ্ছন্দস্স ৰিক্খম্ভনৰিৰেকো ৰুত্তো হোতি। ‘ৰিৰিচ্চ অকুসলেহি ধম্মেহী’তি ইমিনা পঞ্চন্নম্পি নীৰরণানং। অগ্গহিতগ্গহণেন পন পঠমেন কামচ্ছন্দস্স, দুতিযেন সেসনীৰরণানং; তথা পঠমেন তীসু অকুসলমূলেসু পঞ্চকামগুণভেদৰিসযস্স লোভস্স, দুতিযেন আঘাতৰত্থুভেদাদিৰিসযানং <a name="P0.0166"></a> দোসমোহানং। ওঘাদীসু ৰা ধম্মেসু পঠমেন কামোঘকামযোগকামাসৰকামুপাদানঅভিজ্ঝাকাযগন্থকামরাগসংযোজনানং, দুতিযেন অৰসেসওঘযোগাসৰউপাদানগন্থসংযোজনানং। পঠমেন চ তণ্হায তংসম্পযুত্তকানঞ্চ, দুতিযেন অৰিজ্জায তংসম্পযুত্তকানঞ্চ। অপিচ পঠমেন লোভসম্পযুত্তঅট্ঠচিত্তুপ্পাদানং, দুতিযেন সেসানং চতুন্নং অকুসলচিত্তুপ্পাদানং ৰিক্খম্ভনৰিৰেকো ৰুত্তো হোতীতি ৰেদিতব্বো। অযং তাৰ ‘ৰিৰিচ্চেৰ কামেহি ৰিৰিচ্চ অকুসলেহি ধম্মেহী’তি এত্থ অত্থপ্পকাসনা।</p>
<p class="bodytext">এত্তাৰতা চ পঠমস্স ঝানস্স পহানঙ্গং দস্সেত্বা ইদানি সম্পযোগঙ্গং দস্সেতুং <span class="bld">সৰিতক্কং সৰিচার</span>ন্তিআদি ৰুত্তং। তত্থ হেট্ঠা ৰুত্তলক্খণাদিৰিভাগেন অপ্পনাসম্পযোগতো রূপাৰচরভাৰপ্পত্তেন ৰিতক্কেন চেৰ ৰিচারেন চ সহ ৰত্ততি। রুক্খো ৰিয পুপ্ফেন চ ফলেন চাতি ইদং ঝানং সৰিতক্কং সৰিচারন্তি ৰুচ্চতি। ৰিভঙ্গে পন ‘‘ইমিনা চ ৰিতক্কেন ইমিনা চ ৰিচারেন <a name="M0.0211"></a> উপেতো হোতি সমুপেতো’’তিআদিনা (ৰিভ॰ ৫৬৫) নযেন পুগ্গলাধিট্ঠানা দেসনা কতা। অত্থো পন তত্রপি এৰমেৰ দট্ঠব্বো।</p>
<p class="bodytext"><span class="bld">ৰিৰেকজ</span>ন্তি – এত্থ ৰিৰিত্তি ৰিৰেকো। নীৰরণৰিগমোতি অত্থো। ৰিৰিত্তোতি ৰা ৰিৰেকো, নীৰরণৰিৰিত্তো ঝানসম্পযুত্তধম্মরাসীতি অত্থো। তস্মা ৰিৰেকা, তস্মিং ৰা ৰিৰেকে, জাতন্তি ৰিৰেকজং। <span class="bld">পীতিসুখ</span>ন্তি – এত্থ পীতিসুখানি হেট্ঠা পকাসিতানেৰ। তেসু পন ৰুত্তপ্পকারায পঞ্চৰিধায পীতিযা যা অপ্পনাসমাধিস্স মূলং হুত্বা ৰড্ঢমানা সমাধিসম্পযোগং গতা ফরণাপীতি – অযং ইমস্মিং অত্থে অধিপ্পেতা পীতীতি। অযঞ্চ পীতি ইদঞ্চ সুখং অস্স <a name="V0.0211"></a> ঝানস্স, অস্মিং ৰা ঝানে অত্থীতি ইদং ঝানং পীতিসুখন্তি ৰুচ্চতি। অথ ৰা পীতি চ সুখঞ্চ পীতিসুখং, ধম্মৰিনযাদযো ৰিয। ৰিৰেকজং পীতিসুখমস্স ঝানস্স, অস্মিং ৰা ঝানে, অত্থীতি এৰম্পি ৰিৰেকজং পীতিসুখং। যথেৰ হি ঝানং এৰং পীতিসুখম্পেত্থ ৰিৰেকজমেৰ হোতি। তঞ্চস্স অত্থি। তস্মা একপদেনেৰ ‘ৰিৰেকজং পীতিসুখ’ন্তি ৰত্তুং যুজ্জতি। ৰিভঙ্গে পন ‘‘ইদং সুখং ইমায পীতিযা সহগত’’ন্তিআদিনা নযেন ৰুত্তং। অত্থো পন তত্থাপি এৰমেৰ দট্ঠব্বো।</p>
<p class="bodytext"><span class="bld">পঠমং</span> <a name="P0.0167"></a> <span class="bld">ঝান</span>ন্তি – এত্থ গণনানুপুব্বতা পঠমং। পঠমং উপ্পন্নন্তি পঠমং। পঠমং সমাপজ্জিতব্বন্তিপি পঠমং। ইদং পন ন একন্তলক্খণং। চিণ্ণৰসীভাৰো হি অট্ঠসমাপত্তিলাভী আদিতো পট্ঠায মত্থকং পাপেন্তোপি সমাপজ্জিতুং সক্কোতি। মত্থকতো পট্ঠায আদিং পাপেন্তোপি সমাপজ্জিতুং সক্কোতি। অন্তরন্তরা ওক্কমন্তোপি সক্কোতি। এৰং পুব্বুপ্পত্তিযট্ঠেন পন পঠমং নাম হোতি।</p>
<p class="bodytext"><span class="bld">ঝান</span>ন্তি দুৰিধং ঝানং – আরম্মণূপনিজ্ঝানং লক্খণূপনিজ্ঝানন্তি। তত্থ অট্ঠ সমাপত্তিযো পথৰিকসিণাদিআরম্মণং উপনিজ্ঝাযন্তীতি আরম্মণূপনিজ্ঝানন্তি সঙ্খ্যং গতা। ৰিপস্সনামগ্গফলানি পন লক্খণূপনিজ্ঝানং নাম। তত্থ ৰিপস্সনা অনিচ্চাদিলক্খণস্স উপনিজ্ঝানতো লক্খণূপনিজ্ঝানং। ৰিপস্সনায কতকিচ্চস্স মগ্গেন ইজ্ঝনতো মগ্গো লক্খণূপনিজ্ঝানং। ফলং পন নিরোধসচ্চং তথলক্খণং উপনিজ্ঝাযতীতি লক্খণূপনিজ্ঝানং নাম। তেসু ইমস্মিং অত্থে আরম্মণূপনিজ্ঝানং অধিপ্পেতং। তস্মা আরম্মণূপনিজ্ঝানতো পচ্চনীকজ্ঝাপনতো ৰা ঝানন্তি ৰেদিতব্বং।</p>
<p class="bodytext"><span class="bld">উপসম্পজ্জা</span>তি <a name="M0.0212"></a> উপগন্ত্বা, পাপুণিত্বাতি ৰুত্তং হোতি। উপসম্পাদযিত্বা ৰা নিপ্ফাদেত্বাতি ৰুত্তং হোতি। ৰিভঙ্গে পন ‘‘উপসম্পজ্জাতি পঠমস্স ঝানস্স লাভো পটিলাভো পত্তি সম্পত্তি ফুসনা সচ্ছিকিরিযা উপসম্পদা’’তি (ৰিভ॰ ৫৭০) ৰুত্তং। তস্সাপি এৰমেৰত্থো দট্ঠব্বো। <span class="bld">ৰিহরতী</span>তি তদনুরূপেন ইরিযাপথৰিহারেন ইতিৰুত্তপ্পকারজ্ঝানসমঙ্গী হুত্বা অত্তভাৰস্স ইরিযনং ৰুত্তিং পালনং যপনং যাপনং চারং ৰিহারং অভিনিপ্ফাদেতি। ৰুত্তঞ্হেতং ৰিভঙ্গে – ‘‘ৰিহরতীতি ইরিযতি ৰত্ততি পালেতি যপেতি যাপেতি চরতি ৰিহরতি, তেন ৰুচ্চতি ৰিহরতী’’তি (ৰিভ॰ ৫১২, ৫৭১)।</p>
<p class="bodytext"><span class="bld">পথৰিকসিণ</span>ন্তি <a name="V0.0212"></a> এত্থ পথৰিমণ্ডলম্পি সকলট্ঠেন পথৰিকসিণন্তি ৰুচ্চতি। তং নিস্সায পটিলদ্ধং নিমিত্তম্পি। পথৰিকসিণনিমিত্তে পটিলদ্ধজ্ঝানম্পি। তত্থ ইমস্মিং অত্থে ঝানং পথৰীকসিণন্তি ৰেদিতব্বং। পথৰিকসিণসঙ্খাতং ঝানং উপসম্পজ্জ ৰিহরতীতি অযঞ্হেত্থ সঙ্খেপত্থো। ইমস্মিং পন <a name="P0.0168"></a> পথৰিকসিণে পরিকম্মং কত্বা চতুক্কপঞ্চকজ্ঝানানি নিব্বত্তেত্বা ঝানপদট্ঠানং ৰিপস্সনং ৰড্ঢেত্বা অরহত্তং পত্তুকামেন কুলপুত্তেন কিং কত্তব্বন্তি? আদিতো তাৰ পাতিমোক্খসংৰরইন্দ্রিযসংৰরআজীৰপারিসুদ্ধিপচ্চযসন্নিস্সিতসঙ্খাতানি চত্তারি সীলানি ৰিসোধেত্বা সুপরিসুদ্ধে সীলে পতিট্ঠিতেন, য্বাস্স আৰাসাদীসু দসসু পলিবোধেসু পলিবোধো অত্থি, তং উপচ্ছিন্দিত্বা কম্মট্ঠানদাযকং কল্যাণমিত্তং উপসঙ্কমিত্বা পাল়িযা আগতেসু অট্ঠতিংসায কম্মট্ঠানেসু অত্তনো চরিযানুকূলং কম্মট্ঠানং উপপরিক্খন্তেন সচস্স ইদং পথৰিকসিণং অনুকূলং হোতি, ইদমেৰ কম্মট্ঠানং গহেত্বা ঝানভাৰনায অননুরূপং ৰিহারং পহায অনুরূপে ৰিহারে ৰিহরন্তেন খুদ্দকপলিবোধুপচ্ছেদং কত্বা কসিণপরিকম্মনিমিত্তানুরক্খণসত্তঅসপ্পাযপরিৰজ্জনসত্তসপ্পাযসেৰনদসৰিধঅপ্পনাকোসল্লপ্পভেদং সব্বং ভাৰনাৰিধানং অপরিহাপেন্তেন ঝানাধিগমত্থায পটিপজ্জিতব্বং। অযমেত্থ সঙ্খেপো। ৰিত্থারো পন <span class="bld">ৰিসুদ্ধিমগ্গে</span> (ৰিসুদ্ধি॰ ১.৫১ আদযো) ৰুত্তনযেনেৰ ৰেদিতব্বো। যথা চেত্থ এৰং ইতো পরেসুপি। সব্বকম্মট্ঠানানঞ্হি ভাৰনাৰিধানং সব্বং অট্ঠকথানযেন গহেত্বা ৰিসুদ্ধিমগ্গে <a name="M0.0213"></a> ৰিত্থারিতং। কিং তেন তত্থ তত্থ পুন ৰুত্তেনাতি ন নং পুন ৰিত্থারযাম। পাল়িযা পন হেট্ঠা অনাগতং অত্থং অপরিহাপেন্তা নিরন্তরং অনুপদৰণ্ণনমেৰ করিস্সাম।</p>
<p class="bodytext"><span class="bld">তস্মিং সমযে</span>তি তস্মিং পঠমজ্ঝানং উপসম্পজ্জ ৰিহরণসমযে। <span class="bld">ফস্সো হোতি…পে॰… অৰিক্খেপো হোতী</span>তি ইমে কামাৰচরপঠমকুসলচিত্তে ৰুত্তপ্পকারায পদপটিপাটিযা ছপণ্ণাস ধম্মা হোন্তি। কেৰলঞ্হি তে কামাৰচরা, ইমে ভূমন্তরৰসেন মহগ্গতা রূপাৰচরাতি অযমেত্থ ৰিসেসো। সেসং তাদিসমেৰ। যেৰাপনকা পনেত্থ ছন্দাদযো চত্তারোৰ লব্ভন্তি। কোট্ঠাসৰারসুঞ্ঞতৰারা পাকতিকা এৰাতি।</p>
<p class="centered">পঠমং।</p>
<p class="subhead">দুতিযজ্ঝানং</p>
<p class="bodytext"><a name="para161-162"></a><span class="paranum">১৬১-১৬২</span>. দুতিযজ্ঝাননিদ্দেসে <a name="V0.0213"></a> <span class="bld">ৰিতক্কৰিচারানং ৰূপসমা</span>তি <a name="P0.0169"></a> ৰিতক্কস্স চ ৰিচারস্স চাতি ইমেসং দ্বিন্নং ৰূপসমা, সমতিক্কমা; দুতিযজ্ঝানক্খণে অপাতুভাৰাতি ৰুত্তং হোতি। তত্থ কিঞ্চাপি দুতিযজ্ঝানে সব্বেপি পঠমজ্ঝানধম্মা ন সন্তি, অঞ্ঞেযেৰ হি পঠমজ্ঝানে ফস্সাদযো অঞ্ঞে ইধ, ওল়ারিকস্স পন ওল়ারিকস্স অঙ্গস্স সমতিক্কমা পঠমজ্ঝানতো পরেসং দুতিযজ্ঝানাদীনং অধিগমো হোতীতি দীপনত্থং ৰিতক্কৰিচারানং ৰূপসমাতি এৰং ৰুত্তন্তি ৰেদিতব্বং। <span class="bld">অজ্ঝত্ত</span>ন্তি ইধ – নিযকজ্ঝত্তং অধিপ্পেতং। <span class="bld">ৰিভঙ্গে</span> পন ‘‘অজ্ঝত্তং পচ্চত্ত’’ন্তি (ৰিভ॰ ৫৭৩) এত্তকমেৰ ৰুত্তং। যস্মা নিযকজ্ঝত্তং অধিপ্পেতং, তস্মা অত্তনি জাতং, অত্তনো সন্তানে নিব্বত্তন্তি অযমেত্থ অত্থো।</p>
<p class="bodytext"><span class="bld">সম্পসাদন</span>ন্তি সম্পসাদনং ৰুচ্চতি সদ্ধা। সম্পসাদনযোগতো ঝানম্পি সম্পসাদনং, নীলৰণ্ণযোগতো নীলৰত্থং ৰিয। যস্মা ৰা তং ঝানং সম্পসাদনসমন্নাগতত্তা ৰিতক্কৰিচারক্খোভৰূপসমনেন চ চেতো সম্পসাদযতি, তস্মাপি সম্পসাদনন্তি ৰুত্তং। ইমস্মিঞ্চ অত্থৰিকপ্পে ‘সম্পসাদনং চেতসো’তি এৰং পদসম্বন্ধো ৰেদিতব্বো। পুরিমস্মিং পন অত্থৰিকপ্পে ‘চেতসো’তি এতং একোদিভাৰেন সদ্ধিং যোজেতব্বং।</p>
<p class="bodytext">তত্রাযং অত্থযোজনা – একো উদেতীতি <span class="bld">একোদি,</span> ৰিতক্কৰিচারেহি অনজ্ঝারুল়্হত্তা অগ্গো সেট্ঠো হুত্বা উদেতীতি অত্থো। সেট্ঠোপি <a name="M0.0214"></a> হি লোকে একোতি ৰুচ্চতি। ৰিতক্কৰিচারৰিরহতো ৰা একো অসহাযো হুত্বাতিপি ৰত্তুং ৰট্টতি। অথ ৰা সম্পযুত্তধম্মে উদাযতীতি উদি। উট্ঠাপেতীতি অত্থো। সেট্ঠট্ঠেন একো চ সো উদি চাতি <span class="bld">একোদি</span>। সমাধিস্সেতং অধিৰচনং। ইতি ইমং একোদিং ভাৰেতি ৰড্ঢেতীতি ইদং দুতিযজ্ঝানং <span class="bld">একোদিভাৰং</span>। সো পনাযং একোদি যস্মা চেতসো, ন সত্তস্স, ন জীৰস্স, তস্মা এতং ‘চেতসো একোদিভাৰ’ন্তি ৰুত্তং।</p>
<p class="bodytext">‘ননু চাযং সদ্ধা পঠমজ্ঝানেপি অত্থি, অযঞ্চ একোদিনামকো সমাধি, অথ কস্মা ইদমেৰ সম্পসাদনং চেতসো একোদিভাৰঞ্চাতি ৰুত্তন্তি? ৰুচ্চতে – ‘অদুঞ্হি পঠমজ্ঝানং ৰিতক্কৰিচারক্খোভেন ৰীচিতরঙ্গসমাকুলমিৰ জলং ন সুপ্পসন্নং হোতি, তস্মা সতিযাপি সদ্ধায <a name="V0.0214"></a> সম্পসাদন’ন্তি <a name="P0.0170"></a> ন ৰুত্তং। ন সুপ্পসন্নত্তা এৰ চেত্থ সমাধিপি ন সুট্ঠু পাকটো। তস্মা একোদিভাৰন্তিপি ন ৰুত্তং। ইমস্মিং পন ঝানে ৰিতক্কৰিচারপলিবোধাভাৰেন লদ্ধোকাসা বলৰতী সদ্ধা, বলৰসদ্ধাসহাযপটিলাভেনেৰ সমাধিপি পাকটো। তস্মা ইদমেৰ এৰং ৰুত্তন্তি ৰেদিতব্বং। ৰিভঙ্গে পন ‘‘সম্পসাদনন্তি যা সদ্ধা সদ্দহনা ওকপ্পনা অভিপ্পসাদো; চেতসো একোদিভাৰন্তি যা চিত্তস্স ঠিতি…পে॰… সম্মাসমাধী’’তি (ৰিভ॰ ৫৭৪-৫৭৫) এত্তকমেৰ ৰুত্তং। এৰং ৰুত্তেন পনেতেন সদ্ধিং অযং অত্থৰণ্ণনা যথা ন ৰিরুজ্ঝতি অঞ্ঞদত্থু সংসন্দতি চেৰ সমেতি চ, এৰং ৰেদিতব্বা।</p>
<p class="bodytext"><span class="bld">অৰিতক্কং অৰিচার</span>ন্তি ভাৰনায পহীনত্তা এতস্মিং এতস্স ৰা ৰিতক্কো নত্থীতি অৰিতক্কং। ইমিনাৰ নযেন অৰিচারং। ৰিভঙ্গেপি ৰুত্তং – ‘‘ইতি অযঞ্চ ৰিতক্কো অযঞ্চ ৰিচারো সন্তা হোন্তি সমিতা ৰূপসন্তা অত্থঙ্গতা অব্ভত্থঙ্গতা অপ্পিতা ব্যপ্পিতা সোসিতা ৰিসোসিতা ব্যন্তীকতা, তেন ৰুচ্চতি অৰিতক্কং অৰিচার’’ন্তি।</p>
<p class="bodytext">এত্থাহ – ননু চ ৰিতক্কৰিচারানং ৰূপসমাতি ইমিনাপি অযমত্থো সিদ্ধো? অথ কস্মা পুন ‘ৰুত্তং অৰিতক্কং অৰিচার’ন্তি? ৰুচ্চতে – এৰমেতং, সিদ্ধোৰাযমত্থো, ন পনেতং তদত্থদীপকং। ননু অৰোচুম্হ – ‘ওল়ারিকস্স পন ওল়ারিকস্স অঙ্গস্স সমতিক্কমা পঠমজ্ঝানতো পরেসং দুতিযজ্ঝানাদীনং <a name="M0.0215"></a> সমধিগমো হোতীতি দীপনত্থং ৰিতক্কৰিচারানং ৰূপসমাতি এৰং ৰুত্ত’ন্তি।</p>
<p class="bodytext">অপিচ ৰিতক্কৰিচারানং ৰূপসমা ইদং সম্পসাদনং, ন কিলেসকালুসিযস্স; ৰিতক্কৰিচারানঞ্চ ৰূপসমা একোদিভাৰং, ন উপচারজ্ঝানমিৰ নীৰরণপ্পহানা; ন পঠমজ্ঝানমিৰ চ অঙ্গপাতুভাৰাতি এৰং সম্পসাদনএকোদিভাৰানং হেতুপরিদীপকমিদং ৰচনং। তথা ৰিতক্কৰিচারানং ৰূপসমা ইদং অৰিতক্কং অৰিচারং, ন ততিযচতুত্থজ্ঝানানি ৰিয, চক্খুৰিঞ্ঞাণাদীনি ৰিয চ, অভাৰাতি এৰং অৰিতক্কঅৰিচারভাৰস্স হেতুপরিদীপকঞ্চ, ন ৰিতক্কৰিচারাভাৰমত্তপরিদীপকং। ৰিতক্কৰিচারাভাৰমত্তপরিদীপকমেৰ পন অৰিতক্কং অৰিচারন্তি ইদং ৰচনং, তস্মা পুরিমং ৰত্বাপি পুন ৰত্তব্বমেৰাতি।</p>
<p class="bodytext"><span class="bld">সমাধিজ</span>ন্তি পঠমজ্ঝানসমাধিতো সম্পযুত্তসমাধিতো ৰা জাতন্তি অত্থো। তত্থ কিঞ্চাপি <a name="P0.0171"></a> <a name="V0.0215"></a> পঠমম্পি সম্পযুত্তসমাধিতো জাতং, অথ খো অযমেৰ সমাধি ‘সমাধী’তি ৰত্তব্বতং অরহতি, ৰিতক্কৰিচারক্খোভৰিরহেন অতিৰিয অচলত্তা সুপ্পসন্নত্তা চ। তস্মা ইমস্স ৰণ্ণভণনত্থং ইদমেৰ সমাধিজন্তি ৰুত্তং। <span class="bld">পীতিসুখ</span>ন্তি ইদং ৰুত্তনযমেৰ।</p>
<p class="bodytext"><span class="bld">দুতিয</span>ন্তি গণনানুপুব্বতা দুতিযং। ইদং দুতিযং সমাপজ্জতীতিপি দুতিযং। <span class="bld">তস্মিং সমযে ফস্সো হোতী</span>তিআদীসু ঝানপঞ্চকে ৰিতক্কৰিচারপদানি মগ্গপঞ্চকে চ সম্মাসঙ্কপ্পপদং পরিহীনং। তেসং ৰসেন সৰিভত্তিকাৰিভত্তিকপদৰিনিচ্ছযো ৰেদিতব্বো। কোট্ঠাসৰারেপি <span class="bld">তিৰঙ্গিকং ঝানং হোতি, চতুরঙ্গিকো মগ্গো হোতী</span>তি আগতং। সেসং পঠমজ্ঝানসদিসমেৰাতি।</p>
<p class="centered">দুতিযং।</p>
<p class="subhead">ততিযজ্ঝানং</p>
<p class="bodytext"><a name="para163"></a><span class="paranum">১৬৩</span>. ততিযজ্ঝাননিদ্দেসে <span class="bld">পীতিযা চ ৰিরাগা</span>তি ৰিরাগো নাম ৰুত্তপ্পকারায পীতিযা জিগুচ্ছনং ৰা সমতিক্কমো ৰা। উভিন্নং পন অন্তরা ‘চ’-সদ্দো সম্পিণ্ডনত্থো। সো ৰূপসমং ৰা সম্পিণ্ডেতি ৰিতক্কৰিচারৰূপসমং ৰা। তত্থ যদা ৰূপসমমেৰ সম্পিণ্ডেতি তদা পীতিযা ৰিরাগা চ, কিঞ্চ ভিয্যো ‘ৰূপসমা’ চাতি এৰং যোজনা ৰেদিতব্বা। ইমিস্সা চ যোজনায ৰিরাগো জিগুচ্ছনত্থো হোতি। তস্মা পীতিযা জিগুচ্ছনা চ ৰূপসমা <a name="M0.0216"></a> চাতি অযমত্থো দট্ঠব্বো। যদা পন ৰিতক্কৰিচারানং ৰূপসমং সম্পিণ্ডেতি তদা পীতিযা চ ৰিরাগা কিঞ্চ ভিয্যো ‘ৰিতক্কৰিচারানঞ্চ ৰূপসমা’তি এৰং যোজনা ৰেদিতব্বা। ইমিস্সা চ যোজনায ৰিরাগো সমতিক্কমনত্থো হোতি, তস্মা পীতিযা চ সমতিক্কমা ৰিতক্কৰিচারানঞ্চ ৰূপসমাতি অযমত্থো দট্ঠব্বো।</p>
<p class="bodytext">কামঞ্চেতে ৰিতক্কৰিচারা দুতিযজ্ঝানেযেৰ ৰূপসন্তা, ইমস্স পন ঝানস্স মগ্গপরিদীপনত্থং ৰণ্ণভণনত্থঞ্চেতং ৰুত্তং। ৰিতক্কৰিচারানঞ্চ ৰূপসমাতি হি ৰুত্তে ইদং পঞ্ঞাযতি – নূন ৰিতক্কৰিচারৰূপসমো মগ্গো ইমস্স ঝানস্সাতি? যথা চ ততিযে অরিযমগ্গে <a name="V0.0216"></a> অপ্পহীনানম্পি সক্কাযদিট্ঠাদীনং ‘‘পঞ্চন্নং ওরম্ভাগিযানং <a name="P0.0172"></a> সংযোজনানং পহানা’’তি (ম॰ নি॰ ২.১৩২) এৰং পহানং ৰুচ্চমানং ৰণ্ণভণনং হোতি, তদধিগমায উস্সুক্কানং উস্সাহজনকং, এৰমেৰ ইধ অৰূপসন্তানম্পি ৰিতক্কৰিচারানং ৰূপসমো ৰুচ্চমানো ৰণ্ণভণনং হোতি। তেনাযমত্থো ৰুত্তো – ‘পীতিযা চ সমতিক্কমা ৰিতক্কৰিচারানঞ্চ ৰূপসমা’তি।</p>
<p class="bodytext"><span class="bld">উপেক্খকো চ ৰিহরতী</span>তি – এত্থ উপপত্তিতো ইক্খতীতি উপেক্খা। সমং পস্সতি, অপক্খপতিতা হুত্বা পস্সতীতি অত্থো। তায ৰিসদায ৰিপুলায থামগতায সমন্নাগতত্তা ততিযজ্ঝানসমঙ্গী উপেক্খকোতি ৰুচ্চতি।</p>
<p class="bodytext"><span class="bld">উপেক্খা</span> পন দসৰিধা হোতি – ছল়ঙ্গুপেক্খা ব্রহ্মৰিহারুপেক্খা বোজ্ঝঙ্গুপেক্খা ৰীরিযুপেক্খা সঙ্খারুপেক্খা ৰেদনুপেক্খা ৰিপস্সনুপেক্খা তত্রমজ্ঝত্তুপেক্খা ঝানুপেক্খা পারিসুদ্ধুপেক্খাতি।</p>
<p class="bodytext">তত্থ যা ‘‘ইধ, ভিক্খৰে, ভিক্খু চক্খুনা রূপং দিস্বা নেৰ সুমনো হোতি, ন দুম্মনো, উপেক্খকো চ ৰিহরতি সতো সম্পজানো’’তি (অ॰ নি॰ ৫.১; মহানি॰ ৯০; চূল়নি॰ মেত্তগূমাণৰপুচ্ছানিদ্দেস ১৮; পটি॰ ম॰ ৩.১৭) এৰমাগতা খীণাসৰস্স ছসু দ্বারেসু ইট্ঠানিট্ঠছল়ারম্মণাপাথে পরিসুদ্ধপকতিভাৰাৰিজহনাকারভূতা উপেক্খা, অযং ‘ছল়ঙ্গুপেক্খা’ নাম।</p>
<p class="bodytext">যা <a name="M0.0217"></a> পন ‘‘উপেক্খাসহগতেন চেতসা একং দিসং ফরিত্বা ৰিহরতী’’তি (দী॰ নি॰ ১.৫৫৬; ম॰ নি॰ ১.৭৭) এৰমাগতা সত্তেসু মজ্ঝত্তাকারভূতা উপেক্খা, অযং ‘ব্রহ্মৰিহারুপেক্খা’ নাম।</p>
<p class="bodytext">যা ‘‘উপেক্খাসম্বোজ্ঝঙ্গং ভাৰেতি ৰিৰেকনিস্সিত’’ন্তি (ম॰ নি॰ ১.২৭; ৩.২৪৭) এৰমাগতা সহজাতধম্মানং মজ্ঝত্তাকারভূতা উপেক্খা, অযং ‘বোজ্ঝঙ্গুপেক্খা’ নাম।</p>
<p class="bodytext">যা <a name="V0.0217"></a> পন ‘‘কালেন কালং উপেক্খানিমিত্তং মনসি করোতী’’তি (অ॰ নি॰ ৩.১০৩) এৰমাগতা অনচ্চারদ্ধনাতিসিথিলৰীরিযসঙ্খাতা উপেক্খা, অযং ‘ৰীরিযুপেক্খা’ নাম।</p>
<p class="bodytext">যা ‘‘কতি সঙ্খারুপেক্খা সমথৰসেন উপ্পজ্জন্তি, কতি সঙ্খারুপেক্খা ৰিপস্সনাৰসেন উপ্পজ্জন্তি? অট্ঠ সঙ্খারুপেক্খা সমথৰসেন উপ্পজ্জন্তি, দস সঙ্খারুপেক্খা ৰিপস্সনাৰসেন উপ্পজ্জন্তী’’তি (পটি॰ ম॰ ১.৫৭) এৰমাগতা নীৰরণাদিপটিসঙ্খাসন্তিট্ঠনাগহণে মজ্ঝত্তভূতা উপেক্খা, অযং ‘সঙ্খারুপেক্খা’ নাম।</p>
<p class="bodytext">যা পন ‘‘যস্মিং সমযে কামাৰচরং কুসলং চিত্তং উপ্পন্নং হোতি উপেক্খাসহগত’’ন্তি (ধ॰ স॰ ১৫০) এৰমাগতা অদুক্খমসুখসঙ্খাতা উপেক্খা অযং ‘ৰেদনুপেক্খা’ নাম।</p>
<p class="bodytext">যা ‘‘যদত্থি, যং ভূতং, তং পজহতি, উপেক্খং পটিলভতী’’তি <a name="P0.0173"></a> (ম॰ নি॰ ৩.৭১; অ॰ নি॰ ৭.৫৫) এৰমাগতা ৰিচিননে মজ্ঝত্তভূতা উপেক্খা, অযং ‘ৰিপস্সনুপেক্খা’ নাম।</p>
<p class="bodytext">যা পন ছন্দাদীসু যেৰাপনকেসু আগতা সহজাতানং সমৰাহিতভূতা উপেক্খা অযং, ‘তত্রমজ্ঝত্তুপেক্খা’ নাম।</p>
<p class="bodytext">যা ‘‘উপেক্খকো চ ৰিহরতী’’তি (ধ॰ স॰ ১৬৩; দী॰ নি॰ ১.২৩০) এৰমাগতা অগ্গসুখেপি তস্মিং অপক্খপাতজননী উপেক্খা, অযং ‘ঝানুপেক্খা’ নাম।</p>
<p class="bodytext">যা ‘‘উপেক্খাসতিপারিসুদ্ধিং চতুত্থং ঝান’’ন্তি এৰমাগতা সব্বপচ্চনীকপরিসুদ্ধা পচ্চনীকৰূপসমনেপি অব্যাপারভূতা উপেক্খা, অযং ‘পারিসুদ্ধুপেক্খা’ নাম।</p>
<p class="bodytext">তত্থ ছল়ঙ্গুপেক্খা চ ব্রহ্মৰিহারুপেক্খা চ বোজ্ঝঙ্গুপেক্খা চ তত্রমজ্ঝত্তুপেক্খা চ ঝানুপেক্খা চ পারিসুদ্ধুপেক্খা চ অত্থতো একা তত্রমজ্ঝত্তুপেক্খাৰ হোতি। তেন তেন অৰত্থাভেদেন পনস্সা অযং ভেদো <a name="M0.0218"></a>। একস্সাপি সতো সত্তস্স কুমারযুৰথের সেনাপতিরাজাদিৰসেন ভেদো ৰিয। তস্মা তাসু যত্থ ছল়ঙ্গুপেক্খা ন তত্থ বোজ্ঝঙ্গুপেক্খাদযো, যত্থ ৰা পন বোজ্ঝঙ্গুপেক্খা ন তত্থ ছল়ঙ্গুপেক্খাদযো হোন্তীতি ৰেদিতব্বা।</p>
<p class="bodytext">যথা <a name="V0.0218"></a> চেতাসং অত্থতো একীভাৰো, এৰং সঙ্খারুপেক্খাৰিপস্সনুপেক্খানম্পি। পঞ্ঞা এৰ হি এসা কিচ্চৰসেন দ্বিধা ভিন্না। যথা হি পুরিসস্স সাযং গেহং পৰিট্ঠং সপ্পং অজপদদণ্ডং গহেত্বা পরিযেসমানস্স তং থুসকোট্ঠকে নিপন্নং দিস্বা ‘সপ্পো নু খো নো’তি অৰলোকেন্তস্স সোৰত্থিকত্তযং দিস্বা নিব্বেমতিকস্স ‘সপ্পো, ন সপ্পো’তি ৰিচিননে মজ্ঝত্ততা হোতি; এৰমেৰ যা আরদ্ধৰিপস্সকস্স ৰিপস্সনাঞাণেন লক্খণত্তযে দিট্ঠে সঙ্খারানং অনিচ্চভাৰাদিৰিচিননে মজ্ঝত্ততা উপ্পজ্জতি, অযং ‘ৰিপস্সনুপেক্খা’। যথা পন তস্স পুরিসস্স অজপদদণ্ডকেন গাল়্হং সপ্পং গহেত্বা ‘কিন্তাহং ইমং সপ্পং অৰিহেঠেন্তো অত্তানঞ্চ ইমিনা অডংসাপেন্তো মুঞ্চেয্য’ন্তি মুঞ্চনাকারমেৰ পরিযেসতো গহণে মজ্ঝত্ততা হোতি; এৰমেৰ যা লক্খণত্তযস্স দিট্ঠত্তা, আদিত্তে ৰিয তযো ভৰে পস্সতো, সঙ্খারগ্গহণে মজ্ঝত্ততা, অযং ‘সঙ্খারুপেক্খা’। ইতি ৰিপস্সনুপেক্খায সিদ্ধায সঙ্খারুপেক্খাপি সিদ্ধাৰ হোতি। ইমিনা পনেসা ৰিচিননগ্গহণেসু মজ্ঝত্তসঙ্খাতেন কিচ্চেন দ্বিধা ভিন্নাতি। ৰিরিযুপেক্খা পন ৰেদনুপেক্খা চ অঞ্ঞমঞ্ঞঞ্চ অৰসেসাহি <a name="P0.0174"></a> চ অত্থতো ভিন্নাযেৰাতি।</p>
<p class="bodytext">ইমাসু দসসু উপেক্খাসু ‘ঝানুপেক্খা’ ইধ অধিপ্পেতা। সা মজ্ঝত্তলক্খণা অনাভোগরসা অব্যাপারপচ্চুপট্ঠানা পীতিৰিরাগপদট্ঠানাতি। এত্থাহ – ননু চাযং অত্থতো তত্রমজ্ঝত্তুপেক্খাৰ হোতি? সা চ পঠমদুতিযজ্ঝানেসুপি অত্থি, তস্মা তত্রাপি ‘উপেক্খকো চ ৰিহরতী’তি এৰমযং ৰত্তব্বা সিযা। সা কস্মা ন ৰুত্তাতি? অপরিব্যত্তকিচ্চতো। অপরিব্যত্তঞ্হি তস্সা তত্থ কিচ্চং, ৰিতক্কাদীহি অভিভূতত্তা। ইধ পনাযং ৰিতক্কৰিচারপীতীহি অনভিভূতত্তা উক্খিত্তসিরা ৰিয হুত্বা পরিব্যত্তকিচ্চা জাতা, তস্মা ৰুত্তাতি।</p>
<p class="centered">নিট্ঠিতা উপেক্খকো চ ৰিহরতীতি এতস্স</p>
<p class="centered">সব্বসো অত্থৰণ্ণনা।</p>
<p class="bodytext">ইদানি <a name="M0.0219"></a> <span class="bld">সতো চ সম্পজানো</span>তি এত্থ সরতীতি সতো। সম্পজানাতীতি সম্পজানো। ইতি পুগ্গলেন সতি চ সম্পজঞ্ঞঞ্চ ৰুত্তং। তত্থ সরণলক্খণা সতি, অসম্মুস্সনরসা, আরক্খপচ্চুপট্ঠানা। অসম্মোহলক্খণং সম্পজঞ্ঞং, তীরণরসং, পৰিচযপচ্চুপট্ঠানং।</p>
<p class="bodytext">তত্থ কিঞ্চাপি ইদং সতিসম্পজঞ্ঞং পুরিমজ্ঝানেসুপি অত্থি – মুট্ঠস্সতিস্স হি অসম্পজানস্স <a name="V0.0219"></a> উপচারমত্তম্পি ন সম্পজ্জতি, পগেৰ অপ্পনা – ওল়ারিকত্তা পন তেসং ঝানানং, ভূমিযং ৰিয পুরিসস্স, চিত্তস্স গতি সুখা হোতি, অব্যত্তং তত্থ সতিসম্পজঞ্ঞকিচ্চং। ওল়ারিকঙ্গপ্পহানেন পন সুখুমত্তা ইমস্স ঝানস্স, পুরিসস্স খুরধারাযং ৰিয, সতিসম্পজঞ্ঞকিচ্চপরিগ্গহিতা এৰ চিত্তস্স গতি ইচ্ছিতব্বাতি ইধেৰ ৰুত্তং। কিঞ্চ ভিয্যো? যথা ধেনুপগো ৰচ্ছো ধেনুতো অপনীতো অরক্খিযমানো পুনদেৰ ধেনুং উপগচ্ছতি, এৰমিদং ততিযজ্ঝানসুখং পীতিতো অপনীতম্পি সতিসম্পজঞ্ঞারক্খেন অরক্খিযমানং পুনদেৰ পীতিং উপগচ্ছেয্য, পীতিসম্পযুত্তমেৰ সিযা। সুখে ৰাপি সত্তা সারজ্জন্তি, ইদঞ্চ অতিমধুরং সুখং, ততো পরং সুখাভাৰা। সতিসম্পজঞ্ঞানুভাৰেন পনেত্থ সুখে অসারজ্জনা হোতি, নো অঞ্ঞথাতি ইমম্পি অত্থৰিসেসং দস্সেতুং ইদমিধেৰ ৰুত্তন্তি ৰেদিতব্বং।</p>
<p class="bodytext">ইদানি <span class="bld">সুখঞ্চ কাযেন পটিসংৰেদেতী</span>তি এত্থ <a name="P0.0175"></a> কিঞ্চাপি ততিযজ্ঝানসমঙ্গিনো সুখপটিসংৰেদনাভোগো নত্থি, এৰং সন্তেপি যস্মা তস্স নামকাযেন সম্পযুত্তং সুখং, যং ৰা তং নামকাযসম্পযুত্তং সুখং, তংসমুট্ঠানেনস্স যস্মা অতিপণীতেন রূপেন রূপকাযো ফুটো, যস্স ফুটত্তা ঝানা ৰুট্ঠিতোপি সুখং পটিসংৰেদেয্য, তস্মা এতমত্থং দস্সেন্তো ‘সুখঞ্চ কাযেন পটিসংৰেদেতী’তি আহ।</p>
<p class="bodytext">ইদানি <span class="bld">যং তং অরিযা আচিক্খন্তি উপেক্খকো সতিমা সুখৰিহারী</span>তি এত্থ যংঝানহেতু যংঝানকারণা তং ততিযজ্ঝানসমঙ্গীপুগ্গলং বুদ্ধাদযো অরিযা ‘‘আচিক্খন্তি দেসেন্তি পঞ্ঞাপেন্তি পট্ঠপেন্তি ৰিৰরন্তি ৰিভজন্তি উত্তানীকরোন্তি পকাসে’’ন্তি পসংসন্তীতি অধিপ্পাযো – কিন্তি? ‘উপেক্খকো সতিমা সুখৰিহারী’তি – তং ততিযজ্ঝানং উপসম্পজ্জ ৰিহরতীতি এৰমেত্থ যোজনা ৰেদিতব্বা।</p>
<p class="bodytext">কস্মা <a name="M0.0220"></a> পন তং তে এৰং পসংসন্তীতি? পসংসারহতো। অযঞ্হি যস্মা অতিমধুরসুখে সুখপারমিপ্পত্তেপি ততিযজ্ঝানে উপেক্খকো, ন তত্থ সুখাভিসঙ্গেন আকড্ঢীযতি, ‘যথা চ পীতি ন উপ্পজ্জতি’ এৰং উপট্ঠিতসতিতায সতিমা, যস্মা চ অরিযকন্তং অরিযজনসেৰিতমেৰ অসংকিলিট্ঠং সুখং নামকাযেন পটিসংৰেদেতি তস্মা পসংসারহো; ইতি পসংসারহতো নং অরিযা তে এৰং পসংসাহেতুভূতে গুণে পকাসেন্তা ‘উপেক্খকো সতিমা সুখৰিহারী’তি এৰং পসংসন্তীতি ৰেদিতব্বং।</p>
<p class="bodytext"><span class="bld">ততিয</span>ন্তি <a name="V0.0220"></a> গণনানুপুব্বতা ততিযং। ইদং ততিযং সমাপজ্জতীতিপি ততিযং। <span class="bld">তস্মিং সমযে ফস্সো হোতী</span>তিআদীসু ঝানপঞ্চকে পীতিপদম্পি পরিহীনং। তস্সাপি ৰসেন সৰিভত্তিকাৰিভত্তিকপদৰিনিচ্ছযো ৰেদিতব্বো। কোট্ঠাসৰারেপি <span class="bld">দুৰঙ্গিকং ঝানং হোতী</span>তি আগতং। সেসং দুতিযজ্ঝানসদিসমেৰাতি।</p>
<p class="centered">ততিযং।</p>
<p class="subhead">চতুত্থজ্ঝানং</p>
<p class="bodytext"><a name="para165"></a><span class="paranum">১৬৫</span>. চতুত্থজ্ঝাননিদ্দেসে <span class="bld">সুখস্স চ পহানা দুক্খস্স চ পহানা</span>তি কাযিকসুখস্স চ কাযিকদুক্খস্স চ পহানা। <span class="bld">পুব্বেৰা</span>তি তঞ্চ খো পুব্বেৰ ন চতুত্থজ্ঝানক্খণে। <span class="bld">সোমনস্সদোমনস্সানং অত্থঙ্গমা</span>তি চেতসিকসুখস্স চ চেতসিকদুক্খস্স চাতি ইমেসম্পি <a name="P0.0176"></a> দ্বিন্নং পুব্বেৰ অত্থঙ্গমা; পহানা ইচ্চেৰ ৰুত্তং হোতি। কদা পন নেসং পহানং হোতি? চতুন্নং ঝানানং উপচারক্খণে। সোমনস্সঞ্হি চতুত্থজ্ঝানস্স উপচারক্খণেযেৰ পহীযতি। দুক্খদোমনস্সসুখানি পঠমদুতিযততিযজ্ঝানানং উপচারক্খণেসু। এৰমেতেসং পহানক্কমেন অৰুত্তানং <span class="bld">ইন্দ্রিযৰিভঙ্গে</span> পন ইন্দ্রিযানং উদ্দেসক্কমেনেৰ ইধাপি ৰুত্তানং সুখদুক্খসোমনস্সদোমনস্সানং পহানং ৰেদিতব্বং।</p>
<p class="bodytext">যদি পনেতানি তস্স তস্স ঝানস্স উপচারক্খণেযেৰ পহীযন্তি, অথ কস্মা ‘‘কত্থ চুপ্পন্নং দুক্খিন্দ্রিযং অপরিসেসং নিরুজ্ঝতি? ইধ, ভিক্খৰে, ভিক্খু ৰিৰিচ্চেৰ <a name="M0.0221"></a> কামেহি…পে॰… পঠমং ঝানং উপসম্পজ্জ ৰিহরতি, এত্থুপ্পন্নং দুক্খিন্দ্রিযং অপরিসেসং নিরুজ্ঝতি। কত্থ চুপ্পন্নং দোমনস্সিন্দ্রিযং… সুখিন্দ্রিযং… সোমনস্সিন্দ্রিযং অপরিসেসং নিরুজ্ঝতি? ইধ, ভিক্খৰে, ভিক্খু সুখস্স চ পহানা…পে॰… চতুত্থং ঝানং উপসম্পজ্জ ৰিহরতি। এত্থুপ্পন্নং সোমনস্সিন্দ্রিযং অপরিসেসং নিরুজ্ঝতী’’তি (সং॰ নি॰ ৫.৫১০) এৰং ঝানেস্বেৰ নিরোধো ৰুত্তোতি? অতিসযনিরোধত্তা। অতিসযনিরোধো হি তেসং পঠমজ্ঝানাদীসু, ন নিরোধোযেৰ। নিরোধোযেৰ পন উপচারক্খণে, নাতিসযনিরোধো। তথা হি নানাৰজ্জনে পঠমজ্ঝানুপচারে <a name="V0.0221"></a> নিরুদ্ধস্সাপি দুক্খিন্দ্রিযস্স ডংসমকসাদিসম্ফস্সেন ৰা, ৰিসমাসনুপতাপেন ৰা সিযা উপ্পত্তি, নত্বেৰ অন্তোঅপ্পনাযং। উপচারে ৰা নিরুদ্ধম্পেতং ন সুট্ঠু নিরুদ্ধং হোতি, পটিপক্খেন অৰিহতত্তা। অন্তোঅপ্পনাযং পন পীতিফরণেন সব্বো কাযো সুখোক্কন্তো হোতি। সুখোক্কন্তকাযস্স চ সুট্ঠু নিরুদ্ধং হোতি দুক্খিন্দ্রিযং, পটিপক্খেন ৰিহতত্তা। নানাৰজ্জনেযেৰ চ দুতিযজ্ঝানুপচারে পহীনস্স দোমনস্সিন্দ্রিযস্স যস্মা এতং ৰিতক্কৰিচারপচ্চযেপি কাযকিলমথে চিত্তুপঘাতে চ সতি উপ্পজ্জতি, ৰিতক্কৰিচারাভাৰে নেৰ উপ্পজ্জতি; যত্থ পন উপ্পজ্জতি তত্থ ৰিতক্কৰিচারভাৰে; অপ্পহীনা এৰ চ দুতিযজ্ঝানুপচারে ৰিতক্কৰিচারাতি তত্থস্স সিযা উপ্পত্তি, নত্বেৰ দুতিযজ্ঝানে, পহীনপচ্চযত্তা। তথা ততিযজ্ঝানুপচারে পহীনস্সাপি সুখিন্দ্রিযস্স পীতিসমুট্ঠানপণীতরূপফুটকাযস্স সিযা উপ্পত্তি, নত্বেৰ ততিযজ্ঝানে। ততিযজ্ঝানে হি সুখস্স পচ্চযভূতা পীতি সব্বসো নিরুদ্ধাতি। তথা <a name="P0.0177"></a> চতুত্থজ্ঝানুপচারে পহীনস্সাপি সোমনস্সিন্দ্রিযস্স আসন্নত্তা, অপ্পনাপ্পত্তায উপেক্খায অভাৰেন সম্মা অনতিক্কন্তত্তা চ, সিযা উপ্পত্তি, নত্বেৰ চতুত্থজ্ঝানে। তস্মা এৰ চ ‘এত্থুপ্পন্নং দুক্খিন্দ্রিযং অপরিসেসং নিরুজ্ঝতী’তি তত্থ তত্থ অপরিসেসগ্গহণং কতন্তি।</p>
<p class="bodytext">এত্থাহ – ‘অথেৰং তস্স তস্স ঝানস্সুপচারে পহীনাপি এতা ৰেদনা ইধ কস্মা সমাহটা’তি? ‘সুখগ্গহণত্থং’। যা হি অযং ‘অদুক্খমসুখ’ন্তি এত্থ অদুক্খমসুখা ৰেদনা ৰুত্তা, সা সুখুমা, দুব্বিঞ্ঞেয্যা, ন সক্কা সুখেন গহেতুং। তস্মা যথা নাম দুট্ঠস্স যথা তথা ৰা উপসঙ্কমিত্বা গহেতুং অসক্কুণেয্যস্স গোণস্স গহণত্থং গোপো একস্মিং ৰজে সব্বা গাৰো সমাহরতি, অথেকেকং নীহরন্তো পটিপাটিযা আগতং ‘অযং <a name="M0.0222"></a> সো, গণ্হথ ন’ন্তি তম্পি গাহাপযতি; এৰমেৰ ভগৰা সুখগহণত্থং সব্বাপি এতা সমাহরীতি। এৰঞ্হি সমাহটা এতা দস্সেত্বা যং নেৰ সুখং ন দুক্খং, ন সোমনস্সং ন দোমনস্সং, অযং অদুক্খমসুখাৰেদনাতি সক্কা হোতি এসা গাহযিতুং।</p>
<p class="bodytext">অপিচ অদুক্খমসুখায চেতোৰিমুত্তিযা পচ্চযদস্সনত্থঞ্চাপি এতা ৰুত্তাতি ৰেদিতব্বা। সুখদুক্খপ্পহানাদযো হি তস্সা পচ্চযা। যথাহ – ‘‘চত্তারো খো, আৰুসো, পচ্চযা অদুক্খমসুখায চেতোৰিমুত্তিযা সমাপত্তিযা। ইধাৰুসো ভিক্খু, সুখস্স চ পহানা…পে॰… চতুত্থং ঝানং উপসম্পজ্জ ৰিহরতি, ইমে খো, আৰুসো, চত্তারো পচ্চযা অদুক্খমসুখায <a name="V0.0222"></a> চেতোৰিমুত্তিযা সমাপত্তিযা’’তি (ম॰ নি॰ ১.৪৫৮)। যথা ৰা অঞ্ঞত্থ পহীনাপি সক্কাযদিট্ঠিআদযো ততিযমগ্গস্স ৰণ্ণভণনত্থং তত্থ পহীনাতি ৰুত্তা, এৰং ৰণ্ণভণনত্থম্পেতস্স ঝানস্সেতা ইধ ৰুত্তাতি ৰেদিতব্বা। পচ্চযঘাতেন ৰা এত্থ রাগদোসানং অতিদূরভাৰং দস্সেতুম্পেতা ৰুত্তাতি ৰেদিতব্বা। এতাসু হি সুখং সোমনস্সস্স পচ্চযো, সোমনস্সং রাগস্স; দুক্খং দোমনস্সস্স, দোমনস্সং দোসস্স। সুখাদিঘাতেন চ সপ্পচ্চযা রাগদোসা হতাতি অতিদূরে হোন্তীতি।</p>
<p class="bodytext"><span class="bld">অদুক্খমসুখ</span>ন্তি দুক্খাভাৰেন অদুক্খং, সুখাভাৰেন অসুখং। এতেনেত্থ দুক্খসুখপ্পটিপক্খভূতং ততিযৰেদনং দীপেতি, ন দুক্খসুখাভাৰমত্তং। ততিযৰেদনা নাম অদুক্খমসুখা। উপেক্খাতিপি ৰুচ্চতি। সা <a name="P0.0178"></a> ইট্ঠানিট্ঠৰিপরীতানুভৰনলক্খণা, মজ্ঝত্তরসা, অৰিভূতপচ্চুপট্ঠানা, সুখনিরোধপদট্ঠানাতি ৰেদিতব্বা।</p>
<p class="bodytext"><span class="bld">উপেক্খাসতিপারিসুদ্ধি</span>ন্তি উপেক্খায জনিতসতিপারিসুদ্ধিং। ইমস্মিঞ্হি ঝানে সুপরিসুদ্ধা সতি। যা চ তস্সা সতিযা পারিসুদ্ধি সা উপেক্খায কতা, ন অঞ্ঞেন। তস্মা এতং উপেক্খাসতিপারিসুদ্ধীতি ৰুচ্চতি। <span class="bld">ৰিভঙ্গেপি</span> ৰুত্তং – ‘‘অযং সতি ইমায উপেক্খায ৰিসদা হোতি পরিসুদ্ধা পরিযোদাতা, তেন ৰুচ্চতি উপেক্খাসতিপারিসুদ্ধী’’তি (ৰিভ॰ ৫৯৭)। যায চ উপেক্খায এত্থ সতি পারিসুদ্ধি হোতি সা অত্থতো তত্রমজ্ঝত্ততাতি ৰেদিতব্বা। ন কেৰলঞ্চেত্থ তায সতিযেৰ পরিসুদ্ধা অপিচ খো সব্বেপি সম্পযুত্তধম্মা। সতিসীসেন পন দেসনা ৰুত্তা।</p>
<p class="bodytext">তত্থ <a name="M0.0223"></a> কিঞ্চাপি অযং উপেক্খা হেট্ঠাপি তীসু ঝানেসু ৰিজ্জতি – যথা পন দিৰা সূরিযপ্পভাভিভৰা সোম্মভাৰেন চ অত্তনো উপকারকত্তেন ৰা সভাগায রত্তিযা অলাভা দিৰা ৰিজ্জমানাপি চন্দলেখা অপরিসুদ্ধা হোতি অপরিযোদাতা – এৰমযম্পি তত্রমজ্ঝত্তুপেক্খাচন্দলেখা ৰিতক্কাদিপচ্চনীকধম্মতেজাভিভৰা সভাগায চ উপেক্খাৰেদনারত্তিযা অপ্পটিলাভা ৰিজ্জমানাপি পঠমাদিজ্ঝানভেদেসু অপরিসুদ্ধা হোতি। তস্সা চ অপরিসুদ্ধায দিৰা অপরিসুদ্ধচন্দলেখায পভা ৰিয সহজাতাপি সতিআদযো অপরিসুদ্ধাৰ হোন্তি। তস্মা তেসু একম্পি ‘উপেক্খাসতিপারিসুদ্ধী’তি ন ৰুত্তং। ইধ পন ৰিতক্কাদিপচ্চনীকধম্মতেজাভিভৰাভাৰা সভাগায চ উপেক্খা ৰেদনারত্তিযা পটিলাভা অযং তত্রমজ্ঝত্তুপেক্খাচন্দলেখা <a name="V0.0223"></a> অতিৰিয পরিসুদ্ধা। তস্সা পরিসুদ্ধত্তা পরিসুদ্ধচন্দলেখায পভা ৰিয সহজাতাপি সতিআদযো পরিসুদ্ধা হোন্তি পরিযোদাতা। তস্মা ইদমেৰ উপেক্খাসতিপারিসুদ্ধীতি ৰুত্তন্তি ৰেদিতব্বং।</p>
<p class="bodytext"><span class="bld">চতুত্থ</span>ন্তি গণনানুপুব্বতা চতুত্থং। ইদং চতুত্থং সমাপজ্জতীতিপি চতুত্থং। <span class="bld">ফস্সো হোতী</span>তিআদীসু ফস্সপঞ্চকে তাৰ ৰেদনাতি উপেক্খাৰেদনা ৰেদিতব্বা। ঝানপঞ্চকইন্দ্রিযঅট্ঠকেসু পন উপেক্খা হোতি উপেক্খিন্দ্রিযং <a name="P0.0179"></a> হোতীতি (ধ॰ স॰ ১৬৫) ৰুত্তমেৰ। সেসানি ততিযে পরিহীনপদানি ইধাপি পরিহীনানেৰ। কোট্ঠাসৰারেপি <span class="bld">দুৰঙ্গিকং ঝান</span>ন্তি উপেক্খাচিত্তেকগ্গতাৰসেনেৰ ৰেদিতব্বং। সেসং সব্বং ততিযসদিসমেৰাতি।</p>
<p class="centered">চতুক্কনযো নিট্ঠিতো।</p>
<p class="subhead">পঞ্চকনযো</p>
<p class="bodytext"><a name="para167"></a><span class="paranum">১৬৭</span>. ইদানি <span class="bld">কতমে ধম্মা কুসলা</span>তি পঞ্চকনযো আরদ্ধো। কস্মাতি চে, পুগ্গলজ্ঝাসযৰসেন চেৰ দেসনাৰিলাসেন চ। সন্নিসিন্নদেৰপরিসায কির একচ্চানং দেৰানং ৰিতক্কো এৰ ওল়ারিকতো উপট্ঠাসি, ৰিচারপীতিসুখচিত্তেকগ্গতা সন্ততো। তেসং সপ্পাযৰসেন সত্থা চতুরঙ্গিকং অৰিতক্কং ৰিচারমত্তং দুতিযজ্ঝানং নাম ভাজেসি। একচ্চানং <a name="M0.0224"></a> ৰিচারো ওল়ারিকতো উপট্ঠাসি, পীতিসুখচিত্তেকগ্গতা সন্ততো। তেসং সপ্পাযৰসেন তিৰঙ্গিকং ততিযজ্ঝানং নাম ভাজেসি। একচ্চানং পীতি ওল়ারিকতো উপট্ঠাসি, সুখচিত্তেকগ্গতা সন্ততো। তেসং সপ্পাযৰসেন দুৰঙ্গিকং চতুত্থজ্ঝানং নাম ভাজেসি। একচ্চানং সুখং ওল়ারিকতো উপট্ঠাসি, উপেক্খাচিত্তেকগ্গতা সন্ততো। তেসং সপ্পাযৰসেন দুৰঙ্গিকং পঞ্চমজ্ঝানং নাম ভাজেসি। অযং তাৰ ‘পুগ্গলজ্ঝাসযো’।</p>
<p class="bodytext">যস্সা পন ধম্মধাতুযা সুপ্পটিৰিদ্ধত্তা দেসনাৰিলাসপ্পত্তো নাম হোতি – সা তথাগতস্স সুট্ঠু পটিৰিদ্ধা – তস্মা ঞাণমহত্ততায দেসনাৰিধানেসু কুসলো দেসনাৰিলাসপ্পত্তো সত্থা যং যং <a name="V0.0224"></a> অঙ্গং লব্ভতি তস্স তস্স ৰসেন যথা যথা ইচ্ছতি তথা তথা দেসনং নিযামেতীতি সো ইধ পঞ্চঙ্গিকং পঠমজ্ঝানং ভাজেসি, চতুরঙ্গিকং অৰিতক্কং ৰিচারমত্তং দুতিযজ্ঝানং, ভাজেসি তিৰঙ্গিকং ততিযজ্ঝানং, ভাজেসি দুৰঙ্গিকং চতুত্থজ্ঝানং, দুৰঙ্গিকমেৰ পঞ্চমজ্ঝানং ভাজেসি। অযং ‘দেসনাৰিলাসো’ নাম।</p>
<p class="bodytext">অপিচ যে ভগৰতা ‘‘তযোমে, ভিক্খৰে, সমাধী – সৰিতক্কসৰিচারো সমাধি, অৰিতক্কৰিচারমত্তো সমাধি, অৰিতক্কঅৰিচারো সমাধী’’তি (দী॰ নি॰ ৩.৩০৫) সুত্তন্তে তযো সমাধী দেসিতা, তেসু হেট্ঠা সৰিতক্কসৰিচারো সমাধি অৰিতক্কঅৰিচারো <a name="P0.0180"></a> সমাধি চ ভাজেত্বা দস্সিতো, অৰিতক্কৰিচারমত্তো ন দস্সিতো। তং দস্সেতুম্পি অযং পঞ্চকনযো আরদ্ধোতি ৰেদিতব্বো।</p>
<p class="bodytext">তত্থ দুতিযজ্ঝাননিদ্দেসে ফস্সাদীসু ৰিতক্কমত্তং পরিহাযতি, কোট্ঠাসৰারে ‘‘চতুরঙ্গিকং ঝানং হোতি চতুরঙ্গিকো মগ্গো হোতী’’তি অযমেৰ ৰিসেসো। সেসং সব্বং পঠমজ্ঝানসদিসমেৰ। যানি চ চতুক্কনযে দুতিযততিযচতুত্থানি তানেৰ ইধ ততিযচতুত্থপঞ্চমানি। তেসং অধিগমপটিপাটিদীপনত্থং অযং নযো ৰেদিতব্বো –</p>
<p class="bodytext">একো কির অমচ্চপুত্তো রাজানং উপট্ঠাতুং জনপদতো নগরং আগতো। সো একদিৰসমেৰ রাজানং দিস্বা পানব্যসনেন সব্বং ৰিভৰজাতং নাসেসি। তং একদিৰসং সুরামদমত্তং নিচ্চোল়ং কত্বা জিণ্ণকটসারকমত্তেন <a name="M0.0225"></a> পটিচ্ছাদেত্বা পানাগারতো নীহরিংসু। তমেনং সঙ্কারকূটে নিপজ্জিত্বা নিদ্দাযন্তং একো অঙ্গৰিজ্জাপাঠকো দিস্বা ‘অযং পুরিসো মহাজনস্স অৰস্সযো ভৰিস্সতি, পটিজগ্গিতব্বো এসো’তি সন্নিট্ঠানং কত্বা মত্তিকায ন্হাপেত্বা থূলসাটকযুগং নিৰাসাপেত্বা পুন গন্ধোদকেন ন্হাপেত্বা সুখুমেন দুকূলযুগল়েন অচ্ছাদেত্বা পাসাদং আরোপেত্বা সুভোজনং ভোজেত্বা ‘এৰং নং পরিচারেয্যাথা’তি পরিচারকে পটিপাদেত্বা পক্কামি। অথ নং তে সযনং আরোপেসুং। পানাগারগমনপটিবাহনত্থঞ্চ নং চত্তারো তাৰ জনা চতূসু হত্থপাদেসু উপ্পীল়েত্বা অট্ঠংসু। একো পাদে পরিমজ্জি। একো তালৰণ্টং গহেত্বা বীজি। একো ৰীণং ৰাদযমানো গাযন্তো নিসীদি।</p>
<p class="bodytext">সো সযনুপগমনেন ৰিগতকিলমথো থোকং নিদ্দাযিত্বা ৰুট্ঠিতো হত্থপাদনিপ্পীল়নং অসহমানো <a name="V0.0225"></a> ‘কো মে হত্থপাদে উপ্পীল়েতি? অপগচ্ছথা’তি তজ্জেসি। তে একৰচনেনেৰ অপগচ্ছিংসু। ততো পুন থোকং নিদ্দাযিত্বা ৰুট্ঠিতো পাদপরিমজ্জনং অসহমানো ‘কো মে পাদে পরিমজ্জতি? অপগচ্ছা’তি আহ। সোপি একৰচনেনেৰ অপগচ্ছি। পুন থোকং নিদ্দাযিত্বা ৰুট্ঠিতো ৰাতৰুট্ঠি ৰিয তালৰণ্টৰাতং অসহন্তো ‘কো এস? অপগচ্ছতূ’তি আহ। সোপি একৰচনেনেৰ অপগচ্ছি। পুন থোকং নিদ্দাযিত্বা ৰুট্ঠিতো কণ্ণসূলং ৰিয গীতৰাদিতসদ্দং অসহমানো ৰীণাৰাদকং তজ্জেসি। সোপি একৰচনেনেৰ অপগচ্ছি। অথেৰং <a name="P0.0181"></a> অনুক্কমেন পহীনকিলমথুপ্পীল়নপরিমজ্জনৰাতপ্পহারগীতৰাদিতসদ্দুপদ্দৰো সুখং সযিত্বা ৰুট্ঠায রঞ্ঞো সন্তিকং অগমাসি। রাজাপিস্স মহন্তং ইস্সরিযমদাসি। সো মহাজনস্স অৰস্সযো জাতো।</p>
<p class="bodytext">তত্থ পানব্যসনেন পারিজুঞ্ঞপ্পত্তো সো অমচ্চপুত্তো ৰিয অনেকব্যসনপারিজুঞ্ঞপ্পত্তো ঘরাৰাসগতো কুলপুত্তো দট্ঠব্বো। অঙ্গৰিজ্জাপাঠকো পুরিসো ৰিয তথাগতো। তস্স পুরিসস্স ‘অযং মহাজনস্স অৰস্সযো ভৰিস্সতি, পটিজগ্গনং অরহতী’তি সন্নিট্ঠানং ৰিয তথাগতস্স ‘অযং মহাজনস্স অৰস্সযো ভৰিস্সতি, পব্বজ্জং অরহতি কুলপুত্তো’তি সন্নিট্ঠানকরণং।</p>
<p class="bodytext">অথস্স <a name="M0.0226"></a> অমচ্চপুত্তস্স মত্তিকামত্তেন ন্হাপনং ৰিয কুলপুত্তস্সাপি পব্বজ্জাপটিলাভো। অথস্স থূলসাটকনিৰাসনং ৰিয ইমস্সাপি দসসিক্খাপদসঙ্খাতসীলৰত্থনিৰাসনং। পুন তস্স গন্ধোদকন্হাপনং ৰিয ইমস্সাপি পাতিমোক্খসংৰরাদিসীলগন্ধোদকন্হাপনং। পুন তস্স সুখুমদুকূলযুগল়চ্ছাদনং ৰিয ইমস্সাপি যথাৰুত্তসীলৰিসুদ্ধিসম্পদাসঙ্খাতদুকূলচ্ছাদনং।</p>
<p class="bodytext">দুকূলচ্ছাদিতস্স পনস্স পাসাদারোপনং ৰিয ইমস্সাপি সীলৰিসুদ্ধিদুকূলচ্ছাদিতস্স সমাধিভাৰনাপাসাদারোহনং। ততো তস্স সুভোজনভুঞ্জনং ৰিয ইমস্সাপি সমাধিউপকারকসতিসম্পজঞ্ঞাদিধম্মামতপরিভুঞ্জনং।</p>
<p class="bodytext">ভুত্তভোজনস্স পন তস্স পরিচারকেহি সযনারোপনং ৰিয ইমস্সাপি ৰিতক্কাদীহি উপচারজ্ঝানারোপনং। পুন তস্স পানাগারগমনপটিবাহনত্থং হত্থপাদুপ্পীল়নকপুরিসচতুক্কং ৰিয ইমস্সাপি কামসঞ্ঞাভিমুখগমনপটিবাহনত্থং আরম্মণে চিত্তুপ্পীল়নকো নেক্খম্মৰিতক্কো। তস্স <a name="V0.0226"></a> পাদপরিমজ্জকপুরিসো ৰিয ইমস্সাপি আরম্মণে চিত্তানুমজ্জনকো ৰিচারো। তস্স তালৰণ্টৰাতদাযকো ৰিয ইমস্সাপি চেতসো সীতলভাৰদাযিকা পীতি।</p>
<p class="bodytext">তস্স সোতানুগ্গহকরো গন্ধব্বপুরিসো ৰিয ইমস্সাপি চিত্তানুগ্গাহকং সোমনস্সং। তস্স সযনুপগমনেন ৰিগতকিলমথস্স থোকং নিদ্দুপগমনং ৰিয ইমস্সাপি উপচারজ্ঝানসন্নিস্সযেন ৰিগতনীৰরণকিলমথস্স পঠমজ্ঝানুপগমনং।</p>
<p class="bodytext">অথস্স নিদ্দাযিত্বা ৰুট্ঠিতস্স হত্থপাদুপ্পীল়নাসহনেন হত্থপাদুপ্পীল়কানং সন্তজ্জনং তেসঞ্চ অপগমনেন পুন থোকং নিদ্দুপগমনং ৰিয ইমস্সাপি পঠমজ্ঝানতো ৰুট্ঠিতস্স <a name="P0.0182"></a> চিত্তুপ্পীল়কৰিতক্কাসহনেন ৰিতক্কদোসদস্সনং, ৰিতক্কপ্পহানা চ পুন অৰিতক্কৰিচারমত্তদুতিযজ্ঝানুপগমনং।</p>
<p class="bodytext">ততো তস্স পুনপ্পুনং নিদ্দাযিত্বা ৰুট্ঠিতস্স যথাৰুত্তেন কমেন পাদপরিমজ্জনাদীনং অসহনেন পটিপাটিযা পাদপরিমজ্জকাদীনং সন্তজ্জনং, তেসং তেসঞ্চ অপগমনেন পুনপ্পুনং থোকং নিদ্দুপগমনং ৰিয ইমস্সাপি পুনপ্পুনং দুতিযাদীহি ঝানেহি ৰুট্ঠিতস্স যথাৰুত্তদোসানং ৰিচারাদীনং অসহনেন <a name="M0.0227"></a> পটিপাটিযা ৰিচারাদিদোসদস্সনং। তেসং তেসঞ্চ পহানা পুনপ্পুনং অৰিতক্কঅৰিচারনিপ্পীতিক পহীনসোমনস্সজ্ঝানুপগমনং।</p>
<p class="bodytext">তস্স পন সযনা ৰুট্ঠায রঞ্ঞো সন্তিকং গতস্স ইস্সরিযপ্পত্তি ৰিয ইমস্সাপি পঞ্চমজ্ঝানতো ৰুট্ঠিতস্স ৰিপস্সনা মগ্গং উপগতস্স অরহত্তপ্পত্তি।</p>
<p class="bodytext">তস্স পত্তিস্সরিযস্স বহূনং জনানং অৰস্সযভাৰো ৰিয ইমস্সাপি অরহত্তপ্পত্তস্স বহূনং অৰস্সযভাৰো ৰেদিতব্বো। এত্তাৰতা হি এস অনুত্তরং পুঞ্ঞক্খেত্তং নাম হোতীতি।</p>
<p class="centered">পঞ্চকনযো নিট্ঠিতো।</p>
<p class="bodytext">এত্তাৰতা চতুক্কপঞ্চকনযদ্বযভেদো সুদ্ধিকনৰকো নাম পকাসিতো হোতি। অত্থতো পনেস পঞ্চকনযে চতুক্কনযস্স পৰিট্ঠত্তা ঝানপঞ্চকো এৰাতি ৰেদিতব্বো।</p>
<p class="subhead">পটিপদাচতুক্কং</p>
<p class="bodytext"><a name="para176-180"></a><span class="paranum">১৭৬-১৮০</span>. ইদানি <a name="V0.0227"></a> যস্মা এতং ঝানং নাম পটিপদাকমেন সিজ্ঝতি, তস্মা তস্স পটিপদাভেদং দস্সেতুং <span class="bld">পুন কতমে ধম্মা কুসলা</span>তিআদি আরদ্ধং। তত্থ দুক্খা পটিপদা অস্সাতি <span class="bld">দুক্খপটিপদং</span>। দন্ধা অভিঞ্ঞা অস্সাতি <span class="bld">দন্ধাভিঞ্ঞং</span>। ইতি দুক্খপটিপদন্তি ৰা দন্ধাভিঞ্ঞন্তি ৰা পথৰীকসিণন্তি ৰা তীণিপি ঝানস্সেৰ নামানি। <span class="bld">দুক্খপটিপদং খিপ্পাভিঞ্ঞ</span>ন্তিআদীসুপি এসেৰ নযো।</p>
<p class="bodytext">তত্থ পঠমসমন্নাহারতো পট্ঠায যাৰ তস্স তস্স ঝানস্স উপচারং উপ্পজ্জতি তাৰ পৰত্তা ঝানভাৰনা ‘পটিপদা’তি ৰুচ্চতি। উপচারতো পন পট্ঠায যাৰ অপ্পনা তাৰ পৰত্তা পঞ্ঞা ‘অভিঞ্ঞা’তি ৰুচ্চতি। সা পনেসা পটিপদা একচ্চস্স দুক্খা হোতি। নীৰরণাদিপচ্চনীকধম্মসমুদাচারগহনতায <a name="P0.0183"></a> কিচ্ছা অসুখসেৰনাতি অত্থো। একচ্চস্স তদভাৰেন সুখা। অভিঞ্ঞাপি একচ্চস্স দন্ধা হোতি, মন্দা, অসীঘপ্পৰত্তি। একচ্চস্স খিপ্পা অমন্দা সীঘপ্পৰত্তি। তস্মা যো আদিতো কিলেসে ৰিক্খম্ভেন্তো দুক্খেন সসঙ্খারেন সপ্পযোগেন কিলমন্তো ৰিক্খম্ভেতি <a name="M0.0228"></a>, তস্স দুক্খা পটিপদা নাম হোতি। যো পন ৰিক্খম্ভিতকিলেসো অপ্পনাপরিৰাসং ৰসন্তো চিরেন অঙ্গপাতুভাৰং পাপুণাতি, তস্স দন্ধাভিঞ্ঞা নাম হোতি। যো খিপ্পং অঙ্গপাতুভাৰং পাপুণাতি তস্স খিপ্পাভিঞ্ঞা নাম হোতি। যো কিলেসে ৰিক্খম্ভেন্তো সুখেন অকিলমন্তো ৰিক্খম্ভেতি, তস্স সুখা পটিপদা নাম হোতি।</p>
<p class="bodytext">তত্থ যানি সপ্পাযাসপ্পাযানি চ পলিবোধুপচ্ছেদাদীনি পুব্বকিচ্চানি চ অপ্পনাকোসল্লানি চ <span class="bld">ৰিসুদ্ধিমগ্গে</span> চিত্তভাৰনানিদ্দেসে নিদ্দিট্ঠানি, তেসু যো অসপ্পাযসেৰী হোতি, তস্স দুক্খা পটিপদা দন্ধা চ অভিঞ্ঞা হোতি। সপ্পাযসেৰিনো সুখা পটিপদা খিপ্পা চ অভিঞ্ঞা। যো পন পুব্বভাগে অসপ্পাযং সেৰিত্বা অপরভাগে সপ্পাযসেৰী হোতি, পুব্বভাগে ৰা সপ্পাযং সেৰিত্বা অপরভাগে অসপ্পাযসেৰী, তস্স ৰোমিস্সকতা ৰেদিতব্বা। তথা পলিবোধুপচ্ছেদাদিকং পুব্বকিচ্চং অসম্পাদেত্বা ভাৰনং অনুযুত্তস্স দুক্খা পটিপদা হোতি, ৰিপরিযাযেন সুখা। অপ্পনাকোসল্লানি পন অসম্পাদেন্তস্স দন্ধা অভিঞ্ঞা হোতি, সম্পাদেন্তস্স খিপ্পা।</p>
<p class="bodytext">অপিচ <a name="V0.0228"></a> তণ্হাঅৰিজ্জাৰসেন সমথৰিপস্সনাকতাধিকারৰসেন চাপি এতাসং পভেদো ৰেদিতব্বো। তণ্হাভিভূতস্স হি দুক্খা পটিপদা হোতি, অনভিভূতস্স সুখা। অৰিজ্জাভিভূতস্স চ দন্ধা অভিঞ্ঞা হোতি, অনভিভূতস্স খিপ্পা। যো চ সমথে অকতাধিকারো তস্স দুক্খা পটিপদা হোতি, কতাধিকারস্স সুখা। যো পন ৰিপস্সনায অকতাধিকারো হোতি, তস্স দন্ধা অভিঞ্ঞা হোতি, কতাধিকারস্স খিপ্পা।</p>
<p class="bodytext">কিলেসিন্দ্রিযৰসেন চাপি এতাসং পভেদো ৰেদিতব্বো। তিব্বকিলেসস্স হি মুদিন্দ্রিযস্স দুক্খা পটিপদা হোতি দন্ধা চ অভিঞ্ঞা, তিক্খিন্দ্রিযস্স পন খিপ্পা অভিঞ্ঞা। মন্দকিলেসস্স চ মুদিন্দ্রিযস্স সুখা পটিপদা হোতি দন্ধা চ অভিঞ্ঞা, তিক্খিন্দ্রিযস্স পন খিপ্পা অভিঞ্ঞাতি।</p>
<p class="bodytext">ইতি ইমাসু পটিপদাঅভিঞ্ঞাসু যো পুগ্গলো দুক্খায পটিপদায <a name="P0.0184"></a> দন্ধায অভিঞ্ঞায ঝানং পাপুণাতি, তস্স তং ঝানং দুক্খপটিপদং দন্ধাভিঞ্ঞন্তি ৰুচ্চতি। সেসেসুপি এসেৰ নযো।</p>
<p class="bodytext">তত্থ <a name="M0.0229"></a> ‘তদনুধম্মতা সতি সন্তিট্ঠতি ঠিতিভাগিনী পঞ্ঞা’তি (ৰিভ॰ ৭৯৯) এৰং ৰুত্তসতিযা ৰা তংতংঝাননিকন্তিযা ৰা ৰিক্খম্ভনে পটিপদা, তংতংঝানুপচারপ্পত্তস্স অপ্পনায পরিৰাসে অভিঞ্ঞা চ ৰেদিতব্বা। আগমনৰসেনাপি চ পটিপদা অভিঞ্ঞা হোন্তিযেৰ। দুক্খপটিপদঞ্হি দন্ধাভিঞ্ঞং পঠমজ্ঝানং পত্বা পৰত্তং দুতিযম্পি তাদিসমেৰ হোতি। ততিযচতুত্থেসুপি এসেৰ নযো। যথা চ চতুক্কনযে এৰং পঞ্চকনযেপি পটিপদাৰসেন চতুধা ভেদো ৰেদিতব্বো। ইতি পটিপদাৰসেনপি চত্তারো নৰকা ৰুত্তা হোন্তি। তেসু পাঠতো ছত্তিংস চিত্তানি, অত্থতো পন পঞ্চকনযে চতুক্কনযস্স পৰিট্ঠত্তা ৰীসতিমেৰ ভৰন্তীতি।</p>
<p class="centered">পটিপদাচতুক্কং।</p>
<p class="subhead">আরম্মণচতুক্কং</p>
<p class="bodytext"><a name="para181"></a><span class="paranum">১৮১</span>. ইদানি <a name="V0.0229"></a> যস্মা এতং ঝানং নাম যথা পটিপদাভেদেন এৰং আরম্মণভেদেনাপি চতুব্বিধং হোতি। তস্মাস্স তং পভেদং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং। তত্থ <span class="bld">পরিত্তং পরিত্তারম্মণ</span>ন্তিআদীসু যং অপ্পগুণং হোতি, উপরিজ্ঝানস্স পচ্চযো ভৰিতুং ন সক্কোতি, ইদং <span class="bld">পরিত্তং নাম</span>। যং পন অৰড্ঢিতে সুপ্পমত্তে ৰা সরাৰমত্তে ৰা আরম্মণে পৰত্তং, তং পরিত্তং আরম্মণং অস্সাতি <span class="bld">পরিত্তারম্মণং</span>। যং পগুণং সুভাৰিতং উপরিজ্ঝানস্স পচ্চযো ভৰিতুং সক্কোতি, ইদং <span class="bld">অপ্পমাণং</span> নাম। যং ৰিপুলে আরম্মণে পৰত্তং তং ৰুড্ঢিপ্পমাণত্তা অপ্পমাণং আরম্মণং অস্সাতি <span class="bld">অপ্পমাণারম্মণং</span>। ৰুত্তলক্খণৰোমিস্সকতায পন ৰোমিস্সকনযো ৰেদিতব্বো। ইতি আরম্মণৰসেনপি চত্তারো নৰকা ৰুত্তা হোন্তি। চিত্তগণনাপেত্থ পুরিমসদিসা এৰাতি।</p>
<p class="centered">আরম্মণচতুক্কং।</p>
<p class="subhead">আরম্মণপটিপদামিস্সকং</p>
<p class="bodytext"><a name="para186"></a><span class="paranum">১৮৬</span>. ইদানি আরম্মণপটিপদামিস্সকং সোল়সক্খত্তুকনযং <a name="P0.0185"></a> দস্সেতুং পুন <span class="bld">কতমে ধম্মা কুসলা</span>তিআদি আরদ্ধং। তত্থ পঠমনযে ৰুত্তজ্ঝানং <a name="M0.0230"></a> দুক্খপটিপদত্তা দন্ধাভিঞ্ঞত্তা পরিত্তত্তা পরিত্তারম্মণত্তাতি চতূহি কারণেহি <span class="bld">হীনং,</span> সোল়সমনযে ৰুত্তজ্ঝানং সুখপটিপদত্তা খিপ্পাভিঞ্ঞত্তা অপ্পমাণত্তা অপ্পমাণারম্মণত্তাতি চতূহি কারণেহি <span class="bld">পণীতং</span>। সেসেসু চুদ্দসসু একেন দ্বীহি তীহি চ কারণেহি হীনপ্পণীততা ৰেদিতব্বা।</p>
<p class="bodytext">কস্মা পনাযং নযো দেসিতোতি? ঝানুপ্পত্তিকারণত্তা। সম্মাসম্বুদ্ধেন হি পথৰীকসিণে সুদ্ধিকজ্ঝানং চতুক্কনযৰসেন পঞ্চকনযৰসেন চ দস্সিতং; তথা সুদ্ধিকপটিপদা, তথা সুদ্ধিকারম্মণং। তত্থ যা দেৰতা পথৰীকসিণে সুদ্ধিকজ্ঝানং চতুক্কনযৰসেন দেসিযমানং বুজ্ঝিতুং সক্কোন্তি, তাসং সপ্পাযৰসেন সুদ্ধিকজ্ঝানে চতুক্কনযো দেসিতো। যা পঞ্চকনযৰসেন দেসিযমানং বুজ্ঝিতুং সক্কোন্তি, তাসং সপ্পাযৰসেন পঞ্চকনযো। যা সুদ্ধিকপটিপদায <a name="V0.0230"></a>, সুদ্ধিকারম্মণে চতুক্কনযৰসেন দেসিযমানং বুজ্ঝিতুং সক্কোন্তি, তাসং সপ্পাযৰসেন সুদ্ধিকপটিপদায সুদ্ধিকারম্মণে চতুক্কনযো দেসিতো। যা পঞ্চকনযৰসেন দেসিযমানং বুজ্ঝিতুং সক্কোন্তি তাসং সপ্পাযৰসেন পঞ্চকনযো। ইতি হেট্ঠা পুগ্গলজ্ঝাসযৰসেন দেসনা কতা।</p>
<p class="bodytext">দেসনাৰিলাসপ্পত্তো চেস পভিন্নপটিসম্ভিদো দসবলচতুৰেসারজ্জৰিসদঞাণো ধম্মানং যাথাৰসরসলক্খণস্স সুপ্পটিৰিদ্ধত্তা ধম্মপঞ্ঞত্তিকুসলতায যো যো নযো লব্ভতি তস্স তস্স ৰসেন দেসনং নিযমেতুং সক্কোতি, তস্মা ইমায দেসনাৰিলাসপ্পত্তিযাপি তেন এসা পথৰীকসিণে সুদ্ধিকচতুক্কনযাদিৰসেন দেসনা কতা।</p>
<p class="bodytext">যস্মা পন যে কেচি ঝানং উপ্পাদেন্তি নাম ন তে আরম্মণপটিপদাহি ৰিনা উপ্পাদেতুং সক্কোন্তি, তস্মা নিযমতো ঝানুপ্পত্তিকারণত্তা অযং সোল়সক্খত্তুকনযো কথিতো।</p>
<p class="bodytext">এত্তাৰতা সুদ্ধিকনৰকো, চত্তারো পটিপদানৰকা, চত্তারো আরম্মণনৰকা, ইমে চ সোল়স নৰকাতি পঞ্চৰীসতি নৰকা কথিতা হোন্তি। তত্থ একেকস্মিং নৰকে চতুক্কপঞ্চকৰসেন দ্বে দ্বে নযাতি পঞ্ঞাস নযা। তত্থ ‘‘পঞ্চৰীসতিযা চতুক্কনযেসু <a name="P0.0186"></a> সতং, পঞ্চকনযেসু পঞ্চৰীসসত’’ন্তি পাঠতো পঞ্চৰীসাধিকানি দ্বে ঝানচিত্তসতানি হোন্তি। পঞ্চকনযে পন চতুক্কনযস্স পৰিট্ঠত্তা অত্থতো পঞ্চৰীসাধিকমেৰ চিত্তসতং <a name="M0.0231"></a> হোতি। যানি চেতানি পাঠে পঞ্চৰীসাধিকানি দ্বে চিত্তসতানি তেসু একেকস্স নিদ্দেসে ধম্মৰৰত্থানাদযো তযো তযো মহাৰারা হোন্তি। তে পন তত্থ তত্থ নযমত্তমেৰ দস্সেত্বা সংখিত্তাতি।</p>
<p class="centered">পথৰীকসিণং।</p>
<p class="bodytext"><a name="para203"></a><span class="paranum">২০৩</span>. ইদানি যস্মা আপোকসিণাদীসুপি এতানি ঝানানি উপ্পজ্জন্তি, তস্মা তেসং দস্সনত্থং পুন <span class="bld">কতমে ধম্মা কুসলা</span>তিআদি আরদ্ধং। তেসু সব্বো পাল়িনযো চ অত্থৰিভাৰনা চ চিত্তগণনা চ ৰারসঙ্খেপো চ পথৰীকসিণে ৰুত্তনযেনেৰ ৰেদিতব্বো। ভাৰনানযো পন কসিণপরিকম্মং আদিং কত্বা সব্বো <span class="bld">ৰিসুদ্ধিমগ্গে</span> (ৰিসুদ্ধি ১.৯১ আদযো) পকাসিতোযেৰ। <span class="bld">মহাসকুলুদাযিসুত্তে</span> পন দসকসিণানি (ম॰ নি॰ ২.২৫০) ৰুত্তানি। তেসু ৰিঞ্ঞাণকসিণং আকাসে <a name="V0.0231"></a> পৰত্তিতমহগ্গতৰিঞ্ঞাণম্পি তত্থ পরিকম্মং কত্বা নিব্বত্তা ৰিঞ্ঞাণঞ্চাযতনসমাপত্তিপি হোতীতি সব্বপ্পকারেন আরুপ্পদেসনমেৰ ভজতি, তস্মা ইমস্মিং ঠানে ন কথিতং।</p>
<p class="bodytext"><span class="bld">আকাসকসিণ</span>ন্তি পন কসিণুগ্ঘাটিমমাকাসম্পি, তং আরম্মণং কত্বা পৰত্তক্খন্ধাপি, ভিত্তিচ্ছিদ্দাদীসু অঞ্ঞতরস্মিং গহেতব্বনিমিত্তপরিচ্ছেদাকাসম্পি, তং আরম্মণং কত্বা উপ্পন্নং চতুক্কপঞ্চকজ্ঝানম্পি ৰুচ্চতি। তত্থ পুরিমনযো আরুপ্পদেসনং ভজতি, পচ্ছিমনযো রূপাৰচরদেসনং। ইতি মিস্সকত্তা ইমং রূপাৰচরদেসনং ন আরুল়্হং। পরিচ্ছেদাকাসে নিব্বত্তজ্ঝানং পন রূপূপপত্তিযা মগ্গো হোতি তস্মা তং গহেতব্বং। তস্মিং পন চতুক্কপঞ্চকজ্ঝানমেৰ উপ্পজ্জতি, অরূপজ্ঝানং নুপ্পজ্জতি। কস্মা? কসিণুগ্ঘাটনস্স অলাভতো। তঞ্হি পুনপ্পুনং উগ্ঘাটিযমানম্পি আকাসমেৰ হোতীতি ন তত্থ কসিণুগ্ঘাটনং লব্ভতি, তস্মা তত্থুপ্পন্নং ঝানং দিট্ঠধম্মসুখৰিহারায সংৰত্ততি, অভিঞ্ঞাপাদকং হোতি, ৰিপস্সনাপাদকং হোতি, নিরোধপাদকং ন হোতি। অনুপুব্বনিরোধো পনেত্থ যাৰ <a name="P0.0187"></a> পঞ্চমজ্ঝানা লব্ভতি ৰট্টপাদকং হোতিযেৰ। যথা চেতং এৰং পুরিমকসিণেসু উপ্পন্নং ঝানম্পি। নিরোধপাদকভাৰো পনেত্থ ৰিসেসো। সেসমেত্থ আকাসকসিণে যং ৰত্তব্বং সিযা তং সব্বং <span class="bld">ৰিসুদ্ধিমগ্গে</span> (ৰিসুদ্ধি॰ ১.৯৮-৯৯) ৰুত্তমেৰ।</p>
<p class="bodytext">‘একোপি <a name="M0.0232"></a> হুত্বা বহুধা হোতী’তিআদিনযং (দী॰ নি॰ ১.২৩৯; পটি॰ ম॰ ১.১০২) পন ৰিকুব্বনং ইচ্ছন্তেন পুরিমেসু অট্ঠসু কসিণেসু অট্ঠ সমাপত্তিযো নিব্বত্তেত্বা কসিণানুলোমতো কসিণপটিলোমতো, কসিণানুলোমপটিলোমতো; ঝানানুলোমতো, ঝানপটিলোমতো, ঝানানুলোমপটিলোমতো; ঝানুক্কন্তিকতো, কসিণুক্কন্তিকতো, ঝানকসিণুক্কন্তিকতো; অঙ্গসঙ্কন্তিকতো, আরম্মণসঙ্কন্তিকতো, অঙ্গারম্মণসঙ্কন্তিকতো; অঙ্গৰৰত্থানতো, আরম্মণৰৰত্থানতোতি ইমেহি চুদ্দসহাকারেহি চিত্তং পরিদমেতব্বং। তেসং ৰিত্থারকথা <span class="bld">ৰিসুদ্ধিমগ্গে</span> (ৰিসুদ্ধি॰ ২.৩৬৫-৩৬৬) ৰুত্তাযেৰ।</p>
<p class="bodytext">এৰং পন চুদ্দসহাকারেহি চিত্তং অপরিদমেত্বা, পুব্বে অভাৰিতভাৰনো আদিকম্মিকো যোগাৰচরো ইদ্ধিৰিকুব্বনং সম্পাদেস্সতীতি নেতং ঠানং ৰিজ্জতি। আদিকম্মিকস্স হি কসিণপরিকম্মম্পি ভারো; সতেসু সহস্সেসু ৰা একোৰ সক্কোতি। কতকসিণপরিকম্মস্স নিমিত্তুপ্পাদনং ভারো; সতেসু সহস্সেসু ৰা একোৰ সক্কোতি। উপ্পন্নে নিমিত্তে তং ৰড্ঢেত্বা অপ্পনাধিগমো <a name="V0.0232"></a> ভারো, সতেসু সহস্সেসু ৰা একোৰ সক্কোতি। অধিগতপ্পনস্স চুদ্দসহাকারেহি চিত্তপরিদমনং ভারো; সতেসু সহস্সেসু ৰা একোৰ সক্কোতি। চুদ্দসহাকারেহি পরিদমিতচিত্তস্সাপি ইদ্ধিৰিকুব্বনং নাম ভারো, সতেসু সহস্সেসু ৰা একোৰ সক্কোতি। ৰিকুব্বনপ্পত্তস্সাপি খিপ্পনিসন্তিভাৰো নাম ভারো; সতেসু সহস্সেসু ৰা একোৰ খিপ্পনিসন্তি হোতি। থেরম্বত্থলে <span class="bld">মহারোহনগুত্তত্থেরস্স</span> গিলানুপট্ঠানং আগতেসু তিংসমত্তেসু ইদ্ধিমন্তসহস্সেসু উপসম্পদায অট্ঠৰস্সিকো <span class="bld">রক্খিতত্থেরো ৰিয</span>। সব্বং ৰত্থু <span class="bld">ৰিসুদ্ধিমগ্গে</span> (ৰিসুদ্ধি॰ ২.৩৬৭) ৰিত্থারিতমেৰাতি।</p>
<p class="centered">কসিণকথা।</p>
<p class="subhead">অভিভাযতনকথা</p>
<p class="bodytext"><a name="para204"></a><span class="paranum">২০৪</span>. এৰং অট্ঠসু কসিণেসু রূপাৰচরকুসলং নিদ্দিসিত্বা, ইদানি যস্মা সমানেপি আরম্মণে ভাৰনায অসমানং ইমেসু অট্ঠসু কসিণেসু অঞ্ঞম্পি অভিভাযতনসঙ্খাতং রূপাৰচরকুসলং <a name="P0.0188"></a> পৰত্ততি, তস্মা <a name="M0.0233"></a> তং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং। তত্থ <span class="bld">অজ্ঝত্তং অরূপসঞ্ঞী</span>তি অলাভিতায ৰা অনত্থিকতায ৰা অজ্ঝত্তরূপে পরিকম্মসঞ্ঞাৰিরহিতো। <span class="bld">বহিদ্ধা রূপানি পস্সতী</span>তি বহিদ্ধা অট্ঠসু কসিণেসু কতপরিকম্মতায পরিকম্মৰসেন চেৰ অপ্পনাৰসেন চ তানি বহিদ্ধা অট্ঠসু কসিণেসু রূপানি পস্সতি। <span class="bld">পরিত্তানী</span>তি অৰড্ঢিতানি। <span class="bld">তানি অভিভুয্যা</span>তি যথা নাম সম্পন্নগহণিকো কটচ্ছুমত্তং ভত্তং লভিত্বা ‘কিং এত্থ ভুঞ্জিতব্বং অত্থী’তি সঙ্কড্ঢিত্বা এককবল়মেৰ করোতি, এৰমেৰ ঞাণুত্তরিকো পুগ্গলো ৰিসদঞাণো ‘কিমেত্থ পরিত্তকে আরম্মণে সমাপজ্জিতব্বং অত্থি, নাযং মম ভারো’তি তানি রূপানি অভিভৰিত্বা সমাপজ্জতি। সহ নিমিত্তুপ্পাদেনেৰেত্থ অপ্পনং নিব্বত্তেতীতি অত্থো। <span class="bld">জানামি পস্সামী</span>তি ইমিনা পনস্স পুব্বভাগো কথিতো। <span class="bld">আগমট্ঠকথাসু</span> পন ৰুত্তং – ইমিনাস্স পন আভোগো কথিতো। সো চ খো সমাপত্তিতো ৰুট্ঠিতস্স, ন অন্তোসমাপত্তিযন্তি (অ॰ নি॰ অট্ঠ॰ ৩.৮.৬৫)।</p>
<p class="bodytext"><span class="bld">অপ্পমাণানী</span>তি <a name="V0.0233"></a> ৰড্ঢিতপ্পমাণানি। <span class="bld">অভিভুয্যা</span>তি এত্থ পন যথা মহগ্ঘসো পুরিসো একং ভত্তৰড্ঢিতকং লভিত্বা ‘অঞ্ঞাপি হোতু ‘কিমেসা ময্হং করিস্সতী’তি তং ন মহন্ততো পস্সতি, এৰমেৰ ঞাণুত্তরো পুগ্গলো ৰিসদঞ্ঞাণো ‘কিমেত্থ সমাপজ্জিতব্বং, ন ইদং অপ্পমাণং, ন ময্হং চিত্তেকগ্গতাকরণে ভারো অত্থী’তি তানি অভিভৰিত্বা সমাপজ্জতি। সহ নিমিত্তুপ্পাদেনেৰেত্থ অপ্পনং নিব্বত্তেতীতি অত্থো।</p>
<p class="bodytext">পরিত্তং পরিত্তারম্মণং অপ্পমাণং পরিত্তারম্মণন্তি ইধ পরিত্তানীতি আগতত্তা অপ্পমাণারম্মণতা ন গহিতা, পরতো অপ্পমাণানীতি আগতত্তা পরিত্তারম্মণতা। <span class="bld">অট্ঠকথাযং</span> পন ৰুত্তং – ‘ইমস্মিং ঠানে চত্তারি চত্তারি আরম্মণানি অগ্গহেত্বা দ্বে দ্বেৰ গহিতানি <a name="P0.0189"></a>। কিং কারণা? চতূসু হি গহিতেসু দেসনা সোল়সক্খত্তুকা হোতি, সত্থারা চ হেট্ঠা সোল়সক্খত্তুকা দেসনা কিলঞ্জম্হি তিলে পত্থরন্তেন ৰিয ৰিত্থারতো কথিতা। তস্স ইমস্মিং ঠানে অট্ঠক্খত্তুকং দেসনং কাতুং অজ্ঝাসযো। তস্মা দ্বে দ্বেযেৰ গহিতানীতি ৰেদিতব্বানীতি।</p>
<p class="bodytext"><span class="bld">সুৰণ্ণদুব্বণ্ণানী</span>তি <a name="M0.0234"></a> পরিসুদ্ধাপরিসুদ্ধৰণ্ণানি। পরিসুদ্ধানি হি নীলাদীনি সুৰণ্ণানি, অপরিসুদ্ধানি চ দুব্বণ্ণানীতি ইধ অধিপ্পেতানি। <span class="bld">আগমট্ঠকথাসু</span> পন ‘সুৰণ্ণানি ৰা হোন্তু দুব্বণ্ণানি ৰা, পরিত্তঅপ্পমাণৰসেনেৰ ইমানি অভিভাযতনানি দেসিতানী’তি (অ॰ নি॰ অট্ঠ॰ ৩.৮.৬৫) ৰুত্তং। ইমেসু পন চতূসু পরিত্তং ৰিতক্কচরিতৰসেন আগতং, অপ্পমাণং মোহচরিতৰসেন, সুৰণ্ণং দোসচরিতৰসেন, দুব্বণ্ণং রাগচরিতৰসেন। এতেসঞ্হি এতানি সপ্পাযানি। সা চ তেসং সপ্পাযতা ৰিত্থারতো <span class="bld">ৰিসুদ্ধিমগ্গে</span> (ৰিসুদ্ধি॰ ১.৪৩) চরিযনিদ্দেসে ৰুত্তা।</p>
<p class="bodytext">কস্মা পন, যথা সুত্তন্তে ‘‘অজ্ঝত্তং রূপসঞ্ঞী একো বহিদ্ধা রূপানি পস্সতি পরিত্তানী’’তিআদি (দী॰ নি॰ ২.১৭৩; ম॰ নি॰ ২.২৪৯; অ॰ নি॰ ৮.৬৫) ৰুত্তং, এৰং অৰত্বা ইধ চতূসুপি অভিভাযতনেসু অজ্ঝত্তং অরূপসঞ্ঞিতাৰ ৰুত্তাতি? অজ্ঝত্তরূপানং অনভিভৰনীযতো। তত্থ ৰা হি ইধ ৰা বহিদ্ধারূপানেৰ অভিভৰিতব্বানি, তস্মা তানি নিযমতো ৰত্তব্বানীতি তত্রপি ইধপি ৰুত্তানি। অজ্ঝত্তং অরূপসঞ্ঞীতি ইদং পন সত্থু দেসনাৰিলাসমত্তমেৰ। অযং তাৰ চতূসু অভিভাযতনেসু অপুব্বপদৰণ্ণনা। সুদ্ধিকনযপটিপদাভেদো পনেত্থ পথৰীকসিণে ৰুত্তনযেনেৰ একেকস্মিং অভিভাযতনে ৰেদিতব্বো। কেৰলঞ্চেত্থ <a name="V0.0234"></a> আরম্মণচতুক্কং আরম্মণদুকং হোতি, সোল়সক্খত্তুকঞ্চ অট্ঠক্খত্তুকং। সেসং তাদিসমেৰ। এৰমেত্থ একেকস্মিং অভিভাযতনে একো সুদ্ধিকনৰকো, চত্তারো পটিপদানৰকা, দ্বে আরম্মণনৰকা, আরম্মণপটিপদামিস্সকে অট্ঠ নৰকাতি পন্নরস নৰকাতি চতূসুপি অভিভাযতনেসু সমসট্ঠি নৰকা ৰেদিতব্বা।</p>
<p class="bodytext"><a name="para246"></a><span class="paranum">২৪৬</span>. পঞ্চমঅভিভাযতনাদীসু <a name="P0.0190"></a> <span class="bld">নীলানী</span>তি সব্বসঙ্গাহিকৰসেন ৰুত্তং। <span class="bld">নীলৰণ্ণানী</span>তি ৰণ্ণৰসেন, <span class="bld">নীলনিদস্সনানী</span>তি নিদস্সনৰসেন, অপঞ্ঞাযমানৰিৰরানি, অসম্ভিন্নৰণ্ণানি, একনীলানেৰ হুত্বা দিস্সন্তীতি ৰুত্তং হোতি। <span class="bld">নীলনিভাসানী</span>তি ইদং পন ওভাসনৰসেন ৰুত্তং; নীলোভাসানি নীলপ্পভাযুত্তানীতি অত্থো। এতেন নেসং সুৰিসুদ্ধতং দস্সেতি। সুৰিসুদ্ধৰণ্ণৰসেন হি ইমানি চত্তারি অভিভাযতনানি ৰুত্তানি। <span class="bld">পীতানী</span>তিআদীসুপি ইমিনাৰ নযেন অত্থো ৰেদিতব্বো। নীলকসিণং উগ্গণ্হন্তো নীলস্মিং নিমিত্তং গণ্হাতি। পুপ্ফস্মিং ৰা ৰত্থস্মিং ৰা ৰণ্ণধাতুযা ৰাতিআদিকং <a name="M0.0235"></a> পনেত্থ কসিণকরণঞ্চ পরিকম্মঞ্চ অপ্পনাৰিধানঞ্চ সব্বং <span class="bld">ৰিসুদ্ধিমগ্গে</span> (ৰিসুদ্ধি॰ ১.৯৩ আদযো) ৰিত্থারতো ৰুত্তমেৰ। যথা চ পথৰীকসিণে এৰমেত্থ একেকস্মিং অভিভাযতনে পঞ্চৰীসতি পঞ্চৰীসতি নৰকা ৰেদিতব্বা।</p>
<p class="centered">অভিভাযতনকথা।</p>
<p class="subhead">ৰিমোক্খকথা</p>
<p class="bodytext"><a name="para248"></a><span class="paranum">২৪৮</span>. ইদানি যস্মা ইদং রূপাৰচরকুসলং নাম ন কেৰলং আরম্মণসঙ্খাতানং আযতনানং অভিভৰনতো অভিভাযতনৰসেনেৰ উপ্পজ্জতি, অথ খো ৰিমোক্খৰসেনপি উপ্পজ্জতি, তস্মা তম্পি নযং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং।</p>
<p class="bodytext">কেনট্ঠেন পন ৰিমোক্খো ৰেদিতব্বোতি? অধিমুচ্চনট্ঠেন। কো অযং অধিমুচ্চনট্ঠো নাম? পচ্চনীকধম্মেহি চ সুট্ঠু ৰিমুচ্চনট্ঠো, আরম্মণে চ অভিরতিৰসেন সুট্ঠু ৰিমুচ্চনট্ঠো <a name="V0.0235"></a>। পিতুঅঙ্কে ৰিস্সট্ঠঅঙ্গপচ্চঙ্গস্স দারকস্স সযনং ৰিয অনিগ্গহিতভাৰেন নিরাসঙ্কতায আরম্মণে পৰত্তীতি ৰুত্তং হোতি। এৰংলক্খণঞ্হি ৰিমোক্খভাৰপ্পত্তং রূপাৰচরকুসলং দস্সেতুং অযং নযো আরদ্ধো।</p>
<p class="bodytext">তত্থ <span class="bld">রূপী</span>তি অজ্ঝত্তং কেসাদীসু উপ্পাদিতং রূপজ্ঝানং রূপং, তদস্সত্থীতি রূপী। অজ্ঝত্তঞ্হি নীলপরিকম্মং করোন্তো কেসে ৰা পিত্তে ৰা অক্খিতারকায ৰা করোতি। পীতপরিকম্মং করোন্তো মেদে ৰা ছৰিযা ৰা অক্খীনং <a name="P0.0191"></a> পীতট্ঠানে ৰা করোতি। লোহিতপরিকম্মং করোন্তো মংসে ৰা লোহিতে ৰা জিব্হায ৰা হত্থতলপাদতলেসু ৰা অক্খীনং রত্তট্ঠানে ৰা করোতি। ওদাতপরিকম্মং করোন্তো অট্ঠিম্হি ৰা দন্তে ৰা নখে ৰা অক্খীনং সেতট্ঠানে ৰা করোতি। এৰং পরিকম্মং কত্বা উপ্পন্নজ্ঝানসমঙ্গিনং সন্ধাযেতং ৰুত্তং। <span class="bld">রূপানি পস্সতী</span>তি বহিদ্ধাপি নীলকসিণাদিরূপানি ঝানচক্খুনা পস্সতি। ইমিনা অজ্ঝত্তবহিদ্ধাৰত্থুকেসু কসিণেসু ঝানপটিলাভো দস্সিতো।</p>
<p class="bodytext"><span class="bld">অজ্ঝত্তং</span> <a name="M0.0236"></a> <span class="bld">অরূপসঞ্ঞী</span>তি অজ্ঝত্তং ন রূপসঞ্ঞী। অত্তনো কেসাদীসু অনুপ্পাদিতরূপাৰচরজ্ঝানোতি অত্থো। ইমিনা বহিদ্ধা পরিকম্মং কত্বা বহিদ্ধাৰ পটিলদ্ধজ্ঝানতা দস্সিতা।</p>
<p class="bodytext"><span class="bld">সুভ</span>ন্তি ইমিনা সুৰিসুদ্ধেসু নীলাদীসু ৰণ্ণকসিণেসু ঝানানি দস্সিতানি। তত্থ কিঞ্চাপি অন্তোঅপ্পনায ‘সুভ’ন্তি আভোগো নত্থি, যো পন সুৰিসুদ্ধং সুভকসিণং আরম্মণং কত্বা ৰিহরতি, সো যস্মা ‘সুভ’ন্তি…পে॰… পঠমং ঝানং উপসম্পজ্জ ৰিহরতি, তথা দুতিযাদীনি, তস্মা এৰং দেসনা কতা। <span class="bld">পটিসম্ভিদামগ্গে</span> পন ‘‘কথং সুভন্ত্বেৰ অধিমুত্তো হোতীতি ৰিমোক্খো? ইধ ভিক্খু মেত্তাসহগতেন চেতসা একং দিসং…পে॰… ৰিহরতি, মেত্তায ভাৰিতত্তা সত্তা অপ্পটিকূলা হোন্তি; করুণা… মুদিতা… উপেক্খাসহগতেন চেতসা একং দিসং…পে॰… ৰিহরতি, উপেক্খায ভাৰিতত্তা সত্তা অপ্পটিকূলা হোন্তি, এৰং সুভন্ত্বেৰ অধিমুত্তো হোতী’’তি ৰিমোক্খোতি (পটি॰ ম॰ ১.২১২) ৰুত্তং। ইধ পন উপরি পাল়িযংযেৰ ব্রহ্মৰিহারানং আগতত্তা তং নযং পটিক্খিপিত্বা সুনীলকসুপীতকসুলোহিতকসুওদাতকপরিসুদ্ধনীলকপরিসুদ্ধপীতকপরিসুদ্ধলোহিতকপরিসুদ্ধওদাতকৰসেনেৰ সুভৰিমোক্খো অনুঞ্ঞাতো। ইতি কসিণন্তি ৰা অভিভাযতনন্তি ৰা ৰিমোক্খোতি ৰা রূপাৰচরজ্ঝানমেৰ <a name="V0.0236"></a>। তঞ্হি আরম্মণস্স সকলট্ঠেন কসিণং নাম, আরম্মণং অভিভৰনট্ঠেন অভিভাযতনং নাম, আরম্মণে অধিমুচ্চনট্ঠেন পচ্চনীকধম্মেহি চ ৰিমুচ্চনট্ঠেন <a name="P0.0192"></a> ৰিমোক্খো নামাতি ৰুত্তং। তত্থ কসিণদেসনা অভিধম্মৰসেন, ইতরা পন সুত্তন্তদেসনাৰসেন ৰুত্তাতি ৰেদিতব্বা। অযমেত্থ অপুব্বপদৰণ্ণনা। একেকস্মিং পন ৰিমোক্খে পথৰীকসিণে ৰিয পঞ্চৰীসতি পঞ্চৰীসতীতি কত্বা পঞ্চসত্ততি নৰকা ৰেদিতব্বা।</p>
<p class="centered">ৰিমোক্খকথা।</p>
<p class="subhead">ব্রহ্মৰিহারকথা</p>
<p class="bodytext"><a name="para251"></a><span class="paranum">২৫১</span>. ইদানি মেত্তাদিব্রহ্মৰিহারৰসেন পৰত্তমানং রূপাৰচরকুসলং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং। তত্থ <span class="bld">মেত্তাসহগত</span>ন্তি <a name="M0.0237"></a> মেত্তায সমন্নাগতং। পরতো করুণাসহগতাদীসুপি এসেৰ নযো। যেন পনেস ৰিধানেন পটিপন্নো মেত্তাদিসহগতানি ঝানানি উপসম্পজ্জ ৰিহরতি, তং মেত্তাদীনং ভাৰনাৰিধানং সব্বং <span class="bld">ৰিসুদ্ধিমগ্গে</span> (ৰিসুদ্ধি॰ ১.২৪০) ৰিত্থারিতমেৰ। অৰসেসায পাল়িযা অত্থো পথৰীকসিণে ৰুত্তনযেনেৰ ৰেদিতব্বো।</p>
<p class="bodytext">কেৰলঞ্হি পথৰীকসিণে পঞ্চৰীসতি নৰকা, ইধ পুরিমাসু তীসু তিকচতুক্কজ্ঝানিকৰসেন পঞ্চৰীসতি সত্তকা, উপেক্খায চতুত্থজ্ঝানৰসেন পঞ্চৰীসতি এককা, করুণামুদিতাসু চ ছন্দাদীহি চতূহি সদ্ধিং করুণামুদিতাতি ইমেপি যেৰাপনকা লব্ভন্তি। দুক্খপটিপদাদিভাৰো চেত্থ মেত্তায তাৰ ব্যাপাদৰিক্খম্ভনৰসেন, করুণায ৰিহিংসাৰিক্খম্ভনৰসেন, মুদিতায অরতিৰিক্খম্ভনৰসেন, উপেক্খায রাগপটিঘৰিক্খম্ভনৰসেন ৰেদিতব্বো। পরিত্তারম্মণতা পন নবহুসত্তারম্মণৰসেন; অপ্পমাণারম্মণতা বহুসত্তারম্মণৰসেন হোতীতি অযং ৰিসেসো। সেসং তাদিসমেৰ।</p>
<p class="bodytext">এৰং তাৰ পাল়িৰসেনেৰ –</p>
<p class="gatha1">ব্রহ্মুত্তমেন <a name="V0.0237"></a> কথিতে, ব্রহ্মৰিহারে ইমে ইতি ৰিদিত্বা।</p>
<p class="gathalast">ভিয্যো এতেসু অযং, পকিণ্ণককথাপি ৰিঞ্ঞেয্যা॥</p>
<p class="bodytext">এতাসু হি মেত্তাকরুণামুদিতাউপেক্খাসু অত্থতো তাৰ মেজ্জতীতি <span class="bld">মেত্তা,</span> সিনিয্হতীতি অত্থো। মিত্তে ৰা ভৰা, মিত্তস্স ৰা এসা পৰত্ততীপি মেত্তা। পরদুক্খে সতি সাধূনং হদযকম্পনং করোতীতি <span class="bld">করুণা</span>। কিণাতি ৰা পরদুক্খং হিংসতি ৰিনাসেতীতি <span class="bld">করুণা</span> <a name="P0.0193"></a>। কিরীযতি ৰা দুক্খিতেসু ফরণৰসেন পসারিযতীতি <span class="bld">করুণা</span>। মোদন্তি তায তংসমঙ্গিনো, সযং ৰা মোদতি, মোদনমত্তমেৰ ৰা তন্তি <span class="bld">মুদিতা</span>। ‘অৰেরা হোন্তূ’তিআদিব্যাপারপ্পহানেন মজ্ঝত্তভাৰূপগমনেন চ উপেক্খতীতি <span class="bld">উপেক্খা</span>।</p>
<p class="bodytext">লক্খণাদিতো পনেত্থ হিতাকারপ্পৰত্তিলক্খণা ‘মেত্তা’, হিতূপসংহাররসা, আঘাতৰিনযপচ্চুপট্ঠানা, সত্তানং মনাপভাৰদস্সনপদট্ঠানা। ব্যাপাদূপসমো এতিস্সা সম্পত্তি, সিনেহসম্ভৰো ৰিপত্তি। দুক্খাপনযনাকারপ্পৰত্তিলক্খণা ‘করুণা’, পরদুক্খাসহনরসা, অৰিহিংসাপচ্চুপট্ঠানা <a name="M0.0238"></a>, দুক্খাভিভূতানং অনাথভাৰদস্সনপদট্ঠানা। ৰিহিংসূপসমো তস্সা সম্পত্তি, সোকসম্ভৰো ৰিপত্তি। সত্তেসু পমোদনলক্খণা ‘মুদিতা’, অনিস্সাযনরসা, অরতিৰিঘাতপচ্চুপট্ঠানা, সত্তানং সম্পত্তিদস্সনপদট্ঠানা। অরতিৰূপসমো তস্সা সম্পত্তি, পহাসসম্ভৰো ৰিপত্তি। সত্তেসু মজ্ঝত্তাকারপ্পৰত্তিলক্খণা ‘উপেক্খা’, সত্তেসু সমভাৰদস্সনরসা, পটিঘানুনযৰূপসমপচ্চুপট্ঠানা, ‘‘কম্মস্সকা সত্তা, তে কস্স রুচিযা সুখিতা ৰা ভৰিস্সন্তি, দুক্খতো ৰা মুচ্চিস্সন্তি, পত্তসম্পত্তিতো ৰা ন পরিহাযিস্সন্তী’’তি? এৰং পৰত্তকম্মস্সকতাদস্সনপদট্ঠানা। পটিঘানুনযৰূপসমো তস্সা সম্পত্তি, গেহস্সিতায অঞ্ঞাণুপেক্খায সম্ভৰো ৰিপত্তি।</p>
<p class="bodytext">চতুন্নম্পি পনেতেসং ব্রহ্মৰিহারানং ৰিপস্সনাসুখঞ্চেৰ ভৰসম্পত্তি চ সাধারণপ্পযোজনং, ব্যাপাদাদিপটিঘাতো আৰেণিকং। ব্যাপাদপটিঘাতপ্পযোজনা হেত্থ মেত্তা, ৰিহিংসাঅরতিরাগপটিঘাতপ্পযোজনা ইতরা। ৰুত্তম্পি চেতং –</p>
<p class="indent">‘‘নিস্সরণঞ্হেতং, আৰুসো, ব্যাপাদস্স যদিদং মেত্তাচেতোৰিমুত্তি, নিস্সরণঞ্হেতং, আৰুসো, ৰিহেসায যদিদং করুণাচেতোৰিমুত্তি; নিস্সরণঞ্হেতং, আৰুসো, অরতিযা যদিদং <a name="V0.0238"></a> মুদিতাচেতোৰিমুত্তি, নিস্সরণঞ্হেতং, আৰুসো, রাগস্স যদিদং উপেক্খাচেতোৰিমুত্তী’’তি (দী॰ নি॰ ৩.৩২৬; অ॰ নি॰ ৬.১৩)।</p>
<p class="bodytext">একমেকস্স চেত্থ আসন্নদূরৰসেন দ্বে দ্বে পচ্চত্থিকা। মেত্তাব্রহ্মৰিহারস্স হি, সমীপচারো ৰিয পুরিসস্স সপত্তো, গুণদস্সনসভাগতায রাগো আসন্নপচ্চত্থিকো। সো লহুং ওতারং লভতি। তস্মা ততো সুট্ঠু মেত্তা রক্খিতব্বা। পব্বতাদিগহননিস্সিতো ৰিয পুরিসস্স সপত্তো সভাৰৰিসভাগতায ব্যাপাদো দূরপচ্চত্থিকো। তস্মা ততো <a name="P0.0194"></a> নিব্ভযেন মেত্তাযিতব্বং। মেত্তাযিস্সতি চ নাম কোপঞ্চ করিস্সতীতি অট্ঠানমেতং।</p>
<p class="bodytext">করুণাব্রহ্মৰিহারস্স ‘‘চক্খুৰিঞ্ঞেয্যানং রূপানং ইট্ঠানং কন্তানং মনাপানং মনোরমানং লোকামিসপটিসংযুত্তানং অপ্পটিলাভং ৰা অপ্পটিলাভতো সমনুপস্সতো পুব্বে ৰা পটিলদ্ধপুব্বং অতীতং নিরুদ্ধং ৰিপরিণতং সমনুস্সরতো <a name="M0.0239"></a> উপ্পজ্জতি দোমনস্সং। যং এৰরূপং দোমনস্সং ইদং ৰুচ্চতি গেহস্সিতং দোমনস্স’’ন্তিআদিনা নযেন আগতং গেহস্সিতং দোমনস্সং ৰিপত্তিদস্সনসভাগতায আসন্নপচ্চত্থিকং। সভাৰৰিসভাগতায ৰিহেসা দূরপচ্চত্থিকা। তস্মা ততো নিব্ভযেন করুণাযিতব্বং। করুণঞ্চ নাম করিস্সতি পাণিআদীহি চ ৰিহেসিস্সতীতি অট্ঠানমেতং।</p>
<p class="bodytext">মুদিতাব্রহ্মৰিহারস্স ‘‘চক্খুৰিঞ্ঞেয্যানং রূপানং ইট্ঠানং কন্তানং মনাপানং মনোরমানং লোকামিসপটিসংযুত্তানং পটিলাভং ৰা পটিলাভতো সমনুপস্সতো পুব্বে ৰা পটিলদ্ধপুব্বং অতীতং নিরুদ্ধং ৰিপরিণতং সমনুস্সরতো উপ্পজ্জতি সোমনস্সং। যং এৰরূপং সোমনস্সং ইদং ৰুচ্চতি গেহস্সিতং সোমনস্স’’ন্তিআদিনা (ম॰ নি॰ ৩.৩০৬) নযেন আগতং গেহস্সিতং সোমনস্সং সম্পত্তিদস্সনসভাগতায আসন্নপচ্চত্থিকং। সভাৰৰিসভাগতায অরতি দূরপচ্চত্থিকা। তস্মা ততো নিব্ভযেন মুদিতা ভাৰেতব্বা। পমুদিতো চ নাম ভৰিস্সতি পন্তসেনাসনেসু চ অধিকুসলধম্মেসু চ উক্কণ্ঠিস্সতীতি অট্ঠানমেতং।</p>
<p class="bodytext">উপেক্খাব্রহ্মৰিহারস্স পন ‘‘চক্খুনা রূপং দিস্বা উপ্পজ্জতি উপেক্খা বালস্স মূল়্হস্স পুথুজ্জনস্স অনোধিজিনস্স অৰিপাকজিনস্স অনাদীনৰদস্সাৰিনো অস্সুতৰতো পুথুজ্জনস্স। যা এৰরূপা উপেক্খা রূপং সা নাতিৰত্ততি। তস্মা সা উপেক্খা গেহস্সিতাতি ৰুচ্চতী’’তিআদিনা <a name="V0.0239"></a> (ম॰ নি॰ ৩.৩০৮) নযেন আগতা গেহস্সিতা অঞ্ঞাণুপেক্খা দোসগুণানং অৰিচারণৰসেন সভাগত্তা আসন্নপচ্চত্থিকা। সভাৰৰিসভাগতায রাগপটিঘা দূরপচ্চত্থিকা। তস্মা ততো নিব্ভযেন উপেক্খিতব্বং। উপেক্খিস্সতি চ নাম রজ্জিস্সতি চ পটিহঞ্ঞিস্সতি চাতি অট্ঠানমেতং।</p>
<p class="bodytext">সব্বেসম্পি চ এতেসং কত্তুকামতাছন্দো আদি, নীৰরণাদিৰিক্খম্ভনং মজ্ঝং, অপ্পনা পরিযোসানং, পঞ্ঞত্তিধম্মৰসেন <a name="P0.0195"></a> একো ৰা সত্তো অনেকা ৰা সত্তা আরম্মণং, উপচারে ৰা অপ্পনায ৰা পত্তায আরম্মণৰড্ঢনং।</p>
<p class="bodytext">তত্রাযং ৰড্ঢনক্কমো – যথা হি কুসলো কস্সকো কসিতব্বট্ঠানং পরিচ্ছিন্দিত্বা কসতি, এৰং পঠমমেৰ একং আৰাসং পরিচ্ছিন্দিত্বা তত্থ সত্তেসু ‘ইমস্মিং আৰাসে সত্তা অৰেরা হোন্তূ’তিআদিনা নযেন মেত্তা ভাৰেতব্বা। তত্থ চিত্তং মুদুং কম্মনিযং কত্বা দ্বে আৰাসা পরিচ্ছিন্দিতব্বা <a name="M0.0240"></a>। ততো অনুক্কমেন তযো চত্তারো পঞ্চ ছ সত্ত অট্ঠ নৰ দস, একা রচ্ছা, উপড্ঢগামো, গামো, জনপদো, রজ্জং, একা দিসাতি এৰং যাৰ একং চক্কৰাল়ং, ততো ৰা পন ভিয্যো তত্থ তত্থ সত্তেসু মেত্তা ভাৰেতব্বা। তথা করুণাদযোতি। অযমেত্থ আরম্মণৰড্ঢনক্কমো।</p>
<p class="bodytext">যথা পন কসিণানং নিস্সন্দো আরুপ্পা, সমাধীনং নিস্সন্দো নেৰসঞ্ঞানাসঞ্ঞাযতনং, ৰিপস্সনানং নিস্সন্দো ফলসমাপত্তি, সমথৰিপস্সনানং নিস্সন্দো নিরোধসমাপত্তি, এৰং পুরিমব্রহ্মৰিহারত্তযস্স নিস্সন্দো এত্থ উপেক্খাব্রহ্মৰিহারো। যথা হি থম্ভে অনুস্সাপেত্বা তুলাসঙ্ঘাটং অনারোপেত্বা ন সক্কা আকাসে কূটগোপানসিযো ঠপেতুং, এৰং পুরিমেসু ততিযজ্ঝানং ৰিনা ন সক্কা চতুত্থং ভাৰেতুং। কসিণেসু পন উপ্পন্নততিযজ্ঝানস্সপেসা নুপ্পজ্জতি ৰিসভাগারম্মণত্তাতি।</p>
<p class="bodytext">এত্থ সিযা – ‘কস্মা পনেতা মেত্তা করুণা মুদিতা উপেক্খা ব্রহ্মৰিহারাতি ৰুচ্চন্তি? কস্মা চ, চতস্সোৰ? কো চ এতাসং কমো? ৰিভঙ্গে চ কস্মা অপ্পমঞ্ঞাতি ৰুত্তা’তি? ৰুচ্চতে – সেট্ঠট্ঠেন তাৰ নিদ্দোসভাৰেন চেত্থ ব্রহ্মৰিহারতা ৰেদিতব্বা। সত্তেসু সম্মাপটিপত্তিভাৰেন হি সেট্ঠা এতে ৰিহারা। যথা চ ব্রহ্মানো নিদ্দোসচিত্তা ৰিহরন্তি, এৰং এতেহি <a name="V0.0240"></a> সম্পযুত্তা যোগিনো ব্রহ্মসমাৰ হুত্বা ৰিহরন্তীতি সেট্ঠট্ঠেন নিদ্দোসভাৰেন চ ব্রহ্মৰিহারাতি ৰুচ্চন্তি।</p>
<p class="bodytext">কস্মা চ চতস্সোতিআদিপঞ্হস্স পন ইদং ৰিস্সজ্জনং –</p>
<p class="gatha1">ৰিসুদ্ধিমগ্গাদিৰসা চতস্সো,</p>
<p class="gatha2">হিতাদিআকারৰসা পনাসং।</p>
<p class="gatha3">কমো পৰত্তন্তি চ অপ্পমাণে,</p>
<p class="gathalast">তা গোচরে যেন তদপ্পমঞ্ঞা॥</p>
<p class="bodytext">এতাসু হি যস্মা মেত্তা ব্যাপাদবহুলস্স, করুণা ৰিহিংসাবহুলস্স, মুদিতা অরতিবহুলস্স, উপেক্খা রাগবহুলস্স ৰিসুদ্ধিমগ্গো; যস্মা চ হিতূপসংহারঅহিতাপনযনসম্পত্তিমোদনঅনাভোগৰসেন <a name="P0.0196"></a> চতুব্বিধোযেৰ সত্তেসু মনসিকারো; যস্মা চ যথা মাতা দহরগিলানযোব্বনপ্পত্তসকিচ্চপসুতেসু <a name="M0.0241"></a> চতূসু পুত্তেসু দহরস্স অভিৰুড্ঢিকামা হোতি, গিলানস্স গেলঞ্ঞাপনযনকামা, যোব্বনপ্পত্তস্স যোব্বনসম্পত্তিযা চিরট্ঠিতিকামা, সকিচ্চপসুতস্স কিস্মিঞ্চিপি পরিযাযে অব্যাৰটা হোতি, তথা অপ্পমঞ্ঞাৰিহারিকেনাপি সব্বসত্তেসু মেত্তাদিৰসেন ভৰিতব্বং, তস্মা ইতো ৰিসুদ্ধিমগ্গাদিৰসা চতস্সোৰ অপ্পমঞ্ঞা।</p>
<p class="bodytext">যস্মা পন চতস্সোপেতা ভাৰেতুকামেন পঠমং হিতাকারপ্পৰত্তিৰসেন সত্তেসু পটিপজ্জিতব্বং, হিতাকারপ্পৰত্তিলক্খণা চ মেত্তা; ততো এৰং পত্থিতহিতানং সত্তানং দুক্খাভিভৰং দিস্বা ৰা সুত্বা ৰা সম্ভাৰেত্বা ৰা দুক্খাপনযনাকারপ্পৰত্তিৰসেন, দুক্খাপনযনাকারপ্পৰত্তিলক্খণা চ করুণা; অথেৰং পত্থিতহিতানং পত্থিতদুক্খাপগমানঞ্চ নেসং সম্পত্তিং দিস্বা সম্পত্তিপ্পমোদনৰসেন, পমোদনলক্খণা চ মুদিতা; ততো পরং পন কত্তব্বাভাৰতো অজ্ঝুপেক্খকতাসঙ্খাতেন মজ্ঝত্তাকারেন পটিপজ্জিতব্বং, মজ্ঝত্তাকারপ্পৰত্তিলক্খণা চ উপেক্খা; তস্মা ইতো হিতাদিআকারৰসা পনাসং পঠমং মেত্তা ৰুত্তা। অথ করুণা মুদিতা উপেক্খাতি অযং কমো ৰেদিতব্বো।</p>
<p class="bodytext">যস্মা পন সব্বাপেতা অপ্পমাণে গোচরে পৰত্তন্তি, তস্মা অপ্পমঞ্ঞাতি ৰুচ্চন্তি। অপ্পমাণা <a name="V0.0241"></a> হি সত্তা এতাসং গোচরভূতা, ‘একসত্তস্সাপি চ এত্তকে পদেসে মেত্তাদযো ভাৰেতব্বা’তি এৰং পমাণং অগ্গহেত্বা সকলফরণৰসেনেৰ পৰত্তাতি, তেন ৰুত্তং –</p>
<p class="gatha1">ৰিসুদ্ধিমগ্গাদিৰসা চতস্সো,</p>
<p class="gatha2">হিতাদিআকারৰসা পনাসং।</p>
<p class="gatha3">কমো পৰত্তন্তি চ অপ্পমাণে,</p>
<p class="gathalast">তা গোচরে যেন তদপ্পমঞ্ঞাতি॥</p>
<p class="bodytext">এৰং অপ্পমাণগোচরতায একলক্খণাসু চাপি এতাসু পুরিমা তিস্সো তিকচতুক্কজ্ঝানিকাৰ হোন্তি। কস্মা? সোমনস্সাৰিপ্পযোগতো। কস্মা পনাসং সোমনস্সেন অৰিপ্পযোগোতি? দোমনস্সসমুট্ঠিতানং <a name="M0.0242"></a> ব্যাপাদাদীনং নিস্সরণত্তা। পচ্ছিমা পন অৰসেসেকজ্ঝানিকাৰ। কস্মা? উপেক্খাৰেদনাসম্পযোগতো। ন হি সত্তেসু মজ্ঝত্তাকারপ্পৰত্তা <a name="P0.0197"></a> ব্রহ্মৰিহারুপেক্খা উপেক্খাৰেদনং ৰিনা ৰত্ততীতি।</p>
<p class="centered">ব্রহ্মৰিহারকথা।</p>
<p class="subhead">অসুভকথা</p>
<p class="bodytext"><a name="para263"></a><span class="paranum">২৬৩</span>. ইদানি রাগচরিতসত্তানং একন্তহিতং নানারম্মণেসু একেকজ্ঝানৰসেনেৰ পৰত্তমানং রূপাৰচরকুসলং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং।</p>
<p class="bodytext">তত্থ <span class="bld">উদ্ধুমাতকসঞ্ঞাসহগত</span>ন্তিআদীসু, ভস্তা ৰিয ৰাযুনা, উদ্ধং জীৰিতপরিযাদানা যথানুক্কমং সমুগ্গতেন সূনভাৰেন ধুমাতত্তা উদ্ধুমাতং। উদ্ধুমাতমেৰ <span class="bld">উদ্ধুমাতকং</span>। পটিকূলত্তা ৰা কুচ্ছিতং উদ্ধুমাতন্তি উদ্ধুমাতকং। তথারূপস্স ছৰসরীরস্সেতং অধিৰচনং। ৰিনীলং ৰুচ্চতি ৰিপরিভিন্ননীলৰণ্ণং। ৰিনীলমেৰ <span class="bld">ৰিনীলকং</span>। পটিকূলত্তা ৰা কুচ্ছিতং ৰিনীলন্তি ৰিনীলকং। মংসুস্সদট্ঠানেসু রত্তৰণ্ণস্স, পুব্বসন্নিচযট্ঠানেসু সেতৰণ্ণস্স, যেভুয্যেন চ নীলৰণ্ণস্স <a name="V0.0242"></a>, নীলট্ঠানে নীলসাটকপারুতস্সেৰ ছৰসরীরস্সেতং অধিৰচনং। পরিভিন্নট্ঠানেসু ৰিস্সন্দমানং পুব্বং ৰিপুব্বং। ৰিপুব্বমেৰ <span class="bld">ৰিপুব্বকং</span>। পটিকূলত্তা ৰা কুচ্ছিতং ৰিপুব্বন্তি ৰিপুব্বকং। তথারূপস্স ছৰসরীরস্সেতং অধিৰচনং। ৰিচ্ছিদ্দং ৰুচ্চতি দ্বিধা ছিন্দনেন অপধারিতং, ৰিচ্ছিদ্দমেৰ <span class="bld">ৰিচ্ছিদ্দকং</span>। পটিকূলত্তা ৰা কুচ্ছিতং ৰিচ্ছিদ্দন্তি ৰিচ্ছিদ্দকং। ৰেমজ্ঝে ছিন্নস্স ছৰসরীরস্সেতং অধিৰচনং। ইতো চ এত্তো চ ৰিৰিধাকারেন সোণসিঙ্গালাদীহি খাযিতং ৰিক্খাযিতং। ৰিক্খাযিতমেৰ <span class="bld">ৰিক্খাযিতকং</span>। পটিকূলত্তা ৰা কুচ্ছিতং ৰিক্খাযিতন্তি ৰিক্খাযিতকং। তথারূপস্স ছৰসরীরস্সেতং অধিৰচনং। ৰিৰিধা খিত্তং ৰিক্খিত্তং। ৰিক্খিত্তমেৰ <span class="bld">ৰিক্খিত্তকং</span>। পটিকূলত্তা ৰা কুচ্ছিতং ৰিক্খিত্তন্তি ৰিক্খিত্তকং। ‘অঞ্ঞেন হত্থং অঞ্ঞেন পাদং অঞ্ঞেন সীস’ন্তি এৰং ততো ততো খিত্তস্স ছৰসরীরস্সেতং অধিৰচনং। হতঞ্চ তং পুরিমনযেনেৰ ৰিক্খিত্তকঞ্চাতি <span class="bld">হতৰিক্খিত্তকং</span>। কাকপদাকারেন অঙ্গপচ্চঙ্গেসু সত্থেন হনিত্বা <a name="P0.0198"></a> ৰুত্তনযেন ৰিক্খিত্তকস্স ছৰসরীরস্সেতং <a name="M0.0243"></a> অধিৰচনং। লোহিতং কিরতি, ৰিক্খিপতি, ইতো চিতো চ পগ্ঘরতীতি <span class="bld">লোহিতকং</span>। পগ্ঘরিতলোহিতমক্খিতস্স ছৰসরীরস্সেতং অধিৰচনং। পুল়ৰা ৰুচ্চন্তি কিমযো। পুল়ৰে ৰিকিরতীতি <span class="bld">পুল়ৰকং</span>। কিমিপরিপুণ্ণস্স ছৰসরীরস্সেতং অধিৰচনং। অট্ঠিযেৰ <span class="bld">অট্ঠিকং</span>। পটিকূলত্তা ৰা কুচ্ছিতং অট্ঠীতি অট্ঠিকং। অট্ঠিসঙ্খলিকাযপি একট্ঠিকস্সপি এতং অধিৰচনং। ইমানি চ পন উদ্ধুমাতকাদীনি নিস্সায উপ্পন্ননিমিত্তানম্পি নিমিত্তেসু পটিলদ্ধজ্ঝানানম্পি এতানেৰ নামানি।</p>
<p class="bodytext">তত্থ উদ্ধুমাতকনিমিত্তে অপ্পনাৰসেন উপ্পন্না সঞ্ঞা উদ্ধুমাতকসঞ্ঞা। তায উদ্ধুমাতকসঞ্ঞায সম্পযোগট্ঠেন সহগতং <span class="bld">উদ্ধুমাতকসঞ্ঞাসহগতং। ৰিনীলকসঞ্ঞাসহগতা</span>দীসুপি এসেৰ নযো। যং পনেত্থ ভাৰনাৰিধানং ৰত্তব্বং ভৰেয্য, তং সব্বাকারেন <span class="bld">ৰিসুদ্ধিমগ্গে</span> (ৰিসুদ্ধি॰ ১.১০৩ আদযো) ৰুত্তমেৰ। অৰসেসা পাল়িৰণ্ণনা হেট্ঠা ৰুত্তনযেনেৰ ৰেদিতব্বা। কেৰলঞ্হি ইধ, চতুত্থজ্ঝানৰসেন উপেক্খাব্রহ্মৰিহারে ৰিয, পঠমজ্ঝানৰসেন একেকস্মিং পঞ্চৰীসতি এককা হোন্তি। অসুভারম্মণস্স চ অৰড্ঢনীযত্তা, পরিত্তে উদ্ধুমাতকট্ঠানে উপ্পন্ননিমিত্তারম্মণং <span class="bld">পরিত্তারম্মণং,</span> মহন্তে <span class="bld">অপ্পমাণারম্মণং</span> ৰেদিতব্বং। সেসেসুপি এসেৰ নযোতি।</p>
<p class="gatha1">ইতি <a name="V0.0243"></a> অসুভানি সুভগুণো,</p>
<p class="gatha2">দসসতলোচনেন থুতকিত্তি।</p>
<p class="gatha3">যানি অৰোচ দসবলো,</p>
<p class="gathalast">একেকজ্ঝানহেতূনি॥</p>
<p class="gatha1">এৰং পাল়িনযেনেৰ, তাৰ সব্বানি তানি জানিত্বা।</p>
<p class="gathalast">তেস্বেৰ অযং ভিয্যো, পকিণ্ণককথাপি ৰিঞ্ঞেয্যা॥ (ৰিসুদ্ধি॰ ১.১২০)।</p>
<p class="bodytext">এতেসু হি যত্থ কত্থচি অধিগতজ্ঝানো সুৰিক্খম্ভিতরাগত্তা ৰীতরাগো ৰিয নিল্লোলুপ্পচারো হোতি। এৰং সন্তেপি য্বাযং অসুভভেদো ৰুত্তো, সো সরীরসভাৰপ্পত্তিৰসেন চ রাগচরিতভেদৰসেন চাতি ৰেদিতব্বো।</p>
<p class="bodytext">ছৰসরীরঞ্হি পটিকূলভাৰং আপজ্জমানং উদ্ধুমাতকসভাৰপ্পত্তং ৰা সিযা, ৰিনীলকাদীনং ৰা অঞ্ঞতরসভাৰপ্পত্তং। ইতি যাদিসং যাদিসং সক্কা <a name="M0.0244"></a> হোতি লদ্ধুং তাদিসে <a name="P0.0199"></a> তাদিসে উদ্ধুমাতকপটিকূলং ৰিনীলকপটিকূলন্তি এৰং নিমিত্তং গণ্হিতব্বমেৰাতি সরীরসভাৰপ্পত্তিৰসেন দসধা অসুভপ্পভেদো ৰুত্তোতি ৰেদিতব্বো।</p>
<p class="bodytext">ৰিসেসতো চেত্থ উদ্ধুমাতকং সরীরসণ্ঠানৰিপত্তিপ্পকাসনতো সরীরসণ্ঠানরাগিনো সপ্পাযং। ৰিনীলকং ছৰিরাগৰিপত্তিপ্পকাসনতো সরীরৰণ্ণরাগিনো সপ্পাযং। ৰিপুব্বকং কাযৰণপটিবদ্ধস্স দুগ্গন্ধভাৰস্স পকাসনতো মালাগন্ধাদিৰসেন সমুট্ঠাপিতসরীরগন্ধরাগিনো সপ্পাযং। ৰিচ্ছিদ্দকং অন্তোসুসিরভাৰপ্পকাসনতো সরীরে ঘনভাৰরাগিনো সপ্পাযং। ৰিক্খাযিতকং মংসূপচযসম্পত্তিৰিনাসপ্পকাসনতো থনাদীসু সরীরপ্পদেসেসু মংসূপচযরাগিনো সপ্পাযং। ৰিক্খিত্তকং অঙ্গপচ্চঙ্গানং ৰিক্খেপপ্পকাসনতো অঙ্গপচ্চঙ্গলীলারাগিনো সপ্পাযং। হতৰিক্খিত্তকং সরীরসঙ্ঘাটভেদৰিকারপ্পকাসনতো সরীরসঙ্ঘাটসম্পত্তিরাগিনো সপ্পাযং। লোহিতকং লোহিতমক্খিতপটিকূলভাৰপ্পকাসনতো অলঙ্কারজনিতসোভরাগিনো সপ্পাযং। পুল়ৰকং কাযস্স অনেককিমিকুলসাধারণভাৰপ্পকাসনতো কাযে মমত্তরাগিনো সপ্পাযং। অট্ঠিকং সরীরট্ঠীনং পটিকূলভাৰপ্পকাসনতো দন্তসম্পত্তিরাগিনো সপ্পাযন্তি। এৰং রাগচরিতৰসেনাপি দসধা অসুভপ্পভেদো ৰুত্তোতি ৰেদিতব্বো।</p>
<p class="bodytext">যস্মা <a name="V0.0244"></a> পন দসৰিধেপি এতস্মিং অসুভে সেয্যথাপি নাম অপরিসণ্ঠিতজলায সীঘসোতায নদিযা অরিত্তবলেনেৰ নাৰা তিট্ঠতি, ৰিনা অরিত্তেন ন সক্কা ঠপেতুং, এৰমেৰ দুব্বলত্তা আরম্মণস্স ৰিতক্কবলেনেৰ চিত্তং একগ্গং হুত্বা তিট্ঠতি, ৰিনা ৰিতক্কেন ন সক্কা ঠপেতুং, তস্মা পঠমজ্ঝানমেৰেত্থ হোতি, ন দুতিযাদীনি। পটিকূলেপি চেতস্মিং আরম্মণে ‘অদ্ধা ইমায পটিপদায জরামরণম্হা পরিমুচ্চিস্সামী’তি এৰং আনিসংসদস্সাৰিতায চেৰ নীৰরণসন্তাপপ্পহানেন চ পীতিসোমনস্সং <a name="P0.0200"></a> উপ্পজ্জতি, ‘বহুং দানি ৰেতনং লভিস্সামী’তি আনিসংসদস্সাৰিনো পুপ্ফছড্ডকস্স গূথরাসিম্হি ৰিয, উস্সন্নব্যাধিদুক্খস্স রোগিনো ৰমনৰিরেচনপ্পৰত্তিযং ৰিয চ।</p>
<p class="bodytext">দসৰিধম্পি চেতং অসুভং লক্খণতো একমেৰ হোতি। দসৰিধস্সপি হি এতস্স অসুচিদুগ্গন্ধজেগুচ্ছপটিকূলভাৰো এৰ লক্খণং। তদেতং ইমিনা <a name="M0.0245"></a> লক্খণেন ন কেৰলং মতসরীরেযেৰ দন্তট্ঠিকদস্সাৰিনো পন চেতিযপব্বতৰাসিনো <span class="bld">মহাতিস্সত্থেরস্স</span> ৰিয, হত্থিক্খন্ধগতং রাজানং উল্লোকেন্তস্স <span class="bld">সঙ্ঘরক্খিতত্থেরুপট্ঠাকসামণেরস্স</span> ৰিয চ, জীৰমানকসরীরেপি উপট্ঠাতি। যথেৰ হি মতসরীরং এৰং জীৰমানকম্পি অসুভমেৰ। অসুভলক্খণং পনেত্থ আগন্তুকেন অলঙ্কারেন পটিচ্ছন্নত্তা ন পঞ্ঞাযতীতি।</p>
<p class="centered">অসুভকথা।</p>
<p class="bodytext">কিং পন পথৰীকসিণং আদিং কত্বা অট্ঠিকসঞ্ঞাপরিযোসানাৰেসা রূপাৰচরপ্পনা, উদাহু অঞ্ঞাপি অত্থীতি? অত্থি; আনাপানজ্ঝানঞ্হি কাযগতাসতিভাৰনা চ ইধ ন কথিতা। কিঞ্চাপি ন কথিতা ৰাযোকসিণে পন গহিতে আনাপানজ্ঝানং গহিতমেৰ; ৰণ্ণকসিণেসু চ গহিতেসু কেসাদীসু চতুক্কপঞ্চকজ্ঝানৰসেন উপ্পন্না কাযগতাসতি, দসসু অসুভেসু গহিতেসু দ্বত্তিংসাকারে পটিকূলমনসিকারজ্ঝানৰসেন চেৰ নৰসিৰথিকাৰণ্ণজ্ঝানৰসেন চ পৰত্তা কাযগতাসতি গহিতাৰাতি। সব্বাপি রূপাৰচরপ্পনা ইধ কথিতাৰ হোতীতি।</p>
<p class="centered">রূপাৰচরকুসলকথা নিট্ঠিতা।</p>
<p class="title">অরূপাৰচরকুসলৰণ্ণনা</p>
<p class="subhead">আকাসানঞ্চাযতনং</p>
<p class="bodytext"><a name="para265"></a><span class="paranum">২৬৫</span>. ইদানি <a name="V0.0245"></a> অরূপাৰচরকুসলং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং। তত্থ <span class="bld">অরূপূপপত্তিযা</span>তি অরূপভৰো অরূপং, অরূপে উপপত্তি অরূপূপপত্তি, তস্সা অরূপূপপত্তিযা। <span class="bld">মগ্গং ভাৰেতী</span>তি উপাযং হেতুং কারণং উপ্পাদেতি ৰড্ঢেতি। <span class="bld">সব্বসো</span>তি সব্বাকারেন। সব্বাসং ৰা অনৰসেসানন্তি অত্থো। <span class="bld">রূপসঞ্ঞান</span>ন্তি সঞ্ঞাসীসেন ৰুত্তরূপাৰচরজ্ঝানানঞ্চেৰ <a name="P0.0201"></a> তদারম্মণানঞ্চ। রূপাৰচরজ্ঝানম্পি হি রূপন্তি ৰুচ্চতি ‘রূপী রূপানি পস্সতী’তিআদীসু (ধ॰ স॰ ২৪৮; দী॰ নি॰ ২.১২৯)। তস্স আরম্মণম্পি ‘‘বহিদ্ধা রূপানি পস্সতি সুৰণ্ণদুব্বণ্ণানী’’তিআদীসু (ধ॰ স॰ ২৪৪-২৪৬; দী॰ নি॰ ২.১৭৩); তস্মা ইধ রূপে সঞ্ঞা রূপসঞ্ঞাতি এৰং সঞ্ঞাসীসেন <a name="M0.0246"></a> ৰুত্তরূপাৰচরজ্ঝানস্সেতং অধিৰচনং। রূপং সঞ্ঞা অস্সাতি রূপসঞ্ঞং, রূপমস্স নামন্তি ৰুত্তং হোতি। এৰং পথৰীকসিণাদিভেদস্স তদারম্মণস্স চেতং অধিৰচনন্তি ৰেদিতব্বং।</p>
<p class="bodytext"><span class="bld">সমতিক্কমা</span>তি ৰিরাগা নিরোধা চ। কিং ৰুত্তং হোতি? এতাসং কুসলৰিপাককিরিযৰসেন পঞ্চদসন্নং ঝানসঙ্খাতানং রূপসঞ্ঞানং, এতেসঞ্চ পথৰীকসিণাদিৰসেন অট্ঠন্নং আরম্মণসঙ্খাতানং রূপসঞ্ঞানং, সব্বাকারেন অনৰসেসানং ৰা ৰিরাগা চ নিরোধা চ ৰিরাগহেতু চেৰ নিরোধহেতু চ আকাসানঞ্চাযতনং উপসম্পজ্জ ৰিহরতি। ন হি সক্কা সব্বসো অনতিক্কন্তরূপসঞ্ঞেন এতং উপসম্পজ্জ ৰিহরিতুন্তি।</p>
<p class="bodytext">তত্থ যস্মা আরম্মণে অৰিরত্তস্স সঞ্ঞাসমতিক্কমো ন হোতি, সমতিক্কন্তাসু চ সঞ্ঞাসু আরম্মণং সমতিক্কন্তমেৰ হোতি, তস্মা আরম্মণসমতিক্কমং অৰত্বা ‘‘তত্থ কতমা রূপসঞ্ঞা? রূপাৰচরসমাপত্তিং সমাপন্নস্স ৰা উপপন্নস্স ৰা দিট্ঠধম্মসুখৰিহারিস্স ৰা সঞ্ঞা সঞ্জাননা সঞ্জানিতত্তং, ইমা ৰুচ্চন্তি রূপসঞ্ঞাযো। ইমা রূপসঞ্ঞাযো অতিক্কন্তো হোতি, ৰীতিক্কন্তো, সমতিক্কন্তো, তেন ৰুচ্চতি সব্বসো রূপসঞ্ঞানং সমতিক্কমা’’তি (ৰিভ॰ ৬০২) এৰং <span class="bld">ৰিভঙ্গে</span> সঞ্ঞানংযেৰ সমতিক্কমো ৰুত্তো। যস্মা পন আরম্মণসমতিক্কমেন <a name="V0.0246"></a> পত্তব্বা এতা সমাপত্তিযো, ন একস্মিংযেৰ আরম্মণে পঠমজ্ঝানাদীনি ৰিয, তস্মা অযং আরম্মণসমতিক্কমৰসেনাপি অত্থৰণ্ণনা কতাতি ৰেদিতব্বা।</p>
<p class="bodytext"><span class="bld">পটিঘসঞ্ঞানং অত্থঙ্গমা</span>তি চক্খাদীনং ৰত্থূনং রূপাদীনং আরম্মণানঞ্চ পটিঘাতেন সমুপ্পন্না সঞ্ঞা <span class="bld">পটিঘসঞ্ঞা</span>। রূপসঞ্ঞাদীনং এতং অধিৰচনং। যথাহ – ‘‘তত্থ কতমা পটিঘসঞ্ঞা? রূপসঞ্ঞা সদ্দসঞ্ঞা গন্ধসঞ্ঞা রসসঞ্ঞা ফোট্ঠব্বসঞ্ঞা, ইমা ৰুচ্চন্তি পটিঘসঞ্ঞাযো’’তি (ৰিভ॰ ৬০৩)। তাসং কুসলৰিপাকানং পঞ্চন্নং অকুসলৰিপাকানং পঞ্চন্নন্তি সব্বসো <a name="P0.0202"></a> দসন্নম্পি পটিঘসঞ্ঞানং অত্থঙ্গমা পহানা অসমুপ্পাদা অপ্পৰত্তিং কত্বাতি ৰুত্তং হোতি।</p>
<p class="bodytext">কামঞ্চেতা পঠমজ্ঝানাদীনি সমাপন্নস্সাপি ন সন্তি – ন হি তস্মিং সমযে পঞ্চদ্বারৰসেন চিত্তং পৰত্ততি – এৰং সন্তেপি, অঞ্ঞত্থ পহীনানং সুখদুক্খানং <a name="M0.0247"></a> চতুত্থজ্ঝানে ৰিয, সক্কাযদিট্ঠাদীনং ততিযমগ্গে ৰিয চ, ইমস্মিং ঝানে উস্সাহজননত্থং ইমস্স ঝানস্স পসংসাৰসেন এতাসং এত্থ ৰচনং ৰেদিতব্বং। অথ ৰা কিঞ্চাপি তা রূপাৰচরং সমাপন্নস্স ন সন্তি, অথ খো ন পহীনত্তা ন সন্তি। ন হি রূপৰিরাগায রূপাৰচরভাৰনা সংৰত্ততি, রূপাযত্তা চ এতাসং পৰত্তি। অযং পন ভাৰনা রূপৰিরাগায সংৰত্ততি। তস্মা তা এত্থ পহীনাতি ৰত্তুং ৰট্টতি। ন কেৰলঞ্চ ৰত্তুং, একংসেনেৰ এৰং ধারেতুম্পি ৰট্টতি। তাসঞ্হি ইতো পুব্বে অপ্পহীনত্তাযেৰ পঠমজ্ঝানং সমাপন্নস্স ‘‘সদ্দো কণ্টকো’’তি (অ॰ নি॰ ১০.৭২) ৰুত্তো ভগৰতা। ইধ চ পহীনত্তাযেৰ অরূপসমাপত্তীনং আনেঞ্জতা সন্তৰিমোক্খতা চ ৰুত্তা। আল়ারো চ কাল়ামো আরুপ্পসমাপন্নো পঞ্চমত্তানি সকটসতানি নিস্সায নিস্সায অতিক্কন্তানি নেৰ অদ্দস, ন পন সদ্দং অস্সোসীতি (দী॰ নি॰ ২.১৯২)।</p>
<p class="bodytext"><span class="bld">নানত্তসঞ্ঞানং অমনসিকারা</span>তি নানত্তে গোচরে পৰত্তানং সঞ্ঞানং নানত্তানং ৰা সঞ্ঞানং। যস্মা হি এতা ‘‘তত্থ কতমা নানত্তসঞ্ঞা? অসমাপন্নস্স মনোধাতুসমঙ্গিস্স ৰা মনোৰিঞ্ঞাণধাতুসমঙ্গিস্স ৰা সঞ্ঞা সঞ্জাননা সঞ্জানিতত্তং, ইমা ৰুচ্চন্তি নানত্তসঞ্ঞাযো’’তি (ৰিভ॰ ৬০৪) এৰং <span class="bld">ৰিভঙ্গে</span> ৰিভজিত্বা ৰুত্তা ইধ অধিপ্পেতা; অসমাপন্নস্স মনোধাতুমনোৰিঞ্ঞাণধাতুসঙ্গহিতা সঞ্ঞা রূপসদ্দাদিভেদে নানত্তে নানাসভাৰে গোচরে পৰত্তন্তি; যস্মা চেতা অট্ঠ কামাৰচরকুসলসঞ্ঞা, দ্বাদস অকুসলসঞ্ঞা, একাদস কামাৰচরকুসলৰিপাকসঞ্ঞা <a name="V0.0247"></a>, দ্বে অকুসলৰিপাকসঞ্ঞা, একাদস কামাৰচরকিরিযসঞ্ঞাতি এৰং চতুচত্তালীসম্পি সঞ্ঞা নানত্তা নানাসভাৰা অঞ্ঞমঞ্ঞং অসদিসা, তস্মা নানত্তসঞ্ঞাতি ৰুত্তা। তাসং সব্বসো নানত্তসঞ্ঞানং অমনসিকারা অনাৰজ্জনা অসমন্নাহারা অপচ্চৰেক্খণা। যস্মা তা নাৰজ্জতি, ন মনসিকরোতি, ন পচ্চৰেক্খতি, তস্মাতি <a name="P0.0203"></a> ৰুত্তং হোতি।</p>
<p class="bodytext">যস্মা চেত্থ পুরিমা রূপসঞ্ঞা পটিঘসঞ্ঞা চ ইমিনা ঝানেন নিব্বত্তে ভৰেপি ন ৰিজ্জন্তি, পগেৰ তস্মিং ভৰে ইমং ঝানং উপসম্পজ্জ ৰিহরণকালে, তস্মা তাসং ‘সমতিক্কমা অত্থঙ্গমা’তি দ্বেধাপি অভাৰোযেৰ ৰুত্তো। নানত্তসঞ্ঞাসু পন যস্মা অট্ঠ কামাৰচরকুসলসঞ্ঞা, নৰ <a name="M0.0248"></a> কিরিযাসঞ্ঞা, দস অকুসলসঞ্ঞাতি ইমা সত্তৰীসতি সঞ্ঞা ইমিনা ঝানেন নিব্বত্তে ভৰে ৰিজ্জন্তি, তস্মা তাসং অমনসিকারাতি ৰুত্তন্তি ৰেদিতব্বং। তত্রাপি হি ইমং ঝানং উপসম্পজ্জ ৰিহরন্তো তাসং অমনসিকারাযেৰ উপসম্পজ্জ ৰিহরতি। তা পন মনসিকরোন্তো অসমাপন্নো হোতীতি। সঙ্খেপতো চেত্থ ‘রূপসঞ্ঞানং সমতিক্কমা’তি ইমিনা সব্বরূপাৰচরধম্মানং পহানং ৰুত্তং। ‘পটিঘসঞ্ঞানং অত্থঙ্গমা নানত্তসঞ্ঞানং অমনসিকারা’তি ইমিনা সব্বেসং কামাৰচরচিত্তচেতসিকানঞ্চ পহানং অমনসিকারো চ ৰুত্তোতি ৰেদিতব্বো।</p>
<p class="bodytext">ইতি ভগৰা ‘পন্নরসন্নং রূপসঞ্ঞানং সমতিক্কমেন, দসন্নং পটিঘসঞ্ঞানং অত্থঙ্গমেন, চতুচত্তালীসায নানত্তসঞ্ঞানং অমনসিকারেনা’তি তীহি পদেহি আকাসানঞ্চাযতনসমাপত্তিযা ৰণ্ণং কথেসি। কিং কারণাতি চে সোতূনং উস্সাহজননত্থঞ্চেৰ পলোভনত্থঞ্চ। সচে হি কেচি অপণ্ডিতা ৰদেয্যুং ‘সত্থা আকাসানঞ্চাযতনসমাপত্তিং নিব্বত্তেথাতি ৰদতি, কো নু খো এতায নিব্বত্তিতায অত্থো? কো আনিসংসো’তি তে এৰং ৰত্তুং মা লভন্তূতি ইমেহি আকারেহি সমাপত্তিযা ৰণ্ণং কথেসি। তঞ্হি নেসং সুত্বা এৰং ভৰিস্সতি – ‘এৰংসন্তা কির অযং সমাপত্তি, এৰংপণীতা, নিব্বত্তেস্সাম ন’ন্তি। অথস্স নিব্বত্তনত্থায উস্সাহং করিস্সন্তীতি।</p>
<p class="bodytext">পলোভনত্থঞ্চাপি নেসং এতিস্সা ৰণ্ণং কথেসি, ৰিসকণ্টকৰাণিজো ৰিয। ৰিসকণ্টকৰাণিজো নাম গুল়ৰাণিজো ৰুচ্চতি। সো কির গুল়ফাণিতখণ্ডসক্করাদীনি সকটেনাদায <a name="V0.0248"></a> পচ্চন্তগামং গন্ত্বা ‘ৰিসকণ্টকং গণ্হথ ৰিসকণ্টকং গণ্হথা’তি উগ্ঘোসেসি। তং সুত্বা গামিকা ‘ৰিসং নাম কক্খল়ং, যো নং খাদতি সো মরতি, কণ্টকোপি ৰিজ্ঝিত্বা মারেতি। উভোপেতে কক্খল়া, কো এত্থ আনিসংসো’তি গেহদ্বারানি থকেসুং, দারকে চ পলাপেসুং। তং দিস্বা ৰাণিজো ‘অৰোহারকুসলা ইমে <a name="P0.0204"></a> গামিকা, হন্দ নে উপাযেন গণ্হাপেমী’তি ‘অতিমধুরং গণ্হথ অতিসাদুং গণ্হথ, গুল়ং ফাণিতং সক্করং সমগ্ঘং লব্ভতি, কূটমাসককূটকহাপণাদীহিপি লব্ভতী’তি উগ্ঘোসেসি। তং সুত্বা গামিকা হট্ঠপহট্ঠা নিগ্গন্ত্বা বহুম্পি মূলং দত্বা গহেসুং।</p>
<p class="bodytext">তত্থ ৰাণিজস্স ‘ৰিসকণ্টকং গণ্হথা’তি উগ্ঘোসনং ৰিয ভগৰতো ‘আকাসানঞ্চাযতনসমাপত্তিং নিব্বত্তেথা’তি ৰচনং। ‘উভোপেতে কক্খল়া <a name="M0.0249"></a>, কো এত্থ আনিসংসো’তি? গামিকানং চিন্তনং ৰিয ‘ভগৰা আকাসানঞ্চাযতনং নিব্বত্তেথাতি আহ, কো এত্থ আনিসংসো? নাস্স গুণং জানামা’তি সোতূনং চিন্তনং। অথস্স ৰাণিজস্স ‘অতিমধুরং গণ্হথা’তিআদিৰচনং ৰিয ভগৰতো রূপসঞ্ঞাসমতিক্কমনাদিকং আনিসংসপ্পকাসনং। ইদঞ্হি সুত্বা তে বহুম্পি মূলং দত্বা, গামিকা ৰিয গুল়ং, ইমিনা আনিসংসেন পলোভিতচিত্তা মহন্তম্পি উস্সাহং কত্বা ইমং সমাপত্তিং নিব্বত্তেস্সন্তীতি উস্সাহজননত্থং পলোভনত্থঞ্চ কথেসি।</p>
<p class="bodytext"><span class="bld">আকাসানঞ্চাযতনসঞ্ঞাসহগত</span>ন্তি এত্থ নাস্স অন্তোতি অনন্তং। আকাসং অনন্তং আকাসানন্তং। আকাসানন্তমেৰ আকাসানঞ্চং। তং আকাসানঞ্চং অধিট্ঠানট্ঠেন আযতনমস্স সসম্পযুত্তধম্মস্স ঝানস্স, দেৰানং দেৰাযতনমিৰাতি <span class="bld">আকাসানঞ্চাযতনং</span>। ইতি আকাসানঞ্চং চ তং আযতনঞ্চাতিপি আকাসানঞ্চাযতনং। কসিণুগ্ঘাটিমাকাসস্সেতং অধিৰচনং। তস্মিং আকাসানঞ্চাযতনে অপ্পনাপ্পত্তায সঞ্ঞায সহগতং আকাসানঞ্চাযতনসঞ্ঞাসহগতং।</p>
<p class="bodytext">যথা পন অঞ্ঞত্থ ‘অনন্তো আকাসো’তি (ৰিভ॰ ৫০৮; দী॰ নি॰ ২.১২৯) ৰুত্তং, এৰমিধ অনন্তন্তি ৰা পরিত্তন্তি ৰা ন গহিতং। কস্মা? অনন্তে হি গহিতে পরিত্তং ন গয্হতি, পরিত্তে গহিতে অনন্তং ন গয্হতি। এৰং সন্তে আরম্মণচতুক্কং ন পূরতি, দেসনা সোল়সক্খত্তুকা ন হোতি। সম্মাসম্বুদ্ধস্স চ ইমস্মিং ঠানে দেসনং সোল়সক্খত্তুকং কাতুং <a name="V0.0249"></a> অজ্ঝাসযো, তস্মা অনন্তন্তি ৰা পরিত্তন্তি ৰা অৰত্বা ‘আকাসানঞ্চাযতনসঞ্ঞাসহগত’ন্তি আহ। এৰঞ্হি সতি উভযম্পি গহিতমেৰ হোতি। আরম্মণচতুক্কং পূরতি, দেসনা সোল়সক্খত্তুকা সম্পজ্জতি। অৰসেসো পাল়িঅত্থো হেট্ঠা ৰুত্তনযেনেৰ ৰেদিতব্বো। রূপাৰচরচতুত্থজ্ঝাননিকন্তিপরিযাদানদুক্খতায <a name="P0.0205"></a> চেত্থ দুক্খা পটিপদা, পরিযাদিন্ননিকন্তিকস্স অপ্পনাপরিৰাসদন্ধতায দন্ধাভিঞ্ঞা হোতি। ৰিপরিযাযেন সুখা পটিপদা খিপ্পাভিঞ্ঞা চ ৰেদিতব্বা। পরিত্তকসিণুগ্ঘাটিমাকাসে পন পৰত্তং ঝানং পরিত্তারম্মণং ৰিপুলকসিণুগ্ঘাটিমাকাসে পৰত্তং অপ্পমাণারম্মণন্তি ৰেদিতব্বং। উপেক্খাব্রহ্মৰিহারে ৰিয চ ইধাপি চতুত্থজ্ঝানৰসেন পঞ্চৰীসতি এককা হোন্তি <a name="M0.0250"></a>। যথা চেত্থ এৰং ইতো পরেসুপি। ৰিসেসমত্তমেৰ পন তেসু ৰণ্ণযিস্সাম।</p>
<p class="subhead">ৰিঞ্ঞাণঞ্চাযতনং</p>
<p class="bodytext"><a name="para266"></a><span class="paranum">২৬৬</span>. <span class="bld">আকাসানঞ্চাযতনং সমতিক্কম্মা</span>তি, এত্থ তাৰ পুব্বে ৰুত্তনযেন আকাসানঞ্চং আযতনমস্স অধিট্ঠানট্ঠেনাতি ঝানম্পি আকাসানঞ্চাযতনং। ৰুত্তনযেনেৰ আরম্মণম্পি। এৰমেতং ঝানঞ্চ আরম্মণঞ্চাতি উভযম্পি অপ্পৰত্তিকরণেন চ অমনসিকরণেন চ সমতিক্কমিত্বাৰ যস্মা ইদং ৰিঞ্ঞাণঞ্চাযতনং উপসম্পজ্জ ৰিহাতব্বং, তস্মা উভযম্পেতং একজ্ঝং কত্বা ‘আকাসানঞ্চাযতনং সমতিক্কম্মা’তি ইদং ৰুত্তন্তি ৰেদিতব্বং।</p>
<p class="bodytext"><span class="bld">ৰিঞ্ঞাণঞ্চাযতনসঞ্ঞাসহগত</span>ন্তি, এত্থ পন অনন্তন্তি মনসিকাতব্বৰসেন নাস্স অন্তোতি অনন্তং। অনন্তমেৰ আনঞ্চং। ৰিঞ্ঞাণং আনঞ্চং ৰিঞ্ঞাণানঞ্চন্তি অৰত্বা ৰিঞ্ঞাণঞ্চন্তি ৰুত্তং। অযঞ্হেত্থ রূল়্হীসদ্দো। তদেৰ ৰিঞ্ঞাণঞ্চং অধিট্ঠানট্ঠেন ইমায সঞ্ঞায আযতনন্তি <span class="bld">ৰিঞ্ঞাণঞ্চাযতনং</span>। তস্মিং ৰিঞ্ঞাণঞ্চাযতনে পৰত্তায সঞ্ঞায সহগতন্তি <span class="bld">ৰিঞ্ঞাণঞ্চাযতনসঞ্ঞাসহগতং</span>। আকাসে পৰত্তৰিঞ্ঞাণারম্মণস্স ঝানস্সেতং অধিৰচনং। ইধ আকাসানঞ্চাযতনসমাপত্তিযা নিকন্তিপরিযাদানদুক্খতায দুক্খা পটিপদা, পরিযাদিন্ননিকন্তিকস্স অপ্পনাপরিৰাসদন্ধতায দন্ধাভিঞ্ঞা। ৰিপরিযাযেন সুখা পটিপদা খিপ্পাভিঞ্ঞা চ। পরিত্তকসিণুগ্ঘাটিমাকাসারম্মণং সমাপত্তিং আরব্ভ পৰত্তিযা পরিত্তারম্মণতা, ৰিপরিযাযেন অপ্পমাণারম্মণতা ৰেদিতব্বা। সেসং পুরিমসদিসমেৰ।</p>
<p class="subhead">আকিঞ্চঞ্ঞাযতনং</p>
<p class="bodytext"><a name="para267"></a><span class="paranum">২৬৭</span>. <span class="bld">ৰিঞ্ঞাণঞ্চাযতনং</span> <a name="V0.0250"></a> <span class="bld">সমতিক্কম্মা</span>তি এত্থাপি পুব্বে ৰুত্তনযেনেৰ ৰিঞ্ঞাণঞ্চ আযতনমস্স অধিট্ঠানট্ঠেনাতি ঝানম্পি ৰিঞ্ঞাণঞ্চাযতনং। ৰুত্তনযেনেৰ চ আরম্মণম্পি। এৰমেতং ঝানঞ্চ আরম্মণঞ্চাতি <a name="P0.0206"></a> উভযম্পি অপ্পৰত্তিকরণেন চ অমনসিকরণেন চ সমতিক্কমিত্বাৰ যস্মা ইদং আকিঞ্চঞ্ঞাযতনং উপসম্পজ্জ ৰিহাতব্বং, তস্মা উভযম্পেতং একজ্ঝং কত্বা ‘ৰিঞ্ঞাণঞ্চাযতনং সমতিক্কম্মা’তি ইদং ৰুত্তন্তি ৰেদিতব্বং।</p>
<p class="bodytext"><span class="bld">আকিঞ্চঞ্ঞাযতনসঞ্ঞাসহগত</span>ন্তি <a name="M0.0251"></a> এত্থ পন নাস্স কিঞ্চনন্তি অকিঞ্চনং; অন্তমসো ভঙ্গমত্তম্পি অস্স অৰসিট্ঠং নত্থীতি ৰুত্তং হোতি। অকিঞ্চনস্স ভাৰো আকিঞ্চঞ্ঞং। আকাসানঞ্চাযতনৰিঞ্ঞাণাপগমস্সেতং অধিৰচনং। তং আকিঞ্চঞ্ঞং অধিট্ঠানট্ঠেন ইমিস্সা সঞ্ঞায আযতনন্তি <span class="bld">আকিঞ্চঞ্ঞাযতনং</span>। তস্মিং আকিঞ্চঞ্ঞাযতনে পৰত্তায সঞ্ঞায সহগতন্তি <span class="bld">আকিঞ্চঞ্ঞাযতনসঞ্ঞাসহগতং</span>। আকাসে পৰত্তিতৰিঞ্ঞাণাপগমারম্মণস্স ঝানস্সেতং অধিৰচনং। ইধ ৰিঞ্ঞাণঞ্চাযতনসমাপত্তিযা নিকন্তিপরিযাদানদুক্খতায দুক্খা পটিপদা, পরিযাদিন্ননিকন্তিকস্স অপ্পনা পরিৰাসদন্ধতায দন্ধাভিঞ্ঞা। ৰিপরিযাযেন সুখা পটিপদা খিপ্পাভিঞ্ঞা চ। পরিত্তকসিণুগ্ঘাটিমাকাসে পৰত্তিতৰিঞ্ঞাণাপগমারম্মণতায পরিত্তারম্মণতা, ৰিপরিযাযেন অপ্পমাণারম্মণতা ৰেদিতব্বা। সেসং পুরিমসদিসমেৰ।</p>
<p class="subhead">নেৰসঞ্ঞানাসঞ্ঞাযতনং</p>
<p class="bodytext"><span class="bld">আকিঞ্চঞ্ঞাযতনং সমতিক্কম্মা</span>তি এত্থাপি পুব্বে ৰুত্তনযেনেৰ আকিঞ্চঞ্ঞং আযতনমস্স অধিট্ঠানট্ঠেনাতি ঝানম্পি আকিঞ্চঞ্ঞাযতনং। ৰুত্তনযেনেৰ আরম্মণম্পি। এৰমেতং ঝানঞ্চ আরম্মণঞ্চাতি উভযম্পি অপ্পৰত্তিকরণেন চ অমনসিকরণে চ সমতিক্কমিত্বাৰ যস্মা ইদং নেৰসঞ্ঞানাসঞ্ঞাযতনং উপসম্পজ্জ ৰিহাতব্বং, তস্মা উভযম্পেতং একজ্ঝং কত্বা ‘আকিঞ্চঞ্ঞাযতনং সমতিক্কম্মা’তি ইদং ৰুত্তন্তি ৰেদিতব্বং।</p>
<p class="bodytext"><span class="bld">নেৰসঞ্ঞানাসঞ্ঞাযতনসঞ্ঞাসহগত</span>ন্তি এত্থ পন যায সঞ্ঞায ভাৰতো তং নেৰসঞ্ঞানাসঞ্ঞাযতনন্তি ৰুচ্চতি, যথা পটিপন্নস্স সা সঞ্ঞা হোতি, তং তাৰ দস্সেতুং <span class="bld">ৰিভঙ্গে</span> ‘‘নেৰসঞ্ঞীনাসঞ্ঞী’’তি উদ্ধরিত্বা ‘‘তঞ্ঞেৰ আকিঞ্চঞ্ঞাযতনং সন্ততো মনসিকরোতি <a name="P0.0207"></a> <a name="V0.0251"></a> সঙ্খারাৰসেসসমাপত্তিং ভাৰেতি, তেন ৰুচ্চতি নেৰসঞ্ঞীনাসঞ্ঞী’’তি (ৰিভ॰ ৬১৯) ৰুত্তং। তত্থ <span class="bld">‘সন্ততো মনসিকরোতী’</span>তি ‘সন্তা ৰতাযং সমাপত্তি, যত্র হি নাম নত্থিভাৰম্পি আরম্মণং করিত্বা ঠস্সতী’তি এৰং সন্তারম্মণতায নং ‘সন্তা’তি মনসিকরোতি। সন্ততো চে মনসিকরোতি, কথং সমতিক্কমো হোতীতি? অনাৰজ্জিতুকামতায। সো হি কিঞ্চাপি নং সন্ততো <a name="M0.0252"></a> মনসিকরোতি, অথ খ্বস্স ‘অহমেতং আৰজ্জিস্সামি সমাপজ্জিস্সামি অধিট্ঠহিস্সামি ৰুট্ঠহিস্সামি পচ্চৰেক্খিস্সামী’তি এস আভোগো সমন্নাহারো মনসিকারো ন হোতি। কস্মা? আকিঞ্চঞ্ঞাযতনতো নেৰসঞ্ঞানাসঞ্ঞাযতনস্স সন্ততরপণীততরতায।</p>
<p class="bodytext">যথা হি রাজা মহচ্চরাজানুভাৰেন হত্থিক্খন্ধগতো নগরৰীথিযং ৰিচরন্তো দন্তকারাদযো সিপ্পিকে একং ৰত্থং দল়্হং নিৰাসেত্বা একেন সীসং ৰেঠেত্বা দন্তচুণ্ণাদীহি সমোকিণ্ণগত্তে অনেকানি দন্তৰিকতিআদীনি করোন্তে দিস্বা ‘অহো ৰত রে ছেকা আচরিযা, ঈদিসানিপি নাম সিপ্পানি করিস্সন্তী’তি, এৰং তেসং ছেকতায তুস্সতি, ন চস্স এৰং হোতি – ‘অহো ৰতাহং রজ্জং পহায এৰরূপো সিপ্পিকো ভৰেয্য’ন্তি। তং কিস্স হেতু? রজ্জসিরিযা মহানিসংসতায। সো সিপ্পিকে সমতিক্কমিত্বাৰ গচ্ছতি। এৰমেৰেস কিঞ্চাপি তং সমাপত্তিং সন্ততো মনসিকরোতি, অথ খ্বস্স ‘অহমেতং সমাপত্তিং আৰজ্জিস্সামি সমাপজ্জিস্সামি অধিট্ঠহিস্সামি ৰুট্ঠহিস্সামি পচ্চৰেক্খিস্সামী’তি নেৰ এস আভোগো সমন্নাহারো মনসিকারো হোতি। সো তং সন্ততো মনসি করোন্তো তং পরমসুখুমং অপ্পনাপ্পত্তং সঞ্ঞং পাপুণাতি, যায ‘নেৰসঞ্ঞীনাসঞ্ঞী নাম হোতি, সঙ্খারাৰসেসসমাপত্তিং ভাৰেতী’তি ৰুচ্চতি। ‘সঙ্খারাৰসেসসমাপত্তি’ন্তি অচ্চন্তসুখুমভাৰপ্পত্তসঙ্খারং চতুত্থারুপ্পসমাপত্তিং।</p>
<p class="bodytext">ইদানি যং তং এৰং অধিগতায সঞ্ঞায ৰসেন নেৰসঞ্ঞানাসঞ্ঞাযতনন্তি ৰুচ্চতি, তং অত্থতো দস্সেতুং ‘‘নেৰসঞ্ঞানাসঞ্ঞাযতনন্তি নেৰসঞ্ঞানাসঞ্ঞাযতনং সমাপন্নস্স ৰা, উপপন্নস্স ৰা, দিট্ঠধম্মসুখৰিহারিস্স ৰা চিত্তচেতসিকা ধম্মা’’তি (ৰিভ॰ ৬২০) ৰুত্তং। তেসু ইধ সমাপন্নস্স চিত্তচেতসিকা ধম্মা অধিপ্পেতা।</p>
<p class="bodytext">ৰচনত্থো পনেত্থ – ওল়ারিকায সঞ্ঞায অভাৰতো, সুখুমায চ ভাৰতো, নেৰস্স সসম্পযুত্তধম্মস্স ঝানস্স সঞ্ঞা, নাসঞ্ঞাতি নেৰসঞ্ঞানাসঞ্ঞং। নেৰসঞ্ঞানাসঞ্ঞঞ্চ তং মনাযতনধম্মাযতনপরিযাপন্নত্তা <a name="V0.0252"></a> আযতনঞ্চাতি <a name="P0.0208"></a> <span class="bld">নেৰসঞ্ঞানাসঞ্ঞাযতনং</span>। অথ ৰা যাযমেত্থ সঞ্ঞা, সা পটুসঞ্ঞাকিচ্চং কাতুং অসমত্থতায নেৰসঞ্ঞা <a name="M0.0253"></a>, সঙ্খারাৰসেসসুখুমভাৰেন ৰিজ্জমানত্তা নাসঞ্ঞাতি নেৰসঞ্ঞানাসঞ্ঞা। নেৰসঞ্ঞানাসঞ্ঞা চ সা সেসধম্মানং অধিট্ঠানট্ঠেন আযতনঞ্চাতি নেৰসঞ্ঞানাসঞ্ঞাযতনং।</p>
<p class="bodytext">ন কেৰলঞ্চেত্থ সঞ্ঞাৰ এদিসী, অথ খো ৰেদনাপি নেৰৰেদনা নাৰেদনা, চিত্তম্পি নেৰচিত্তং নাচিত্তং, ফস্সোপি নেৰফস্সো নাফস্সোতি। এস নযো সেসসম্পযুত্তধম্মেসু। সঞ্ঞাসীসেন পনাযং দেসনা কতাতি ৰেদিতব্বা। পত্তমক্খনতেলপ্পভুতীহি চ উপমাহি এসমত্থো ৰিভাৰেতব্বো – <span class="bld">সামণেরো</span> কির তেলেন পত্তং মক্খেত্বা ঠপেসি। তং যাগুপানকালে থেরো ‘পত্তমাহরা’তি আহ। সো ‘পত্তে তেলমত্থি, ভন্তে’তি আহ। ততো ‘আহর, সামণের, তেলং নাল়িং পূরেস্সামী’তি ৰুত্তে ‘নত্থি, ভন্তে, তেল’ন্তি আহ। তত্থ যথা অন্তোৰুত্থত্তা যাগুযা সদ্ধিং অকপ্পিযট্ঠেন তেলং অত্থীতি হোতি, নাল়িপূরণাদীনং অভাৰৰসেন নত্থীতি হোতি, এৰং সাপি সঞ্ঞা পটুসঞ্ঞাকিচ্চং কাতুং অসমত্থতায নেৰসঞ্ঞা, সঙ্খারাৰসেসসুখুমভাৰেন ৰিজ্জমানত্তা নাসঞ্ঞা হোতি।</p>
<p class="bodytext">কিম্পনেত্থ সঞ্ঞাকিচ্চন্তি? আরম্মণসঞ্জাননঞ্চেৰ ৰিপস্সনায চ ৰিসযভাৰং উপগন্ত্বা নিব্বিদাজননং। দহনকিচ্চমিৰ হি সুখোদকে তেজোধাতু, সঞ্জাননকিচ্চম্পেসা পটুং কাতুং ন সক্কোতি। সেসসমাপত্তীসু সঞ্ঞা ৰিয ৰিপস্সনায ৰিসযভাৰং উপগন্ত্বা নিব্বিদাজননম্পি কাতুং ন সক্কোতি। অঞ্ঞেসু হি খন্ধেসু অকতাভিনিৰেসো ভিক্খু নেৰসঞ্ঞানাসঞ্ঞাযতনক্খন্ধে সম্মসিত্বা নিব্বিদং পত্তুং সমত্থো নাম নত্থি। অপিচ <span class="bld">আযস্মা সারিপুত্তো,</span> পকতিৰিপস্সকো পন মহাপঞ্ঞো সারিপুত্তসদিসোৰ সক্কুণেয্য। সোপি ‘‘এৰং কিরিমে ধম্মা অহুত্বা সম্ভোন্তি, হুত্বা পটিৰেন্তী’’তি (ম॰ নি॰ ৩.৯৫) এৰং কলাপসম্মসনৰসেনেৰ, নো অনুপদধম্মৰিপস্সনাৰসেন। এৰং সুখুমত্তং গতা এসা সমাপত্তি।</p>
<p class="bodytext">যথা চ পত্তমক্খনতেলূপমায এৰং মগ্গুদকূপমাযপি অযমত্থো ৰিভাৰেতব্বো। মগ্গপটিপন্নস্স <a name="P0.0209"></a> কির থেরস্স পুরতো গচ্ছন্তো সামণেরো থোকমুদকং দিস্বা ‘উদকং, ভন্তে, উপাহনা ওমুঞ্চথা’তি আহ। ততো থেরেন ‘সচে উদকমত্থি, আহর ন্হানসাটকং, ন্হাযিস্সামী’তি <a name="M0.0254"></a> ৰুত্তে ‘নত্থি, ভন্তে’তি আহ। তত্থ যথা উপাহনতেমনমত্তট্ঠেন উদকং অত্থীতি হোতি <a name="V0.0253"></a>, ন্হানট্ঠেন নত্থীতি হোতি, এৰম্পি সা পটুসঞ্ঞাকিচ্চং কাতুং অসমত্থতায নেৰ সঞ্ঞা, সঙ্খারাৰসেসসুখুমভাৰেন ৰিজ্জমানত্তা নাসঞ্ঞা হোতি। ন কেৰলঞ্চ এতাহেৰ, অঞ্ঞাহিপি অনুরূপাহি উপমাহি এস অত্থো ৰিভাৰেতব্বো। ইতি ইমায নেৰসঞ্ঞানাসঞ্ঞাযতনে পৰত্তায সঞ্ঞায নেৰসঞ্ঞানাসঞ্ঞাযতনভূতায ৰা সঞ্ঞায সহগতন্তি <span class="bld">নেৰসঞ্ঞানাসঞ্ঞাযতনসঞ্ঞাসহগতং</span>। আকিঞ্চঞ্ঞাযতনসমাপত্তিআরম্মণস্স ঝানস্সেতং অধিৰচনং।</p>
<p class="bodytext">ইধ আকিঞ্চঞ্ঞাযতনসমাপত্তিযা নিকন্তিপরিযাদানদুক্খতায দুক্খা পটিপদা, পরিযাদিন্ননিকন্তিকস্স অপ্পনাপরিৰাসদন্ধতায দন্ধাভিঞ্ঞা। ৰিপরিযাযেন সুখা পটিপদা খিপ্পাভিঞ্ঞা চ। পরিত্তকসিণুগ্ঘাটিমাকাসে পৰত্তিতৰিঞ্ঞাণাপগমারম্মণং সমাপত্তিং আরব্ভ পৰত্তিতায পরিত্তারম্মণতা, ৰিপরিযাযেন অপ্পমাণারম্মণতা ৰেদিতব্বা। সেসং পুরিমসদিসমেৰ।</p>
<p class="gatha1">অসদিসরূপো নাথো, আরুপ্পং যং চতুব্বিধং আহ।</p>
<p class="gathalast">তং ইতি ঞত্বা তস্মিং, পকিণ্ণককথাপি ৰিঞ্ঞেয্যা॥</p>
<p class="bodytext">অরূপসমাপত্তিযো হি –</p>
<p class="gatha1">আরম্মণাতিক্কমতো, চতস্সোপি ভৰন্তিমা।</p>
<p class="gathalast">অঙ্গাতিক্কমমেতাসং, ন ইচ্ছন্তি ৰিভাৰিনো॥</p>
<p class="bodytext">এতাসু হি রূপনিমিত্তাতিক্কমতো পঠমা, আকাসাতিক্কমতো দুতিযা, আকাসে পৰত্তিতৰিঞ্ঞাণাতিক্কমতো ততিযা, আকাসে পৰত্তিতৰিঞ্ঞাণস্স অপগমাতিক্কমতো চতুত্থাতি সব্বথা ‘আরম্মণাতিক্কমতো চতস্সোপি ভৰন্তিমা’ অরূপসমাপত্তিযোতি ৰেদিতব্বা। অঙ্গাতিক্কমং পন এতাসং ন ইচ্ছন্তি পণ্ডিতা। ন হি রূপাৰচরসমাপত্তীসু ৰিয এতাসু অঙ্গাতিক্কমো অত্থি। সব্বাসুপি হি এতাসু উপেক্খা চিত্তেকগ্গতাতি দ্বে এৰ ঝানঙ্গানি হোন্তি। এৰং সন্তেপি –</p>
<p class="gatha1">সুপণীততরা হোন্তি, পচ্ছিমা পচ্ছিমা ইধ।</p>
<p class="gathalast">উপমা তত্থ ৰিঞ্ঞেয্যা, পাসাদতলসাটিকা॥</p>
<p class="bodytext">যথা <a name="M0.0255"></a> <a name="P0.0210"></a> <a name="V0.0254"></a> হি চতুভূমকপাসাদস্স হেট্ঠিমতলে দিব্বনচ্চগীতৰাদিতসুরভিগন্ধমালাসাদুরসপানভোজনসযনচ্ছাদনাদিৰসেন পণীতা পঞ্চ কামগুণা পচ্চুপট্ঠিতা অস্সু, দুতিযে ততো পণীততরা, ততিযে ততো পণীততমা, চতুত্থে সব্বপণীতা; তত্থ কিঞ্চাপি তানি চত্তারিপি পাসাদতলানেৰ, নত্থি নেসং পাসাদতলভাৰেন ৰিসেসো, পঞ্চকামগুণসমিদ্ধিৰিসেসেন পন হেট্ঠিমতো হেট্ঠিমতো উপরিমং উপরিমং পণীততরং হোতি।</p>
<p class="bodytext">যথা চ একায ইত্থিযা কন্তিতথূলসণ্হসণ্হতরসণ্হতমসুত্তানং চতুপলতিপলদ্বিপলএকপলসাটিকা অস্সু, আযামেন ৰিত্থারেন চ সমপ্পমাণা; তত্থ কিঞ্চাপি তা সাটিকা চতস্সোপি আযামতো চ ৰিত্থারতো চ সমপ্পমাণা, নত্থি তাসং পমাণতো ৰিসেসো, সুখসম্ফস্সসুখুমভাৰমহগ্ঘভাৰেহি পন পুরিমায পুরিমায পচ্ছিমা পচ্ছিমা পণীততরা হোন্তি, এৰমেৰ কিঞ্চাপি চতূসুপি এতাসু উপেক্খা চিত্তেকগ্গতাতি এতানি দ্বেযেৰ অঙ্গানি হোন্তি, অথ খো ভাৰনাৰিসেসেন তেসং অঙ্গানং পণীতপণীততরভাৰেন সুপণীততরা হোন্তি পচ্ছিমা পচ্ছিমা ইধাতি ৰেদিতব্বা। এৰং অনুপুব্বেন পণীতপণীতা চেতা –</p>
<p class="gatha1">অসুচিম্হি মণ্ডপে লগ্গো, একো তং নিস্সিতো পরো।</p>
<p class="gathalast">অঞ্ঞো বহি অনিস্সায, তং তং নিস্সায চাপরো॥</p>
<p class="gatha1">ঠিতো চতূহি এতেহি, পুরিসেহি যথাক্কমং।</p>
<p class="gathalast">সমানতায ঞাতব্বা, চতস্সোপি ৰিভাৰিনা॥ (ৰিসুদ্ধি॰ ১.২৯১)।</p>
<p class="bodytext">তত্রাযমত্থযোজনা – অসুচিম্হি কির দেসে একো মণ্ডপো। অথেকো পুরিসো আগন্ত্বা তং অসুচিং জিগুচ্ছমানো তং মণ্ডপং হত্থেহি আলম্বিত্বা তত্থ লগ্গো, লগ্গিতো ৰিয অট্ঠাসি। অথাপরো আগন্ত্বা তং মণ্ডপলগ্গং পুরিসং নিস্সিতো। অথঞ্ঞো আগন্ত্বা চিন্তেসি – ‘যো এস মণ্ডপে লগ্গো, যো চ তং নিস্সিতো, উভোপেতে দুট্ঠিতা; ধুৰো চ নেসং মণ্ডপপপাতে পাতো, হন্দাহং বহিযেৰ তিট্ঠামী’তি সো তন্নিস্সিতং অনিস্সায বহিযেৰ অট্ঠাসি। অথাপরো আগন্ত্বা মণ্ডপলগ্গস্স <a name="M0.0256"></a> তন্নিস্সিতস্স চ অখেমভাৰং চিন্তেত্বা বহিঠিতঞ্চ সুট্ঠিতোতি মন্ত্বা তং নিস্সায অট্ঠাসি।</p>
<p class="bodytext">তত্থ <a name="V0.0255"></a> অসুচিম্হি দেসে মণ্ডপো ৰিয কসিণুগ্ঘাটিমাকাসং দট্ঠব্বং। অসুচিজিগুচ্ছায মণ্ডপলগ্গো পুরিসো ৰিয রূপনিমিত্তজিগুচ্ছায আকাসারম্মণং আকাসানঞ্চাযতনং <a name="P0.0211"></a>। মণ্ডপলগ্গং পুরিসং নিস্সিতো ৰিয আকাসারম্মণং আকাসানঞ্চাযতনং আরব্ভ পৰত্তং ৰিঞ্ঞাণঞ্চাযতনং। তেসং দ্বিন্নম্পি অখেমভাৰং চিন্তেত্বা অনিস্সায তং মণ্ডপলগ্গং, বহিঠিতো ৰিয, আকাসানঞ্চাযতনং আরম্মণং অকত্বা তদভাৰারম্মণং আকিঞ্চঞ্ঞাযতনং। মণ্ডপলগ্গস্স তন্নিস্সিতস্স চ অখেমতং চিন্তেত্বা বহিঠিতঞ্চ ‘সুট্ঠিতো’তি মন্ত্বা তং নিস্সায ঠিতো ৰিয ৰিঞ্ঞাণাভাৰসঙ্খাতে বহিপদেসে ঠিতং আকিঞ্চঞ্ঞাযতনং আরব্ভ পৰত্তং নেৰসঞ্ঞানাসঞ্ঞাযতনং দট্ঠব্বং। এৰং পৰত্তমানঞ্চ –</p>
<p class="gatha1">আরম্মণং করোতেৰ, অঞ্ঞাভাৰেন তং ইদং।</p>
<p class="gathalast">দিট্ঠদোসম্পি রাজানং, ৰুত্তিহেতু যথা জনো॥ (ৰিসুদ্ধি॰ ১.২৯২)।</p>
<p class="bodytext">ইদঞ্হি নেৰসঞ্ঞানাসঞ্ঞাযতনং ‘আসন্নৰিঞ্ঞাণঞ্চাযতনপচ্চত্থিকা অযং সমাপত্তী’তি এৰং দিট্ঠদোসম্পি তং আকিঞ্চঞ্ঞাযতনং অঞ্ঞস্স আরম্মণস্স অভাৰা আরম্মণং করোতেৰ। যথা কিং? ‘দিট্ঠদোসম্পি রাজানং ৰুত্তিহেতু যথা জনো’। যথা হি অসংযতং ফরুসকাযৰচীমনোসমাচারং কঞ্চি সব্বদিসম্পতিং রাজানং ‘ফরুসসমাচারো অয’ন্তি এৰং দিট্ঠদোসম্পি অঞ্ঞত্থ ৰুত্তিং অলভমানো জনো ৰুত্তিহেতু নিস্সায ৰত্ততি, এৰং দিট্ঠদোসম্পি তং আকিঞ্চঞ্ঞাযতনং অঞ্ঞং আরম্মণং অলভমানমিদং নেৰসঞ্ঞানাসঞ্ঞাযতনং আরম্মণং করোতেৰ। এৰং কুরুমানঞ্চ –</p>
<p class="gatha1">আরুল়্হো দীঘনিস্সেণিং, যথা নিস্সেণিবাহুকং।</p>
<p class="gathalast">পব্বতগ্গঞ্চ আরুল়্হো, যথা পব্বতমত্থকং॥</p>
<p class="gatha1">যথা ৰা গিরিমারুল়্হো, অত্তনোযেৰ জণ্ণুকং।</p>
<p class="gathalast">ওলুব্ভতি তথেৰেতং, ঝানমোলুব্ভ ৰত্ততীতি॥ (ৰিসুদ্ধি॰ ১.২৯৩)।</p>
<p class="centered">অরূপাৰচরকুসলকথা নিট্ঠিতা।</p>
<p class="subhead">তেভূমককুসলৰণ্ণনা</p>
<p class="bodytext"><a name="para269"></a><span class="paranum">২৬৯</span>. ইদানি <a name="M0.0257"></a> <a name="V0.0256"></a> যস্মা সব্বানিপেতানি তেভূমককুসলানি হীনাদিনা পভেদেন ৰত্তন্তি, তস্মা তেসং তং পভেদং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং। তত্থ <span class="bld">হীন</span>ন্তি লামকং। তং আযূহনৰসেন ৰেদিতব্বং। হীনুত্তমানং <a name="P0.0212"></a> মজ্ঝে ভৰং <span class="bld">মজ্ঝিমং</span>। পধানভাৰং নীতং <span class="bld">পণীতং,</span> উত্তমন্তি অত্থো। তানিপি আযূহনৰসেনেৰ ৰেদিতব্বানি। যস্স হি আযূহনক্খণে ছন্দো ৰা হীনো হোতি, ৰীরিযং ৰা, চিত্তং ৰা, ৰীমংসা ৰা, তং হীনং নাম। যস্স তে ধম্মা মজ্ঝিমা চেৰ পণীতা, চ তং মজ্ঝিমঞ্চেৰ পণীতঞ্চ। যং পন কত্তুকামতাসঙ্খাতং ছন্দং ধুরং ছন্দং জেট্ঠকং ছন্দং পুব্বঙ্গমং কত্বা আযূহিতং, তং ছন্দাধিপতিতো আগতত্তা <span class="bld">ছন্দাধিপতেয্যং</span> নাম। ৰীরিযাধিপতেয্যাদীসুপি এসেৰ নযো।</p>
<p class="bodytext">ইমস্মিং পন ঠানে ঠত্বা নযা গণেতব্বা। সব্বপঠমং ৰিভত্তো হি একো নযো, হীনন্তি একো, মজ্ঝিমন্তি একো, পণীতন্তি একো, ছন্দাধিপতেয্যন্তি একো। ইমে তাৰ ছন্দাধিপতেয্যে পঞ্চ নযা। এৰং ৰীরিযাধিপতেয্যাদীসুপীতি চত্তারো পঞ্চকা ৰীসতি হোন্তি। পুরিমো ৰা একো সুদ্ধিকনযো, হীনন্তিআদযো তযো, ছন্দাধিপতেয্যন্তিআদযো চত্তারো, ছন্দাধিপতেয্যং হীনন্তিআদযো দ্বাদসাতি এৰম্পি ৰীসতি নযা হোন্তি।</p>
<p class="bodytext">ইমে ৰীসতি মহানযা কত্থ ৰিভত্তাতি? <span class="bld">মহাপকরণে</span> (পট্ঠা॰ ২.১৪.১) হীনত্তিকে ৰিভত্তা। ইমস্মিং পন ঠানে হীনত্তিকতো মজ্ঝিমরাসিং গহেত্বা হীনমজ্ঝিমপণীতৰসেন তযো কোট্ঠাসা কাতব্বা। ততোপি মজ্ঝিমরাসিং ঠপেত্বা হীনপণীতে গহেত্বা নৰ নৰ কোট্ঠাসা কাতব্বা। হীনস্মিংযেৰ হি হীনং অত্থি মজ্ঝিমং অত্থি পণীতং অত্থি। পণীতস্মিম্পি হীনং অত্থি মজ্ঝিমং অত্থি পণীতং অত্থি। তথা হীনহীনস্মিং হীনং, হীনহীনস্মিং মজ্ঝিমং, হীনহীনস্মিং পণীতং। হীনমজ্ঝিমস্মিং হীনং, হীনমজ্ঝিমস্মিং মজ্ঝিমং, হীনমজ্ঝিমস্মিং পণীতং। হীনপণীতস্মিং হীনং, হীনপণীতস্মিং মজ্ঝিমং, হীনপণীতস্মিং পণীতন্তি অযমেকো নৰকো। পণীতহীনস্মিম্পি হীনং নাম অত্থি, পণীতহীনস্মিং মজ্ঝিমং, পণীতহীনস্মিং পণীতং। তথা পণীতমজ্ঝিমস্মিং হীনং, পণীতমজ্ঝিমস্মিং মজ্ঝিমং, পণীতমজ্ঝিমস্মিং পণীতং। পণীতপণীতস্মিং হীনং, পণীতপণীতস্মিং মজ্ঝিমং, পণীতপণীতস্মিং পণীতন্তি। অযং দুতিযো নৰকোতি দ্বে নৰকা অট্ঠারস। ইমানি অট্ঠারস কম্মদ্বারানি <a name="P0.0213"></a> নাম <a name="M0.0258"></a>। ইমেহি পভাৰিতত্তা <a name="V0.0257"></a>, ইমেসং ৰসেন, অট্ঠারস খত্তিযা, অট্ঠারস ব্রাহ্মণা, অট্ঠারস ৰেস্সা, অট্ঠারস সুদ্দা, অট্ঠচত্তালীস গোত্তচরণানি ৰেদিতব্বানি।</p>
<p class="bodytext">ইমেসু চ পন তেভূমকেসু কুসলেসু কামাৰচরকুসলং তিহেতুকম্পি দুহেতুকম্পি হোতি ঞাণসম্পযুত্তৰিপ্পযুত্তৰসেন। রূপাৰচরারূপাৰচরং পন তিহেতুকমেৰ ঞাণসম্পযুত্তমেৰ। কামাৰচরম্পেত্থ অধিপতিনা সহাপি উপ্পজ্জতি ৰিনাপি। রূপাৰচরারূপাৰচরং অধিপতিসম্পন্নমেৰ হোতি। কামাৰচরকুসলে চেত্থ আরম্মণাধিপতি সহজাতাধিপতীতি দ্বেপি অধিপতযো লব্ভন্তি। রূপাৰচরারূপাৰচরেসু আরম্মণাধিপতি ন লব্ভতি, সহজাতাধিপতিযেৰ লব্ভতি। তত্থ চিত্তস্স চিত্তাধিপতেয্যভাৰো সম্পযুত্তধম্মানং ৰসেন ৰুত্তো। দ্বিন্নং পন চিত্তানং একতো অভাৰেন সম্পযুত্তচিত্তস্স চিত্তাধিপতি নাম নত্থি। তথা ছন্দাদীনং ছন্দাধিপতিআদযো। কেচি পন ‘সচে চিত্তৰতো কুসলং হোতি, ময্হং ভৰিস্সতীতি এৰং যং চিত্তং ধুরং কত্বা জেট্ঠকং কত্বা অপরং কুসলচিত্তং আযূহিতং, তস্স তং পুরিমচিত্তং চিত্তাধিপতি নাম হোতি, ততো আগতত্তা ইদং চিত্তাধিপতেয্যং নামা’তি এৰং আগমনৰসেনাপি অধিপতিং নাম ইচ্ছন্তি। অযং পন নযো নেৰ পাল়িযং ন অট্ঠকথাযং দিস্সতি। তস্মা ৰুত্তনযেনেৰ অধিপতিভাৰো ৰেদিতব্বো। ইমেসু চ একূনৰীসতিযা মহানযেসু পুরিমে সুদ্ধিকনযে ৰুত্তপরিমাণানেৰ চিত্তানি চ নৰকা চ পাঠৰারা চ হোন্তি। তস্মা ঞাণসম্পযুত্তেসু ৰুত্তপরিমাণতো ৰীসতিগুণো চিত্তনৰকৰারভেদো ৰেদিতব্বো, চতূসু ঞাণৰিপ্পযুত্তেসু সোল়সগুণোতি, অযং তেভূমককুসলে পকিণ্ণককথা নামাতি।</p>
<p class="centered">তেভূমককুসলং।</p>
<p class="title">লোকুত্তরকুসলৰণ্ণনা</p>
<p class="bodytext"><a name="para277"></a><span class="paranum">২৭৭</span>. এৰং ভৰত্তযসম্পত্তিনিব্বত্তকং কুসলং দস্সেত্বা ইদানি সব্বভৰসমতিক্কমনায লোকুত্তরকুসলং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং। তত্থ <span class="bld">লোকুত্তর</span>ন্তি কেনট্ঠেন লোকুত্তরং? লোকং <a name="M0.0259"></a> <a name="P0.0214"></a> তরতীতি, লোকুত্তরং লোকং উত্তরতীতি লোকুত্তরং; লোকং <a name="V0.0258"></a> সমতিক্কম্ম অভিভুয্য তিট্ঠতীতি লোকুত্তরং (পটি॰ ম॰ ২.৪৩)। <span class="bld">ঝানং ভাৰেতী</span>তি একচিত্তক্খণিকং অপ্পনাঝানং ভাৰেতি জনেতি ৰড্ঢেতি।</p>
<p class="bodytext">লোকতো নিয্যাতি ৰট্টতো নিয্যাতীতি <span class="bld">নিয্যানিকং</span>। নিয্যাতি ৰা এতেনাতি নিয্যানিকং। তংসমঙ্গী হি পুগ্গলো দুক্খং পরিজানন্তো নিয্যাতি, সমুদযং পজহন্তো নিয্যাতি, নিরোধং সচ্ছিকরোন্তো নিয্যাতি, মগ্গং ভাৰেন্তো নিয্যাতি। যথা চ পন তেভূমককুসলং ৰট্টস্মিং চুতিপটিসন্ধিযো আচিনাতি ৰড্ঢেতীতি আচযগামী নাম হোতি, ন তথা ইদং। ইদং পন যথা একস্মিং পুরিসে অট্ঠারসহত্থং পাকারং চিনন্তে অপরো মহামুগ্গরং গহেত্বা তেন চিতচিতট্ঠানং অপচিনন্তো ৰিদ্ধংসেন্তো এৰ গচ্ছেয্য, এৰমেৰ তেভূমককুসলেন চিতা চুতিপটিসন্ধিযো পচ্চযৰেকল্লকরণেন অপচিনন্তং ৰিদ্ধংসেন্তং গচ্ছতীতি অপচযগামি।</p>
<p class="bodytext"><span class="bld">দিট্ঠিগতানং পহানাযা</span>তি, এত্থ দিট্ঠিযো এৰ দিট্ঠিগতানি, গূথগতং মুত্তগতন্তিআদীনি (অ॰ নি॰ ৯.১১) ৰিয। দ্বাসট্ঠিযা ৰা দিট্ঠীনং অন্তোগধত্তা দিট্ঠীসু গতানীতিপি দিট্ঠিগতানি। দিট্ঠিযা ৰা গতং এতেসন্তিপি দিট্ঠিগতানি। দিট্ঠিসদিসগমনানি দিট্ঠিসদিসপ্পৰত্তানীতি অত্থো। কানি পন তানীতি? সসম্পযুত্তানি সক্কাযদিট্ঠিৰিচিকিচ্ছাসীলব্বতপরামাসঅপাযগমনীযরাগদোসমোহাকুসলানি। তানি হি যাৰ পঠমমগ্গভাৰনা তাৰ পৰত্তিসব্ভাৰতো দিট্ঠিসদিসগমনানীতি ৰুচ্চন্তি। ইতি দিট্ঠিযো চ দিট্ঠিগতানি চ দিট্ঠিগতানি। তেসং <span class="bld">দিট্ঠিগতানং। পহানাযা</span>তি সমুচ্ছেদৰসেনেৰ পজহনত্থায। <span class="bld">পঠমাযা</span>তি গণনৰসেনপি পঠমুপ্পত্তিৰসেনপি পঠমায। <span class="bld">ভূমিযা</span>তি ‘‘অনন্তরহিতায ভূমিযা’’তিআদীসু (পারা॰ ২৭; ম॰ নি॰ ২.২৯৬) তাৰ অযং মহাপথৰী ভূমীতি ৰুচ্চতি। ‘‘সুখভূমিযং কামাৰচরে’’তিআদীসু (ধ॰ স॰ ৯৮৮) চিত্তুপ্পাদো। ইধ পন সামঞ্ঞফলং অধিপ্পেতং। তঞ্হি সম্পযুত্তানং নিস্সযভাৰতো তে ধম্মা ভৰন্তি এত্থাতি ভূমি। যস্মা ৰা সমানেপি লোকুত্তরভাৰে সযম্পি ভৰতি উপ্পজ্জতি, ন নিব্বানং ৰিয অপাতুভাৰং, তস্মাপি ভূমীতি ৰুচ্চতি; তস্সা <span class="bld">পঠমায ভূমিযা। পত্তিযা</span>তি সোতাপত্তিফলসঙ্খাতস্স <a name="P0.0215"></a> পঠমস্স সামঞ্ঞফলস্স <a name="M0.0260"></a> পত্তত্থায পটিলাভত্থাযাতি এৰমেত্থ অত্থো ৰেদিতব্বো। <span class="bld">ৰিৰিচ্চা</span>তি সমুচ্ছেদৰিৰেকৰসেন ৰিৰিচ্চিত্বা, ৰিনা হুত্বা।</p>
<p class="bodytext">ইদানি কিঞ্চাপি লোকিযজ্ঝানম্পি ন ৰিনা পটিপদায ইজ্ঝতি, এৰং সন্তেপি ইধ সুদ্ধিকনযং <a name="V0.0259"></a> পহায লোকুত্তরজ্ঝানং পটিপদায সদ্ধিংযেৰ গরুং কত্বা দেসেতুকামতায <span class="bld">দুক্খপটিপদং দন্ধাভিঞ্ঞ</span>ন্তিআদিমাহ।</p>
<p class="bodytext">তত্থ যো আদিতোৰ কিলেসে ৰিক্খম্ভেন্তো দুক্খেন সসঙ্খারেন সপ্পযোগেন কিলমন্তো ৰিক্খম্ভেতি তস্স দুক্খা পটিপদা হোতি; যো পন ৰিক্খম্ভিত কিলেসো ৰিপস্সনাপরিৰাসং ৰসন্তো চিরেন মগ্গপাতুভাৰং পাপুণাতি তস্স দন্ধাভিঞ্ঞা হোতি। ইতি যো কোচি ৰারো দুক্খপটিপদদন্ধাভিঞ্ঞো নাম কতো।</p>
<p class="bodytext">কতমং পন ৰারং রোচেসুন্তি? যত্থ সকিং ৰিক্খম্ভিতা কিলেসা সমুদাচরিত্বা দুতিযম্পি ৰিক্খম্ভিতা পুন সমুদাচরন্তি, ততিযং ৰিক্খম্ভিতে পন তথাৰিক্খম্ভিতেৰ কত্বা মগ্গেন সমুগ্ঘাতং পাপেতি, ইমং ৰারং রোচেসুং। ইমস্স ৰারস্স দুক্খাপটিপদা দন্ধাভিঞ্ঞাতি নামং কতং। এত্তকেন পন ন পাকটং হোতি। তস্মা এৰমেত্থ আদিতো পট্ঠায ৰিভাৰনা ৰেদিতব্বা – যো হি চত্তারি মহাভূতানি পরিগ্গহেত্বা উপাদারূপং পরিগ্গণ্হাতি, অরূপং পরিগ্গণ্হাতি, ‘রূপারূপং’ পন পরিগ্গণ্হন্তো দুক্খেন কসিরেন কিলমন্তো পরিগ্গহেতুং সক্কোতি, তস্স দুক্খা পটিপদা নাম হোতি। পরিগ্গহিতরূপারূপস্স পন ৰিপস্সনাপরিৰাসে মগ্গপাতুভাৰদন্ধতায দন্ধাভিঞ্ঞা নাম হোতি।</p>
<p class="bodytext">যোপি রূপারূপং পরিগ্গহেত্বা ‘নামরূপং’ ৰৰত্থপেন্তো দুক্খেন কসিরেন কিলমন্তো ৰৰত্থপেতি, ৰৰত্থাপিতে চ নামরূপে ৰিপস্সনাপরিৰাসং ৰসন্তো চিরেন মগ্গং উপ্পাদেতুং সক্কোতি, তস্সাপি দুক্খা পটিপদা দন্ধাভিঞ্ঞা নাম হোতি।</p>
<p class="bodytext">অপরো নামরূপম্পি ৰৰত্থপেত্বা ‘পচ্চযে’ পরিগ্গণ্হন্তো দুক্খেন কসিরেন কিলমন্তো পরিগ্গণ্হাতি, পচ্চযে চ পরিগ্গহেত্বা ৰিপস্সনাপরিৰাসং ৰসন্তো চিরেন মগ্গং <a name="P0.0216"></a> উপ্পাদেতি, এৰম্পি দুক্খা পটিপদা দন্ধাভিঞ্ঞা নাম হোতি।</p>
<p class="bodytext">অপরো <a name="M0.0261"></a> পচ্চযেপি পরিগ্গহেত্বা ‘লক্খণানি’ পটিৰিজ্ঝন্তো দুক্খেন কসিরেন কিলমন্তো পটিৰিজ্ঝতি, পটিৰিদ্ধলক্খণো চ ৰিপস্সনাপরিৰাসং ৰসন্তো চিরেন মগ্গং উপ্পাদেতি, এৰম্পি দুক্খা পটিপদা দন্ধাভিঞ্ঞা নাম হোতি।</p>
<p class="bodytext">অপরো <a name="V0.0260"></a> লক্খণানিপি পটিৰিজ্ঝিত্বা ৰিপস্সনাঞাণে তিক্খে সূরে পসন্নে ৰহন্তে উপ্পন্নং ‘ৰিপস্সনানিকন্তিং’ পরিযাদিযমানো দুক্খেন কসিরেন কিলমন্তো পরিযাদিযতি, নিকন্তিঞ্চ পরিযাদিযিত্বা ৰিপস্সনাপরিৰাসং ৰসন্তো চিরেন মগ্গং উপ্পাদেতি, এৰম্পি দুক্খা পটিপদা দন্ধাভিঞ্ঞা নাম হোতি। ইমং ৰারং রোচেসুং। ইমস্স ৰারস্স এতং নামং কতং। ইমিনাৰ উপাযেন পরতো তিস্সো পটিপদা ৰেদিতব্বা।</p>
<p class="bodytext"><span class="bld">ফস্সো হোতী</span>তিআদীসু অনঞ্ঞাতঞ্ঞস্সামীতিন্দ্রিযং, সম্মাৰাচা, সম্মাকম্মন্তো, সম্মাআজীৰোতি চত্তারি পদানি অধিকানি। <span class="bld">নিদ্দেসৰারে</span> চ ৰিতক্কাদিনিদ্দেসেসু ‘মগ্গঙ্গ’ন্তিআদীনি পদানি অধিকানি। সেসং সব্বং হেট্ঠা ৰুত্তসদিসমেৰ। ভূমন্তরৰসেন পন লোকুত্তরতাৰ ইধ ৰিসেসো।</p>
<p class="bodytext">তত্থ <span class="bld">অনঞ্ঞাতঞ্ঞস্সামীতিন্দ্রিয</span>ন্তি ‘অনমতগ্গে সংসারৰট্টে অনঞ্ঞাতং অমতং পদং চতুসচ্চধম্মমেৰ ৰা জানিস্সামী’তি পটিপন্নস্স ইমিনা পুব্বাভোগেন উপ্পন্নং ইন্দ্রিযং। লক্খণাদীনি পনস্স হেট্ঠা পঞ্ঞিন্দ্রিযে ৰুত্তনযেনেৰ ৰেদিতব্বানি।</p>
<p class="bodytext">সুন্দরা পসত্থা ৰা ৰাচা <span class="bld">সম্মাৰাচা</span>। ৰচীদুচ্চরিতসমুগ্ঘাটিকায মিচ্ছাৰাচাৰিরতিযা এতং অধিৰচনং। সা পরিগ্গহলক্খণা ৰিরমণরসা মিচ্ছাৰাচপ্পহানপচ্চুপট্ঠানা। সুন্দরো পসত্থো ৰা কম্মন্তো <span class="bld">সম্মাকম্মন্তো</span>। মিচ্ছাকম্মন্তসমুচ্ছেদিকায পাণাতিপাতাদিৰিরতিযা এতং নামং। সো সমুট্ঠানলক্খণো ৰিরমণরসো মিচ্ছাকম্মন্তপ্পহানপচ্চুপট্ঠানো। সুন্দরো পসত্থো ৰা আজীৰো <span class="bld">সম্মাআজীৰো</span>। মিচ্ছাজীৰৰিরতিযা এতং অধিৰচনং। সো ৰোদানলক্খণো ঞাযাজীৰপ্পৰত্তিরসো <a name="P0.0217"></a> মিচ্ছাজীৰপ্পহানপচ্চুপট্ঠানো।</p>
<p class="bodytext">অপিচ হেট্ঠা ৰিরতিত্তযে ৰুত্তৰসেনপেত্থ লক্খণাদীনি ৰেদিতব্বানি। ইতি ইমেসং তিণ্ণং ধম্মানং ৰসেন হেট্ঠা ৰুত্তং মগ্গপঞ্চকং ইধ মগ্গট্ঠকং ৰেদিতব্বং। যেৰাপনকেসু চ ইমেসং অভাৰো। তথা করুণামুদিতানং। ইমে <a name="M0.0262"></a> হি তযো ধম্মা ইধ পাল়িযং আগতত্তাৰ যেৰাপনকেসু ন গহিতা। করুণামুদিতা পন সত্তারম্মণা, ইমে ধম্মা নিব্বানারম্মণাতি তাপেত্থ ন গহিতা। অযং তাৰ উদ্দেসৰারে ৰিসেসত্থো।</p>
<p class="bodytext"><a name="para283"></a><span class="paranum">২৮৩</span>. নিদ্দেসৰারে <a name="V0.0261"></a> পন <span class="bld">মগ্গঙ্গং মগ্গপরিযাপন্ন</span>ন্তি এত্থ তাৰ মগ্গস্স অঙ্গন্তি মগ্গঙ্গং; মগ্গকোট্ঠাসোতি অত্থো। যথা পন অরঞ্ঞে পরিযাপন্নং অরঞ্ঞপরিযাপন্নং নাম হোতি, এৰং মগ্গে পরিযাপন্নন্তি মগ্গপরিযাপন্নং। মগ্গসন্নিস্সিতন্তি অত্থো।</p>
<p class="bodytext"><a name="para285"></a><span class="paranum">২৮৫</span>. <span class="bld">পীতিসম্বোজ্ঝঙ্গো</span>তি এত্থ পীতি এৰ সম্বোজ্ঝঙ্গোতি পীতিসম্বোজ্ঝঙ্গো। তত্থ বোধিযা বোধিস্স ৰা অঙ্গোতি বোজ্ঝঙ্গো। ইদং ৰুত্তং হোতি – যা অযং ধম্মসামগ্গী যায লোকুত্তরমগ্গক্খণে উপ্পজ্জমানায লীনুদ্ধচ্চপতিট্ঠানাযূহনকামসুখত্তকিলমথানুযোগউচ্ছেদসস্সতাভিনিৰেসাদীনং অনেকেসং উপদ্দৰানং পটিপক্খভূতায সতিধম্মৰিচযৰীরিযপীতিপস্সদ্ধিসমাধিউপেক্খাসঙ্খাতায ধম্মসামগ্গিযা অরিযসাৰকো বুজ্ঝতীতি কত্বা বোধীতি ৰুচ্চতি। বুজ্ঝতীতি কিলেসসন্তাননিদ্দায উট্ঠহতি, চত্তারি ৰা অরিযসচ্চানি পটিৰিজ্ঝতি, নিব্বানমেৰ ৰা সচ্ছিকরোতি। তস্সা ধম্মসামগ্গীসঙ্খাতায বোধিযা অঙ্গোতিপি বোজ্ঝঙ্গো, ঝানঙ্গমগ্গঙ্গাদীনি ৰিয। যোপেস যথাৰুত্তপ্পকারায এতায ধম্মসামগ্গিযা বুজ্ঝতীতি কত্বা অরিযসাৰকো বোধীতি ৰুচ্চতি, তস্স বোধিস্স অঙ্গোতিপি বোজ্ঝঙ্গো; সেনঙ্গরথঙ্গাদযো ৰিয। তেনাহু অট্ঠকথাচরিযা – ‘‘বুজ্ঝনকস্স পুগ্গলস্স অঙ্গাতি ৰা বোজ্ঝঙ্গা’’তি (ৰিভ॰ অট্ঠ॰ ৪৬৬; সং॰ নি॰ অট্ঠ॰ ৩.৫.১৮২)।</p>
<p class="bodytext">অপিচ ‘‘বোজ্ঝঙ্গাতি কেনট্ঠেন বোজ্ঝঙ্গা? বোধায সংৰত্তন্তীতি বোজ্ঝঙ্গা, বুজ্ঝন্তীতি বোজ্ঝঙ্গা, অনুবুজ্ঝন্তীতি <a name="P0.0218"></a> বোজ্ঝঙ্গা, পটিবুজ্ঝন্তীতি বোজ্ঝঙ্গা, সম্বুজ্ঝন্তীতি বোজ্ঝঙ্গা’’তি (পটি॰ ম॰ ২.১৭) ইমিনা পটিসম্ভিদানযেনাপি বোজ্ঝঙ্গত্থো ৰেদিতব্বো। পসত্থো সুন্দরো ৰা বোজ্ঝঙ্গোতি সম্বোজ্ঝঙ্গো। এৰং পীতি এৰ সম্বোজ্ঝঙ্গো পীতিসম্বোজ্ঝঙ্গোতি। চিত্তেকগ্গতানিদ্দেসাদীসুপি ইমিনাৰ নযেন অত্থো ৰেদিতব্বো।</p>
<p class="bodytext"><a name="para296"></a><span class="paranum">২৯৬</span>. <span class="bld">তেসং ধম্মান</span>ন্তি যে তস্মিং সমযে পটিৰেধং গচ্ছন্তি চতুসচ্চধম্মা, তেসং ধম্মানং। <span class="bld">অনঞ্ঞাতান</span>ন্তি কিঞ্চাপি পঠমমগ্গেন তে ধম্মা ঞাতা <a name="M0.0263"></a> নাম হোন্তি, যথা পন পকতিযা অনাগতপুব্বং ৰিহারং আগন্ত্বা ৰিহারমজ্ঝে ঠিতোপি পুগ্গলো পকতিযা অনাগতভাৰং উপাদায ‘অনাগতপুব্বং ঠানং আগতোম্হী’তি ৰদতি, যথা চ পকতিযা অপিল়ন্ধপুব্বং মালং পিল়ন্ধিত্বা, অনিৰত্থপুব্বং ৰত্থং নিৰাসেত্বা, অভুত্তপুব্বং ভোজনং ভুঞ্জিত্বা, পকতিযা অভুত্তভাৰং উপাদায অভুত্তপুব্বং ভোজনং ভুত্তোম্হীতি ৰদতি, এৰমিধাপি <a name="V0.0262"></a> যস্মা পকতিযা ইমিনা পুগ্গলেন ইমে ধম্মা ন ঞাতপুব্বা তস্মা অনঞ্ঞাতানন্তি ৰুত্তং। অদিট্ঠাদীসুপি এসেৰ নযো। তত্থ <span class="bld">অদিট্ঠান</span>ন্তি ইতো পুব্বে পঞ্ঞাচক্খুনা অদিট্ঠানং। <span class="bld">অপ্পত্তান</span>ন্তি অধিগমনৰসেন অপ্পত্তানং। <span class="bld">অৰিদিতান</span>ন্তি ঞাণেন অপাকটকতানং। <span class="bld">অসচ্ছিকতান</span>ন্তি অপচ্চক্খকতানং। <span class="bld">সচ্ছিকিরিযাযা</span>তি পচ্চক্খকরণত্থং। যথা চ ইমিনা পদেন, এৰং সেসেহিপি সদ্ধিং অনঞ্ঞাতানং ঞাণায, অদিট্ঠানং দস্সনায, অপ্পত্তানং পত্তিযা, অৰিদিতানং ৰেদাযাতি যোজনা কাতব্বা।</p>
<p class="bodytext"><a name="para299"></a><span class="paranum">২৯৯</span>. <span class="bld">চতূহি ৰচীদুচ্চরিতেহী</span>তিআদীসু ৰচীতি ৰচীৰিঞ্ঞত্তি ৰেদিতব্বা। তিণ্ণং দোসানং যেন কেনচি দুট্ঠানি চরিতানীতি দুচ্চরিতানি। ৰচীতো পৰত্তানি দুচ্চরিতানি ৰচীদুচ্চরিতানি, ৰচিযা ৰা নিপ্ফাদিতানি দুচ্চরিতানি ৰচীদুচ্চরিতানি। তেহি <span class="bld">ৰচীদুচ্চরিতেহি</span>। আরকা রমতীতি <span class="bld">আরতি</span>। ৰিনা তেহি রমতীতি <span class="bld">ৰিরতি</span>। ততো ততো পটিনিৰত্তাৰ হুত্বা তেহি ৰিনা রমতীতি <span class="bld">পটিৰিরতি</span>। উপসগ্গৰসেন ৰা পদং ৰড্ঢিতং। সব্বমিদং ওরমণভাৰস্সেৰাধিৰচনং। ৰেরং মণতি, ৰিনাসেতীতি <span class="bld">ৰেরমণী</span>। ইদম্পি ওরমণস্সেৰ ৰেৰচনং। যায <a name="P0.0219"></a> পন চেতনায মুসাৰাদাদীনি ভাসমানো করোতি নাম, অযং লোকুত্তরমগ্গৰিরতি। উপ্পজ্জিত্বা তং কিরিযং কাতুং ন দেতি, কিরিযাপথং পচ্ছিন্দতীতি <span class="bld">অকিরিযা</span>। তথা তং করণং কাতুং ন দেতি, করণপথং পচ্ছিন্দতীতি <span class="bld">অকরণং</span>। যায চ চেতনায চতুব্বিধং ৰচীদুচ্চরিতং ভাসমানো অজ্ঝাপজ্জতি নাম, অযং উপ্পজ্জিত্বা তথা অজ্ঝাপজ্জিতুং ন দেতীতি <span class="bld">অনজ্ঝাপত্তি</span>।</p>
<p class="bodytext"><span class="bld">ৰেলাঅনতিক্কমো</span>তি এত্থ ‘‘তায ৰেলাযা’’তিআদীসু (দী॰ নি॰ ২.১৫৪; মহাৰ॰ ১-৩; উদা॰ ১ আদযো) তাৰ কালো ৰেলাতি আগতো। ‘‘উরুৰেলাযং ৰিহরতী’’তি (মহাৰ॰ ১; সং॰ নি॰ ১.১৩৭) এত্থ রাসি। ‘‘ঠিতধম্মো ৰেলং নাতিৰত্ততী’’তি (চূল়ৰ॰ ৩৮৪; অ॰ নি॰ ৮.১৯; উদা॰ ৪৫) এত্থ সীমা। ইধাপি সীমাৰ। অনতিক্কমনীযট্ঠেন <a name="M0.0264"></a> হি চত্তারি ৰচীসুচরিতানি ৰেলাতি অধিপ্পেতানি। ইতি যায চেতনায চত্তারি ৰচীদুচ্চরিতানি ভাসমানো ৰেলং অতিক্কমতি নাম, অযং উপ্পজ্জিত্বা তং ৰেলং অতিক্কমিতুং ন দেতীতি ৰেলাঅনতিক্কমোতি ৰুত্তা। ৰেলাযতীতি ৰা ৰেলা, চলযতি ৰিদ্ধংসেতীতি অত্থো। কিং ৰেলাযতি? চতুব্বিধং ৰচীদুচ্চরিতং। ইতি ৰেলাযনতো ‘ৰেলা’। পুরিসস্স <a name="V0.0263"></a> পন হিতসুখং অনতিক্কমিত্বা ৰত্ততীতি ‘অনতিক্কমো’। এৰমেত্থ পদদ্বযৰসেনাপি অত্থো ৰেদিতব্বো।</p>
<p class="bodytext">সেতুং হনতীতি <span class="bld">সেতুঘাতো;</span> চতুন্নং ৰচীদুচ্চরিতানং পদঘাতো পচ্চযঘাতোতি অত্থো। পচ্চযো হি ইধ সেতূতি অধিপ্পেতো। তত্রাযং ৰচনত্থো – রাগাদিকো চতুন্নং ৰচীদুচ্চরিতানং পচ্চযো ৰট্টস্মিং পুগ্গলং সিনোতি বন্ধতীতি সেতু। সেতুস্স ঘাতো সেতুঘাতো। ৰচীদুচ্চরিতপচ্চযসমুগ্ঘাটিকায ৰিরতিযা এতং অধিৰচনং। অযং পন সম্মাৰাচাসঙ্খাতা ৰিরতি পুব্বভাগে নানাচিত্তেসু লব্ভতি। অঞ্ঞেনেৰ হি চিত্তেন মুসাৰাদা ৰিরমতি, অঞ্ঞেন পেসুঞ্ঞাদীহি। লোকুত্তরমগ্গক্খণে পন একচিত্তস্মিংযেৰ লব্ভতি। চতুব্বিধায হি ৰচীদুচ্চরিতচেতনায পদপচ্ছেদং কুরুমানা মগ্গঙ্গং পূরযমানা একাৰ ৰিরতি উপ্পজ্জতি।</p>
<p class="bodytext"><a name="para300"></a><span class="paranum">৩০০</span>. <span class="bld">কাযদুচ্চরিতেহী</span>তি কাযতো পৰত্তেহি কাযেন ৰা নিপ্ফাদিতেহি পাণাতিপাতাদীহি দুচ্চরিতেহি। সেসং পুরিমনযেনেৰ ৰেদিতব্বং। অযম্পি সম্মাকম্মন্তসঙ্খাতা ৰিরতি পুব্বভাগে নানাচিত্তেসু লব্ভতি। অঞ্ঞেনেৰ হি চিত্তেন পাণাতিপাতা <a name="P0.0220"></a> ৰিরমতি, অঞ্ঞেন অদিন্নাদানমিচ্ছাচারেহি। লোকুত্তরমগ্গক্খণে পন একচিত্তস্মিংযেৰ লব্ভতি। তিৰিধায হি কাযদুচ্চরিতচেতনায পদপচ্ছেদং কুরুমানা মগ্গঙ্গং পূরযমানা একাৰ ৰিরতি উপ্পজ্জতি।</p>
<p class="bodytext"><a name="para301"></a><span class="paranum">৩০১</span>. সম্মাআজীৰনিদ্দেসে <span class="bld">অকিরিযা</span>তিআদীসু যায চেতনায মিচ্ছাজীৰং আজীৰমানো কিরিযং করোতি নাম, অযং উপ্পজ্জিত্বা তং কিরিযং কাতুং ন দেতীতি অকিরিযাতি। ইমিনা নযেন যোজনা ৰেদিতব্বা। আজীৰো চ নামেস পাটিযেক্কো নত্থি, ৰাচাকম্মন্তেসু গহিতেসু গহিতোৰ হোতি, তপ্পক্খিকত্তা। ধুৰপটিসেৰনৰসেন পনাযং ততো নীহরিত্বা দস্সিতোতি। এৰং সন্তে সম্মাআজীৰো সকিচ্চকো ন হোতি <a name="M0.0265"></a>, অট্ঠ মগ্গঙ্গানি ন পরিপূরেন্তি, তস্মা সম্মাআজীৰো সকিচ্চকো কাতব্বো, অট্ঠ মগ্গঙ্গানি পরিপূরেতব্বানীতি। তত্রাযং নযো – আজীৰো নাম ভিজ্জমানো কাযৰচীদ্বারেসুযেৰ ভিজ্জতি। মনোদ্বারে আজীৰভেদো নাম নত্থি। পূরযমানোপি তস্মিংযেৰ দ্বারদ্বযে পূরতি। মনোদ্বারে আজীৰপূরণং নাম নত্থি। কাযদ্বারে পন ৰীতিক্কমো আজীৰহেতুকোপি অত্থি নআজীৰহেতুকোপি। তথা ৰচীদ্বারে।</p>
<p class="bodytext">তত্থ <a name="V0.0264"></a> যং রাজরাজমহামত্তা খিড্ডাপসুতা সূরভাৰং দস্সেন্তা মিগৰধং ৰা পন্থদুহনং ৰা পরদারৰীতিক্কমং ৰা করোন্তি, ইদং অকুসলং কাযকম্মং নাম। ততো ৰিরতিপি ‘সম্মাকম্মন্তো’ নাম। যং পন নআজীৰহেতুকং চতুব্বিধং ৰচীদুচ্চরিতং ভাসন্তি, ইদং অকুসলং ৰচীকম্মং নাম। ততো ৰিরতিপি ‘সম্মাৰাচা’ নাম।</p>
<p class="bodytext">যং পন আজীৰহেতু নেসাদমচ্ছবন্ধাদযো পাণং হনন্তি, অদিন্নং আদিযন্তি, মিচ্ছাচারং চরন্তি, অযং মিচ্ছাজীৰো নাম। ততো ৰিরতি ‘সম্মাআজীৰো’ নাম। যম্পি লঞ্জং গহেত্বা মুসা ভণন্তি, পেসুঞ্ঞফরুসসম্ফপ্পলাপে পৰত্তেন্তি, অযম্পি মিচ্ছাজীৰো নাম। ততো ৰিরতি সম্মাআজীৰো নাম।</p>
<p class="bodytext"><span class="bld">মহাসীৰত্থেরো</span> পনাহ – ‘কাযৰচীদ্বারেসুপি ৰীতিক্কমো আজীৰহেতুকো <a name="P0.0221"></a> ৰা হোতু নো ৰা আজীৰহেতুকো, অকুসলং কাযকম্মং ৰচীকম্মন্ত্বেৰ সঙ্খ্যং গচ্ছতি। ততো ৰিরতিপি সম্মাকম্মন্তো সম্মাৰাচাত্বেৰ ৰুচ্চতী’তি। ‘আজীৰো কুহি’ন্তি ৰুত্তে পন ‘তীণি কুহনৰত্থূনি নিস্সায চত্তারো পচ্চযে উপ্পাদেত্বা তেসং পরিভোগো’তি আহ। অযং পন কোটিপ্পত্তো মিচ্ছাজীৰো। ততো ৰিরতি সম্মাআজীৰো নাম।</p>
<p class="bodytext">অযম্পি সম্মাআজীৰো পুব্বভাগে নানাচিত্তেসু লব্ভতি, অঞ্ঞেনেৰ হি চিত্তেন কাযদ্বারৰীতিক্কমা ৰিরমতি, অঞ্ঞেন ৰচীদ্বারৰীতিক্কমা। লোকুত্তরমগ্গক্খণে পন একচিত্তস্মিংযেৰ লব্ভতি। কাযৰচীদ্বারেসু হি সত্তকম্মপথৰসেন উপ্পন্নায মিচ্ছাজীৰসঙ্খাতায দুস্সীল্যচেতনায পদপচ্ছেদং কুরুমানা মগ্গঙ্গং পূরযমানা একাৰ ৰিরতি উপ্পজ্জতীতি। অযং নিদ্দেসৰারে ৰিসেসো।</p>
<p class="bodytext">যং <a name="M0.0266"></a> পনেতং ইন্দ্রিযেসু অনঞ্ঞাতঞ্ঞস্সামীতিন্দ্রিযং ৰড্ঢিতং, মগ্গঙ্গেসু চ সম্মাৰাচাদীনি, তেসং ৰসেন সঙ্গহৰারে ‘‘নৰিন্দ্রিযানি, অট্ঠঙ্গিকো মগ্গো’’তি ৰুত্তং। সুঞ্ঞতৰারো পাকতিকোযেৰাতি। অযং তাৰ সুদ্ধিকপটিপদায ৰিসেসো।</p>
<p class="bodytext"><a name="para343"></a><span class="paranum">৩৪৩</span>. ইতো পরং সুদ্ধিকসুঞ্ঞতা সুঞ্ঞতপটিপদা সুদ্ধিকঅপ্পণিহিতা অপ্পণিহিতপটিপদাতি অযং দেসনাভেদো হোতি। তত্থ <span class="bld">সুঞ্ঞত</span>ন্তি লোকুত্তরমগ্গস্স নামং। সো হি <a name="V0.0265"></a> আগমনতো সগুণতো আরম্মণতোতি তীহি কারণেহি নামং লভতি। কথং? ইধ ভিক্খু অনত্ততো অভিনিৰিসিত্বা অনত্ততো সঙ্খারে পস্সতি। যস্মা পন অনত্ততো দিট্ঠমত্তেনেৰ মগ্গৰুট্ঠানং নাম ন হোতি, অনিচ্চতোপি দুক্খতোপি দট্ঠুমেৰ ৰট্টতি, তস্মা ‘অনিচ্চং দুক্খমনত্তা’তি তিৰিধং অনুপস্সনং আরোপেত্বা সম্মসন্তো চরতি। ৰুট্ঠানগামিনিৰিপস্সনা পনস্স তেভূমকেপি সঙ্খারে সুঞ্ঞতোৰ পস্সতি। অযং ৰিপস্সনা সুঞ্ঞতা নাম হোতি। সা আগমনীযট্ঠানে ঠত্বা অত্তনো মগ্গস্স ‘সুঞ্ঞত’ন্তি নামং দেতি। এৰং মগ্গো ‘আগমনতো’ সুঞ্ঞতনামং লভতি। যস্মা পন সো রাগাদীহি সুঞ্ঞো তস্মা ‘সগুণেনেৰ’ সুঞ্ঞতনামং লভতি। নিব্বানম্পি রাগাদীহি সুঞ্ঞত্তা সুঞ্ঞতন্তি ৰুচ্চতি। তং আরম্মণং কত্বা উপ্পন্নত্তা মগ্গো ‘আরম্মণতো’ সুঞ্ঞতনামং লভতি।</p>
<p class="bodytext">তত্থ সুত্তন্তিকপরিযাযেন <a name="P0.0222"></a> সগুণতোপি আরম্মণতোপি নামং লভতি। পরিযাযদেসনা হেসা। অভিধম্মকথা পন নিপ্পরিযাযদেসনা। তস্মা ইধ সগুণতো ৰা আরম্মণতো ৰা নামং ন লভতি, আগমনতোৰ লভতি। আগমনমেৰ হি ধুরং। তং দুৰিধং হোতি – ৰিপস্সনাগমনং মগ্গাগমনন্তি। তত্থ মগ্গস্স আগতট্ঠানে ৰিপস্সনাগমনং ধুরং, ফলস্স আগতট্ঠানে মগ্গাগমনং ধুরং। ইধ মগ্গস্স আগতত্তা ৰিপস্সনাগমনমেৰ ধুরং জাতং।</p>
<p class="bodytext"><a name="para350"></a><span class="paranum">৩৫০</span>. <span class="bld">অপ্পণিহিত</span>ন্তি, এত্থাপি অপ্পণিহিতন্তি মগ্গস্সেৰ নামং। ইদম্পি নামং মগ্গো তীহেৰ কারণেহি লভতি। কথং? ইধ ভিক্খু আদিতোৰ দুক্খতো অভিনিৰিসিত্বা দুক্খতোৰ সঙ্খারে পস্সতি। যস্মা পন দুক্খতো দিট্ঠমত্তেনেৰ মগ্গৰুট্ঠানং নাম ন হোতি, অনিচ্চতোপি অনত্ততোপি দট্ঠুমেৰ ৰট্টতি, তস্মা অনিচ্চং দুক্খমনত্তা’তি তিৰিধং অনুপস্সনং আরোপেত্বা <a name="M0.0267"></a> সম্মসন্তো চরতি। ৰুট্ঠানগামিনিৰিপস্সনা পনস্স তেভূমকসঙ্খারেসু পণিধিং সোসেত্বা পরিযাদিযিত্বা ৰিস্সজ্জেতি। অযং ৰিপস্সনা অপ্পণিহিতা নাম হোতি। সা আগমনীযট্ঠানে ঠত্বা অত্তনো মগ্গস্স ‘অপ্পণিহিত’ন্তি নামং দেতি। এৰং মগ্গো ‘আগমনতো’ অপ্পণিহিতনামং লভতি। যস্মা পন তত্থ রাগদোসমোহপণিধযো নত্থি, তস্মা ‘সগুণেনেৰ’ অপ্পণিহিতনামং লভতি। নিব্বানম্পি তেসং পণিধীনং অভাৰা অপ্পণিহিতন্তি ৰুচ্চতি। তং আরম্মণং কত্বা উপ্পন্নত্তা মগ্গো অপ্পণিহিতনামং লভতি।</p>
<p class="bodytext">তত্থ সুত্তন্তিকপরিযাযেন সগুণতোপি আরম্মণতোপি নামং লভতি। পরিযাযদেসনা হেসা <a name="V0.0266"></a>। অভিধম্মকথা পন নিপ্পরিযাযদেসনা। তস্মা ইধ সগুণতো ৰা আরম্মণতো ৰা নামং ন লভতি, আগমনতোৰ লভতি। আগমনমেৰ হি ধুরং। তং দুৰিধং হোতি – ৰিপস্সনাগমনং মগ্গাগমনন্তি। তত্থ মগ্গস্স আগতট্ঠানে ৰিপস্সনাগমনং ধুরং, ফলস্স আগতট্ঠানে <a name="P0.0223"></a> মগ্গাগমনং ধুরং। ইধ মগ্গস্স আগতত্তা ৰিপস্সনাগমনমেৰ ধুরং জাতং।</p>
<p class="bodytext">ননু চ সুঞ্ঞতো অনিমিত্তো অপ্পণিহিতোতি তীণি মগ্গস্স নামানি? যথাহ – ‘‘তযোমে, ভিক্খৰে, ৰিমোক্খা – সুঞ্ঞতো ৰিমোক্খো, অনিমিত্তো ৰিমোক্খো, অপ্পণিহিতো ৰিমোক্খো’’তি (পটি॰ ম॰ ১.২০৯)। তেসু ইধ দ্বে মগ্গে গহেত্বা অনিমিত্তো কস্মা ন গহিতোতি? আগমনাভাৰতো। অনিমিত্তৰিপস্সনা হি সযং আগমনীযট্ঠানে ঠত্বা অত্তনো মগ্গস্স নামং দাতুং ন সক্কোতি। সম্মাসম্বুদ্ধো পন অত্তনো পুত্তস্স রাহুলত্থেরস্স।</p>
<p class="gatha1">‘‘অনিমিত্তঞ্চ ভাৰেহি, মানানুসযমুজ্জহ।</p>
<p class="gathalast">ততো মানাভিসমযা, উপসন্তো চরিস্সসী’’তি॥ (সু॰ নি॰ ৩৪৪)।</p>
<p class="bodytext">অনিমিত্তৰিপস্সনং কথেসি। ৰিপস্সনা হি নিচ্চনিমিত্তং ধুৰনিমিত্তং সুখনিমিত্তং অত্তনিমিত্তঞ্চ উগ্ঘাটেতি। তস্মা অনিমিত্তাতি কথিতা। সা চ কিঞ্চাপি তং নিমিত্তং উগ্ঘাটেতি, সযং পন নিমিত্তধম্মেসু চরতীতি সনিমিত্তাৰ হোতি। তস্মা সযং আগমনীযট্ঠানে ঠত্বা অত্তনো মগ্গস্স নামং দাতুং ন সক্কোতি।</p>
<p class="bodytext">অপরো <a name="M0.0268"></a> নযো – অভিধম্মো নাম পরমত্থদেসনা। অনিমিত্তমগ্গস্স চ পরমত্থতো হেতুৰেকল্লমেৰ হোতি। কথং? অনিচ্চানুপস্সনায হি ৰসেন অনিমিত্তৰিমোক্খো কথিতো। তেন চ ৰিমোক্খেন সদ্ধিন্দ্রিযং অধিমত্তং হোতি। তং অরিযমগ্গে একঙ্গম্পি ন হোতি, অমগ্গঙ্গত্তা অত্তনো মগ্গস্স পরমত্থতো নামং দাতুং ন সক্কোতি। ইতরেসু পন দ্বীসু অনত্তানুপস্সনায তাৰ ৰসেন সুঞ্ঞতৰিমোক্খো, দুক্খানুপস্সনায ৰসেন অপ্পণিহিতৰিমোক্খো কথিতো। তেসু সুঞ্ঞতৰিমোক্খেন পঞ্ঞিন্দ্রিযং অধিমত্তং হোতি, অপ্পণিহিতৰিমোক্খেন সমাধিন্দ্রিযং। তানি অরিযমগ্গস্স অঙ্গত্তা অত্তনো মগ্গস্স পরমত্থতো নামং দাতুং সক্কোন্তি। মগ্গারম্মণত্তিকেপি হি মগ্গাধিপতিধম্মৰিভজনে ছন্দচিত্তানং অধিপতিকালে <a name="V0.0267"></a> তেসং ধম্মানং অমগ্গঙ্গত্তাৰ মগ্গাধিপতিভাৰো ন ৰুত্তো। এৰংসম্পদমিদং ৰেদিতব্বন্তি। অযমেত্থ অট্ঠকথামুত্তকো একস্স আচরিযস্স মতিৰিনিচ্ছযো।</p>
<p class="bodytext">এৰং <a name="P0.0224"></a> সব্বথাপি অনিমিত্তৰিপস্সনা সযং আগমনীযট্ঠানে ঠত্বা অত্তনো মগ্গস্স নামং দাতুং ন সক্কোতীতি অনিমিত্তমগ্গো ন গহিতো। কেচি পন ‘অনিমিত্তমগ্গো আগমনতো নামং অলভন্তোপি সুত্তন্তপরিযাযেন সগুণতো চ আরম্মণতো চ নামং লভতী’তি আহংসু। তে ইদং ৰত্বা পটিক্খিত্তা – অনিমিত্তমগ্গে সগুণতো চ আরম্মণতো চ নামং লভন্তে সুঞ্ঞতঅপ্পণিহিতমগ্গাপি সগুণতোযেৰ আরম্মণতোযেৰ চ ইধ নামং লভেয্যুং। ন পন লভন্তি। কিং কারণা? অযঞ্হি মগ্গো নাম দ্বীহি কারণেহি নামং লভতি – সরসতো চ পচ্চনীকতো চ; সভাৰতো চ পটিপক্খতো চাতি অত্থো। তত্থ সুঞ্ঞতঅপ্পণিহিতমগ্গা সরসতোপি পচ্চনীকতোপি নামং লভন্তি। সুঞ্ঞতঅপ্পণিহিতমগ্গা হি রাগাদীহি সুঞ্ঞা, রাগপণিধিআদীহি চ অপ্পণিহিতাতি এৰং ‘সরসতো’ নামং লভন্তি। সুঞ্ঞতো চ অত্তাভিনিৰেসস্স পটিপক্খো, অপ্পণিহিতো পণিধিস্সাতি এৰং ‘পচ্চনীকতো’ নামং লভন্তি। অনিমিত্তমগ্গো পন রাগাদিনিমিত্তানং নিচ্চনিমিত্তাদীনঞ্চ অভাৰেন সরসতোৰ নামং লভতি, নো পচ্চনীকতো। ন হি সো সঙ্খারনিমিত্তারম্মণায অনিচ্চানুপস্সনায পটিপক্খো। অনিচ্চানুপস্সনা পনস্স অনুলোমভাৰে ঠিতাতি। সব্বথাপি অভিধম্মপরিযাযেন অনিমিত্তমগ্গো নাম নত্থীতি।</p>
<p class="bodytext">সুত্তন্তিকপরিযাযেন <a name="M0.0269"></a> পনেস এৰং আহরিত্বা দীপিতো – যস্মিঞ্হি ৰারে মগ্গৰুট্ঠানং হোতি, তীণি লক্খণানি একাৰজ্জনেন ৰিয আপাথমাগচ্ছন্তি, তিণ্ণঞ্চ একতো আপাথগমনং নাম নত্থি। কম্মট্ঠানস্স পন ৰিভূতভাৰদীপনত্থং এৰং ৰুত্তং। আদিতো হি যত্থ কত্থচি অভিনিৰেসো হোতু, ৰুট্ঠানগামিনী পন ৰিপস্সনা যং যং সম্মসিত্বা ৰুট্ঠাতি তস্স তস্সেৰ ৰসেন আগমনীযট্ঠানে ঠত্বা অত্তনো মগ্গস্স নামং দেতি। কথং? অনিচ্চাদীসু হি যত্থ কত্থচি অভিনিৰিসিত্বা ইতরম্পি লক্খণদ্বযং দট্ঠুং ৰট্টতি এৰ। একলক্খণদস্সনমত্তেনেৰ হি মগ্গৰুট্ঠানং নাম ন হোতি, তস্মা অনিচ্চতো অভিনিৰিট্ঠো ভিক্খু <a name="P0.0225"></a> ন কেৰলং অনিচ্চতোৰ ৰুট্ঠাতি, দুক্খতোপি অনত্ততোপি ৰুট্ঠাতিযেৰ। দুক্খতো অনত্ততো অভিনিৰিট্ঠেপি এসেৰ নযো। ইতি আদিতো যত্থ কত্থচি অভিনিৰেসো হোতু, ৰুট্ঠানগামিনী পন ৰিপস্সনা যং যং সম্মসিত্বা ৰুট্ঠাতি তস্স তস্সেৰ ৰসেন আগমনীযট্ঠানে ঠত্বা <a name="V0.0268"></a> অত্তনো মগ্গস্স নামং দেতি। তত্থ অনিচ্চতো ৰুট্ঠহন্তস্স মগ্গো অনিমিত্তো নাম হোতি, দুক্খতো ৰুট্ঠহন্তস্স অপ্পণিহিতো, অনত্ততো ৰুট্ঠহন্তস্স সুঞ্ঞতোতি। এৰং সুত্তন্তপরিযাযেন আহরিত্বা দীপিতো।</p>
<p class="bodytext">ৰুট্ঠানগামিনী পন ৰিপস্সনা কিমারম্মণাতি? লক্খণারম্মণাতি। লক্খণং নাম পঞ্ঞত্তিগতিকং ন ৰত্তব্বধম্মভূতং। যো পন অনিচ্চং দুক্খমনত্তাতি তীণি লক্খণানি সল্লক্খেতি, তস্স পঞ্চক্খন্ধা কণ্ঠে বদ্ধকুণপং ৰিয হোন্তি। সঙ্খারারম্মণমেৰ ঞাণং সঙ্খারতো ৰুট্ঠাতি। যথা হি একো ভিক্খু পত্তং কিণিতুকামো পত্তৰাণিজেন পত্তং আভতং দিস্বা হট্ঠপহট্ঠো গণ্হিস্সামীতি চিন্তেত্বা ৰীমংসমানো তীণি ছিদ্দানি পস্সেয্য, সো ন ছিদ্দেসু নিরালযো হোতি, পত্তে পন নিরালযো হোতি; এৰমেৰ তীণি লক্খণানি সল্লক্খেত্বা সঙ্খারেসু নিরালযো হোতি। সঙ্খারারম্মণেনেৰ ঞাণেন সঙ্খারতো ৰুট্ঠাতীতি ৰেদিতব্বং। দুস্সোপমাযপি এসেৰ নযো।</p>
<p class="bodytext">ইতি ভগৰা লোকুত্তরং ঝানং ভাজেন্তো সুদ্ধিকপটিপদায চতুক্কনযং পঞ্চকনযন্তি দ্বেপি নযে আহরি। তথা সুদ্ধিকসুঞ্ঞতায সুঞ্ঞতপটিপদায সুদ্ধিকঅপ্পণিহিতায অপ্পণিহিতপটিপদাযাতি। কস্মা এৰং আহরীতি? পুগ্গলজ্ঝাসযেন চেৰ দেসনাৰিলাসেন চ। তদুভযম্পি হেট্ঠা <a name="M0.0270"></a> ৰুত্তনযেনেৰ ৰেদিতব্বং। এৰং <span class="bld">লোকুত্তরং ঝানং ভাৰেতী</span>তি এত্থ সুদ্ধিকপটিপদায চতুক্কপঞ্চকৰসেন দ্বে নযা, তথা সেসেসূতি সব্বেসুপি পঞ্চসু কোট্ঠাসেসু দস নযা ভাজিতা।</p>
<p class="subhead">লোকুত্তরকুসলং পকিণ্ণককথা</p>
<p class="bodytext">তত্রিদং পকিণ্ণকং –</p>
<p class="gatha1">অজ্ঝত্তঞ্চ বহিদ্ধা চ, রূপারূপেসু পঞ্চসু।</p>
<p class="gathalast">সত্তট্ঠঙ্গপরিণামং, নিমিত্তং পটিপদাপতীতি॥</p>
<p class="bodytext">লোকুত্তরমগ্গো হি অজ্ঝত্তং অভিনিৰিসিত্বা অজ্ঝত্তং ৰুট্ঠাতি <a name="P0.0226"></a>, অজ্ঝত্তং অভিনিৰিসিত্বা বহিদ্ধা ৰুট্ঠাতি, বহিদ্ধা অভিনিৰিসিত্বা <a name="V0.0269"></a> বহিদ্ধা ৰুট্ঠাতি, বহিদ্ধা অভিনিৰিসিত্বা অজ্ঝত্তং ৰুট্ঠাতি। রূপে অভিনিৰিসিত্বা রূপা ৰুট্ঠাতি, রূপে অভিনিৰিসিত্বা অরূপা ৰুট্ঠাতি। অরূপে অভিনিৰিসিত্বা অরূপা ৰুট্ঠাতি, অরূপে অভিনিৰিসিত্বা রূপা ৰুট্ঠাতি, একপ্পহারেনেৰ পঞ্চহি খন্ধেহি ৰুট্ঠাতি।</p>
<p class="bodytext"><span class="bld">‘সত্তট্ঠঙ্গপরিণাম’</span>ন্তি সো পনেস মগ্গো অট্ঠঙ্গিকোপি হোতি সত্তঙ্গিকোপি। বোজ্ঝঙ্গাপি সত্ত ৰা হোন্তি ছ ৰা। ঝানং পন পঞ্চঙ্গিকং ৰা হোতি চতুরঙ্গিকং ৰা; তিৰঙ্গিকং ৰা দুৰঙ্গিকং ৰা। এৰং সত্তঅট্ঠাদীনং অঙ্গানং পরিণামো ৰেদিতব্বোতি অত্থো।</p>
<p class="bodytext"><span class="bld">‘নিমিত্তং পটিপদাপতী’</span>তি নিমিত্তন্তি যতো ৰুট্ঠানং হোতি; ‘পটিপদাপতী’তি পটিপদায চ অধিপতিনো চ চলনাচলনং ৰেদিতব্বং।</p>
<p class="bodytext">তত্থ অজ্ঝত্তং অভিনিৰিসিত্বা অজ্ঝত্তং ৰুট্ঠাতীতিআদীসু তাৰ ইধেকচ্চো আদিতোৰ অজ্ঝত্তং পঞ্চসু খন্ধেসু অভিনিৰিসতি, অভিনিৰিসিত্বা তে অনিচ্চাদিতো পস্সতি, যস্মা পন ন সুদ্ধঅজ্ঝত্তদস্সনমত্তেনেৰ মগ্গৰুট্ঠানং হোতি, বহিদ্ধাপি দট্ঠব্বমেৰ, তস্মা পরস্স খন্ধেপি অনুপাদিন্নসঙ্খারেপি অনিচ্চং দুক্খমনত্তাতি পস্সতি। সো কালেন অজ্ঝত্তং সম্মসতি কালেন বহিদ্ধাতি। তস্সেৰং সম্মসতো অজ্ঝত্তং সম্মসনকালে ৰিপস্সনা মগ্গেন সদ্ধিং ঘটিযতি। এৰং অজ্ঝত্তং অভিনিৰিসিত্বা অজ্ঝত্তং ৰুট্ঠাতি নাম। সচে পনস্স বহিদ্ধা সম্মসনকালে ৰিপস্সনা মগ্গেন <a name="M0.0271"></a> সদ্ধিং ঘটিযতি, এৰং অজ্ঝত্তং অভিনিৰিসিত্বা বহিদ্ধা ৰুট্ঠাতি নাম। এসেৰ নযো বহিদ্ধা অভিনিৰিসিত্বা বহিদ্ধা চ অজ্ঝত্তঞ্চ ৰুট্ঠানেপি।</p>
<p class="bodytext">অপরো আদিতোৰ রূপে অভিনিৰিসতি অভিনিৰিসিত্বা ভূতরূপঞ্চ উপাদারূপঞ্চ পরিচ্ছিন্দিত্বা অনিচ্চাদিতো পস্সতি, যস্মা পন ন সুদ্ধরূপদস্সনমত্তেনেৰ ৰুট্ঠানং হোতি অরূপম্পি দট্ঠব্বমেৰ, তস্মা তং রূপং আরম্মণং কত্বা <a name="P0.0227"></a> উপ্পন্নং ৰেদনং সঞ্ঞং সঙ্খারে ৰিঞ্ঞাণঞ্চ ইদং অরূপন্তি পরিচ্ছিন্দিত্বা অনিচ্চাদিতো পস্সতি। সো কালেন রূপং সম্মসতি কালেন অরূপং। তস্সেৰং সম্মসতো রূপসম্মসনকালে ৰিপস্সনা মগ্গেন সদ্ধিং ঘটিযতি। এৰং রূপে অভিনিৰিসিত্বা রূপা ৰুট্ঠাতি নাম। সচে পনস্স অরূপসম্মসনকালে ৰিপস্সনা <a name="V0.0270"></a> মগ্গেন সদ্ধিং ঘটিযতি, এৰং রূপে অভিনিৰিসিত্বা অরূপা ৰুট্ঠাতি নাম। এস নযো অরূপে অভিনিৰিসিত্বা অরূপা চ রূপা চ ৰুট্ঠানেপি।</p>
<p class="bodytext">‘‘যংকিঞ্চি সমুদযধম্মং সব্বং তং নিরোধধম্ম’’ন্তি (মহাৰ॰ ১৬; দী॰ নি॰ ১.২৯৮) এৰং অভিনিৰিসিত্বা এৰমেৰ ৰুট্ঠানকালে পন একপ্পহারেন পঞ্চহি খন্ধেহি ৰুট্ঠাতি নামাতি। অযং তিক্খৰিপস্সকস্স মহাপঞ্ঞস্স ভিক্খুনো ৰিপস্সনা।</p>
<p class="bodytext">যথা হি ছাতজ্ঝত্তস্স পুরিসস্স মজ্ঝে গূথপিণ্ডং ঠপেত্বা নানগ্গরসভোজনপুণ্ণং পাতিং উপনেয্যুং, সো ব্যঞ্জনং হত্থেন ৰিযূহন্তো তং গূথপিণ্ডং দিস্বা ‘কিমিদ’ন্তি পুচ্ছিত্বা গূথপিণ্ডোতি ৰুত্তে ‘ধি ধি, অপনেথা’তি ভত্তেপি পাতিযম্পি নিরালযো হোতি। এৰংসম্পদমিদং দট্ঠব্বং।</p>
<p class="bodytext">ভোজনপাতিদস্সনস্মিঞ্হি তস্স অত্তমনকালো ৰিয ইমস্স ভিক্খুনো বালপুথুজ্জনকালে পঞ্চক্খন্ধে ‘অহং মমা’তি গহিতকালো। গূথপিণ্ডস্স দিট্ঠকালো ৰিয তিণ্ণং লক্খণানং সল্লক্খিতকালো। ভত্তেপি পাতিযম্পি নিরালযকালো ৰিয তিক্খৰিপস্সকস্স মহাপঞ্ঞস্স ভিক্খুনো ‘‘যংকিঞ্চি সমুদযধম্মং সব্বং তং নিরোধধম্ম’’ন্তি পঞ্চহি খন্ধেহি একপ্পহারেন ৰুট্ঠিতকালো ৰেদিতব্বো।</p>
<p class="bodytext">‘সত্তট্ঠঙ্গপরিণাম’ন্তি এত্থ অযং ৰুত্তপ্পভেদো অঙ্গপরিণামো যথা হোতি তথা ৰেদিতব্বো। সঙ্খারুপেক্খাঞাণমেৰ হি অরিযমগ্গস্স বোজ্ঝঙ্গমগ্গঙ্গঝানঙ্গৰিসেসং <a name="M0.0272"></a> নিযমেতি। কেচি পন থেরা ‘বোজ্ঝঙ্গমগ্গঙ্গঝানঙ্গৰিসেসং পাদকজ্ঝানং নিযমেতী’তি ৰদন্তি। কেচি ‘ৰিপস্সনায আরম্মণভূতা খন্ধা নিযমেন্তী’তি ৰদন্তি। কেচি ‘পুগ্গলজ্ঝাসযো নিযমেতী’তি ৰদন্তি। তেসম্পি ৰাদেসু অযং সঙ্খারুপেক্খাসঙ্খাতা পুব্বভাগা ৰুট্ঠানগামিনিৰিপস্সনাৰ নিযমেতীতি ৰেদিতব্বা।</p>
<p class="bodytext">তত্রাযং অনুপুব্বীকথা – ৰিপস্সনানিযমেন হি সুক্খৰিপস্সকস্স <a name="P0.0228"></a> উপ্পন্নমগ্গোপি সমাপত্তিলাভিনো ঝানং পাদকং অকত্বা উপ্পন্নমগ্গোপি পঠমজ্ঝানং পাদকং কত্বা পকিণ্ণকসঙ্খারে সম্মসিত্বা উপ্পাদিতমগ্গোপি পঠমজ্ঝানিকোৰ হোতি। সব্বেসু সত্ত বোজ্ঝঙ্গানি অট্ঠ মগ্গঙ্গানি পঞ্চ ঝানঙ্গানি হোন্তি। তেসঞ্হি পুব্বভাগৰিপস্সনা সোমনস্সসহগতাপি <a name="V0.0271"></a> উপেক্খাসহগতাপি হুত্বা ৰুট্ঠানকালে সঙ্খারুপেক্খাভাৰং পত্তা সোমনস্সসহগতাৰ হোতি।</p>
<p class="bodytext">পঞ্চকনযে দুতিযততিযচতুত্থজ্ঝানানি পাদকানি কত্বা উপ্পাদিতমগ্গেসু যথাক্কমেনেৰ ঝানং চতুরঙ্গিকং তিৰঙ্গিকং দুৰঙ্গিকঞ্চ হোতি। সব্বেসু পন সত্ত মগ্গঙ্গানি হোন্তি, চতুত্থে ছ বোজ্ঝঙ্গানি। অযং ৰিসেসো পাদকজ্ঝাননিযমেন চেৰ ৰিপস্সনানিযমেন চ হোতি। তেসম্পি হি পুব্বভাগৰিপস্সনা সোমনস্সসহগতাপি উপেক্খাসহগতাপি হোতি। ৰুট্ঠানগামিনী সোমনস্সসহগতাৰ।</p>
<p class="bodytext">পঞ্চমজ্ঝানং পাদকং কত্বা নিব্বত্তিতমগ্গে পন উপেক্খাচিত্তেকগ্গতাৰসেন দ্বে ঝানঙ্গানি বোজ্ঝঙ্গমগ্গঙ্গানি ছ সত্ত চেৰ। অযম্পি ৰিসেসো উভযনিযমৰসেন হোতি। ইমস্মিঞ্হি নযে পুব্বভাগৰিপস্সনা সোমনস্সসহগতা ৰা উপেক্খাসহগতা ৰা হোতি, ৰুট্ঠানগামিনী উপেক্খাসহগতাৰ। অরূপজ্ঝানানি পাদকানি কত্বা উপ্পাদিতমগ্গেপি এসেৰ নযো। এৰং পাদকজ্ঝানতো ৰুট্ঠায যে কেচি সঙ্খারে সম্মসিত্বা নিব্বত্তিতমগ্গস্স আসন্নপদেসে ৰুট্ঠিতা সমাপত্তি অত্তনা সদিসভাৰং করোতি, ভূমিৰণ্ণো ৰিয গোধাৰণ্ণস্স।</p>
<p class="bodytext">দুতিযত্থেরৰাদে পন যতো যতো সমাপত্তিতো ৰুট্ঠায যে যে সমাপত্তিধম্মে সম্মসিত্বা মগ্গো নিব্বত্তিতো হোতি তংতংসমাপত্তিসদিসোৰ হোতি, সম্মসিতসমাপত্তিসদিসোতি অত্থো। সচে <a name="M0.0273"></a> পন কামাৰচরধম্মে সম্মসতি পঠমজ্ঝানিকোৰ হোতি। তত্রাপি ৰিপস্সনানিযমো ৰুত্তনযেনেৰ ৰেদিতব্বো।</p>
<p class="bodytext">ততিযত্থেরৰাদে <a name="P0.0229"></a> ‘অহো ৰতাহং সত্তঙ্গিকং মগ্গং পাপুণেয্যং, অট্ঠঙ্গিকং মগ্গং পাপুণেয্য’ন্তি অত্তনো অজ্ঝাসযানুরূপেন যং যং ঝানং পাদকং কত্বা যে ৰা যে ৰা ঝানধম্মে সম্মসিত্বা মগ্গো নিব্বত্তিতো তংতংঝানসদিসোৰ হোতি। পাদকজ্ঝানং পন সম্মসিতজ্ঝানং ৰা ৰিনা, অজ্ঝাসযমত্তেনেৰ তং ন ইজ্ঝতি। স্বাযমত্থো <span class="bld">নন্দকোৰাদসুত্তেন</span> দীপেতব্বো। ৰুত্তঞ্হেতং –</p>
<p class="indent">‘‘সেয্যথাপি, ভিক্খৰে, তদহুপোসথে পন্নরসে ন হোতি বহুনো জনস্স কঙ্খা ৰা ৰিমতি <a name="V0.0272"></a> ৰা ‘ঊনো নু খো চন্দো পুণ্ণো নু খো চন্দো’তি, অথ খো পুণ্ণো চন্দোত্বেৰ হোতি, এৰমেৰ খো, ভিক্খৰে, তা ভিক্খুনিযো নন্দকস্স ধম্মদেসনায অত্তমনা চেৰ পরিপুণ্ণসঙ্কপ্পা চ। তাসং, ভিক্খৰে, পঞ্চন্নং ভিক্খুনিসতানং যা পচ্ছিমিকা ভিক্খুনী সা সোতাপন্না অৰিনিপাতধম্মা নিযতা সম্বোধিপরাযণা’’তি (ম॰ নি॰ ৩.৪১৫)।</p>
<p class="bodytext">তাসু হি যস্সা ভিক্খুনিযা সোতাপত্তিফলস্স উপনিস্সযো, সা সোতাপত্তিফলেনেৰ পরিপুণ্ণসঙ্কপ্পা অহোসি…পে॰… যস্সা অরহত্তস্স উপনিস্সযো সা অরহত্তেনেৰ। এৰমেৰ অত্তনো অজ্ঝাসযানুরূপেন যং যং ঝানং পাদকং কত্বা যে ৰা যে ৰা ঝানধম্মে সম্মসিত্বা মগ্গো নিব্বত্তিতো তংতংঝানসদিসোৰ সো হোতি। পাদকজ্ঝানং পন সম্মসিতজ্ঝানং ৰা ৰিনা, অজ্ঝাসযমত্তেনেৰ তং ন ইজ্ঝতীতি। এত্থাপি চ ৰিপস্সনানিযমো ৰুত্তনযেনেৰ ৰেদিতব্বো।</p>
<p class="bodytext">তত্থ ‘পাদকজ্ঝানমেৰ নিযমেতী’তি এৰংৰাদিং <span class="bld">তিপিটকচূল়নাগত্থেরং</span> অন্তেৰাসিকা আহংসু – ‘ভন্তে, যত্থ তাৰ পাদকজ্ঝানং অত্থি তত্থ তং নিযমেতু; যস্মিং পন পাদকজ্ঝানং নত্থি, তস্মিং অরূপভৰে কিং নিযমেতী’তি? ‘আৰুসো, তত্থপি পাদকজ্ঝানমেৰ নিযমেতি। যো হি ভিক্খু অট্ঠসমাপত্তিলাভী পঠমজ্ঝানং পাদকং কত্বা সোতাপত্তিমগ্গফলানি নিব্বত্তেত্বা অপরিহীনজ্ঝানো কালং কত্বা অরূপভৰে নিব্বত্তো, পঠমজ্ঝানিকায সোতাপত্তিফলসমাপত্তিযা ৰুট্ঠায ৰিপস্সনং পট্ঠপেত্বা উপরি <a name="M0.0274"></a> তীণি মগ্গফলানি নিব্বত্তেতি, তস্স তানি পঠমজ্ঝানিকানেৰ হোন্তি। দুতিযজ্ঝানিকাদীসুপি এসেৰ নযো। অরূপে <a name="P0.0230"></a> তিকচতুক্কজ্ঝানং উপ্পজ্জতি, তঞ্চ খো লোকুত্তরং ন লোকিযং। এৰং তত্থাপি পাদকজ্ঝানমেৰ নিযমেতি আৰুসো’তি। ‘সুকথিতো, ভন্তে, পঞ্হো’তি।</p>
<p class="bodytext">‘ৰিপস্সনায আরম্মণভূতা খন্ধা নিযমেন্তি; যং যং হি পঞ্চক্খন্ধং সম্মসিত্বা ৰুট্ঠাতি তংতংসদিসোৰ মগ্গো হোতী’তি ৰাদিং <span class="bld">মোরৰাপিৰাসিমহাদত্তত্থের</span>ম্পি অন্তেৰাসিকা আহংসু ‘ভন্তে, তুম্হাকং ৰাদে দোসো পঞ্ঞাযতি – রূপং সম্মসিত্বা ৰুট্ঠিতভিক্খুনো হি রূপসদিসেন অব্যাকতেন মগ্গেন ভৰিতব্বং, নেৰসঞ্ঞানাসঞ্ঞাযতনং নযতো পরিগ্গহেত্বা ৰুট্ঠিতস্স তংসদিসেনেৰ নেৰসঞ্ঞানাসঞ্ঞাভাৰপ্পত্তেন মগ্গেন ভৰিতব্ব’ন্তি। ‘ন, আৰুসো, এৰং হোতি। লোকুত্তরমগ্গো হি অপ্পনং অপ্পত্তো নাম নত্থি, তস্মা রূপং সম্মসিত্বা ৰুট্ঠিতস্স অট্ঠঙ্গিকো সোমনস্সসহগতমগ্গো <a name="V0.0273"></a> হোতি, নেৰসঞ্ঞানাসঞ্ঞাযতনং সম্মসিত্বা ৰুট্ঠিতস্সপি ন সব্বাকারেন তাদিসো হোতি, সত্তঙ্গিকো পন উপেক্খাসহগতমগ্গো হোতী’তি।</p>
<p class="bodytext">‘পুগ্গলজ্ঝাসযো নিযমেতী’তিৰাদিনো <span class="bld">চূল়াভযত্থেরস্সা</span>পি ৰাদং আহরিত্বা তিপিটকচূল়নাগত্থেরস্স কথযিংসু। সো আহ – ‘যস্স তাৰ পাদকজ্ঝানং অত্থি তস্স পুগ্গলজ্ঝাসযো নিযমেতু, যস্স তং নত্থি তস্স কতরজ্ঝাসযো নিযমেস্সতি নিদ্ধনস্স ৰুড্ঢিগৰেসনকালো ৰিয হোতী’তি।</p>
<p class="bodytext">তং কথং আহরিত্বা তিপিটকচূল়াভযত্থেরস্স পুন কথযিংসু। সো ‘পাদকজ্ঝানৰতো ইদং কথিতং আৰুসো’তি আহ। যথা পন পাদকজ্ঝানৰতো, সম্মসিতজ্ঝানৰতোপি তথেৰ ৰেদিতব্বং। পঞ্চমজ্ঝানতো ৰুট্ঠায হি পঠমাদীনি সম্মসতো উপ্পন্নমগ্গো পঠমত্থেরৰাদেন পঞ্চমজ্ঝানিকো। দুতিযৰাদেন পঠমাদিজ্ঝানিকো আপজ্জতীতি দ্বেপি ৰাদা ৰিরুজ্ঝন্তি। ততিযৰাদেন পনেত্থ ‘যং ইচ্ছতি তজ্ঝানিকো হোতী’তি তে চ ৰাদা ন ৰিরুজ্ঝন্তি, অজ্ঝাসযো চ সাত্থকো হোতীতি। এৰং তযোপি থেরা পণ্ডিতা ব্যত্তা বুদ্ধিসম্পন্নাৰ <a name="P0.0231"></a>। তেন তেসং ৰাদং তন্তিং কত্বা ঠপযিংসু। ইধ পন অত্থমেৰ উদ্ধরিত্বা তযোপেতে ৰাদে ৰিপস্সনাৰ নিযমেতীতি দস্সিতং।</p>
<p class="bodytext">ইদানি <a name="M0.0275"></a> ‘নিমিত্তং পটিপদাপতী’তি এত্থ এৰং অঙ্গপরিণামৰতো মগ্গস্স উপ্পাদকালে গোত্রভু কুতো ৰুট্ঠাতি? মগ্গো কুতোতি? গোত্রভু তাৰ নিমিত্ততো ৰুট্ঠাতি, পৰত্তং ছেত্তুং ন সক্কোতি, একতোৰুট্ঠানো হেস। মগ্গো নিমিত্ততো ৰুট্ঠাতি, পৰত্তম্পি ছিন্দতি উভতোৰুট্ঠানো হেস। তেসং অযং উপ্পত্তিনযো – যস্মিঞ্হি ৰারে মগ্গৰুট্ঠানং হোতি, তস্মিং অনুলোমং নেৰ একং হোতি, ন পঞ্চমং। একঞ্হি আসেৰনং ন লভতি, পঞ্চমং ভৰঙ্গস্স আসন্নত্তা পৰেধতি। তদা হি জৰনং পতিতং নাম হোতি। তস্মা নেৰ একং হোতি ন পঞ্চমং। মহাপঞ্ঞস্স পন দ্বে অনুলোমানি হোন্তি, ততিযং গোত্রভু, চতুত্থং মগ্গচিত্তং, তীণি ফলানি, ততো ভৰঙ্গোতরণং। মজ্ঝিমপঞ্ঞস্স তীণি অনুলোমানি হোন্তি, চতুত্থং গোত্রভু, পঞ্চমং মগ্গচিত্তং, দ্বে ফলানি, ততো ভৰঙ্গোতরণং। মন্দপঞ্ঞস্স চত্তারি অনুলোমানি, হোন্তি পঞ্চমং গোত্রভু, ছট্ঠং মগ্গচিত্তং, সত্তমং ফলং, ততো ভৰঙ্গোতরণং। তত্র মহাপঞ্ঞমন্দপঞ্ঞানং ৰসেন অকথেত্বা মজ্ঝিমপঞ্ঞস্স ৰসেন কথেতব্বং।</p>
<p class="bodytext">যস্মিঞ্হি <a name="V0.0274"></a> ৰারে মগ্গৰুট্ঠানং হোতি, তস্মিং কিরিযাহেতুকমনোৰিঞ্ঞাণধাতু উপেক্খাসহগতা মনোদ্বারাৰজ্জনং হুত্বা ৰিপস্সনাগোচরে খন্ধে আরম্মণং কত্বা ভৰঙ্গং আৰট্টেতি। তদনন্তরং তেনেৰ আৰজ্জনেন গহিতক্খন্ধে গহেত্বা উপ্পজ্জতি পঠমং জৰনং অনুলোমঞাণং। তং তেসু খন্ধেসু অনিচ্চাতি ৰা দুক্খাতি ৰা অনত্তাতি <a name="P0.0232"></a> ৰা পৰত্তিত্বা ওল়ারিকং ওল়ারিকং সচ্চপটিচ্ছাদকতমং ৰিনোদেত্বা তীণি লক্খণানি ভিয্যো ভিয্যো পাকটানি কত্বা নিরুজ্ঝতি। তদনন্তরং উপ্পজ্জতি দুতিযানুলোমং। তেসু পুরিমং অনাসেৰনং। দুতিযস্স পুরিমং আসেৰনং হোতি। তম্পি লদ্ধাসেৰনত্তা তিক্খং সূরং পসন্নং হুত্বা তস্মিংযেৰারম্মণে তেনেৰাকারেন পৰত্তিত্বা মজ্ঝিমপ্পমাণং সচ্চপটিচ্ছাদকতমং ৰিনোদেত্বা তীণি লক্খণানি ভিয্যো ভিয্যো পাকটানি কত্বা নিরুজ্ঝতি। তদনন্তরং উপ্পজ্জতি ততিযানুলোমং। তস্স দুতিযং আসেৰনং হোতি। তম্পি লদ্ধাসেৰনত্তা তিক্খং সূরং পসন্নং হুত্বা তস্মিংযেৰারম্মণে তেনেৰাকারেন পৰত্তিত্বা তদৰসেসং অণুসহগতং সচ্চপটিচ্ছাদকতমং ৰিনোদেত্বা নিরৰসেসং কত্বা তীণি লক্খণানি ভিয্যো ভিয্যো পাকটানি <a name="M0.0276"></a> কত্বা নিরুজ্ঝতি। এৰং তীহি অনুলোমেহি সচ্চপটিচ্ছাদকতমে ৰিনোদিতে তদনন্তরং উপ্পজ্জতি গোত্রভুঞ্ঞাণং নিব্বানং আরম্মণং কুরুমানং।</p>
<p class="bodytext">তত্রাযং উপমা – একো কির চক্খুমা পুরিসো নক্খত্তযোগং জানিস্সামীতি রত্তিভাগে নিক্খমিত্বা চন্দং পস্সিতুং উদ্ধং উল্লোকেসি। তস্স ৰলাহকেহি পটিচ্ছন্নত্তা চন্দো ন পঞ্ঞাযিত্থ। অথেকো ৰাতো উট্ঠহিত্বা থূলথূলে ৰলাহকে ৰিদ্ধংসেসি। অপরো মজ্ঝিমে। অপরো সুখুমে। ততো সো পুরিসো ৰিগতৰলাহকে নভে চন্দং দিস্বা নক্খত্তযোগং অঞ্ঞাসি।</p>
<p class="bodytext">তত্থ তযো ৰলাহকা ৰিয সচ্চপটিচ্ছাদকথূলমজ্ঝিমসুখুমকিলেসন্ধকারা। তযো ৰাতা ৰিয তীণি অনুলোমচিত্তানি। চক্খুমা পুরিসো ৰিয গোত্রভুঞ্ঞাণং। চন্দো ৰিয নিব্বানং। একেকস্স ৰাতস্স যথাক্কমেন ৰলাহকত্তযৰিদ্ধংসনং ৰিয একেকস্স অনুলোমচিত্তস্স সচ্চপটিচ্ছাদকতমৰিনোদনং। ৰিগতৰলাহকে নভে তস্স পুরিসস্স ৰিসুদ্ধচন্দদস্সনং ৰিয ৰিগতে সচ্চপটিচ্ছাদকে <a name="P0.0233"></a> তমে গোত্রভুঞ্ঞাণস্স সুৰিসুদ্ধনিব্বানারম্মণকরণং।</p>
<p class="bodytext">যথেৰ হি তযো ৰাতা চন্দপটিচ্ছাদকে ৰলাহকেযেৰ ৰিদ্ধংসেতুং সক্কোন্তি, ন চন্দং দট্ঠুং, এৰং অনুলোমানি সচ্চপটিচ্ছাদকতমেযেৰ ৰিনোদেতুং সক্কোন্তি, ন নিব্বানং আরম্মণং কাতুং <a name="V0.0275"></a>। যথা সো পুরিসো চন্দমেৰ দট্ঠুং সক্কোতি ন ৰলাহকে ৰিদ্ধংসেতুং, এৰং গোত্রভুঞ্ঞাণং নিব্বানমেৰ আরম্মণং কাতুং সক্কোতি ন কিলেসতমং ৰিনোদেতুং। এৰং অনুলোমং সঙ্খারারম্মণং হোতি, গোত্রভু নিব্বানারম্মণং।</p>
<p class="bodytext">যদি হি গোত্রভু অনুলোমেন গহিতারম্মণং গণ্হেয্য পুন অনুলোমং তং অনুবন্ধেয্যাতি মগ্গৰুট্ঠানমেৰ ন ভৰেয্য। গোত্রভুঞ্ঞাণং পন অনুলোমস্স আরম্মণং অগ্গহেত্বা তং অপচ্ছতোপৰত্তিকং কত্বা সযং অনাৰজ্জনম্পি সমানং আৰজ্জনট্ঠানে ঠত্বা এৰং নিব্বত্তাহীতি মগ্গস্স সঞ্ঞং দত্বা ৰিয নিরুজ্ঝতি। মগ্গোপি তেন দিন্নসঞ্ঞং অমুঞ্চিত্বাৰ অৰীচিসন্ততিৰসেন তং ঞাণং অনুবন্ধমানো অনিব্বিদ্ধপুব্বং অপদালিতপুব্বং লোভক্খন্ধং দোসক্খন্ধং মোহক্খন্ধং নিব্বিজ্ঝমানোৰ পদালযমানোৰ নিব্বত্ততি।</p>
<p class="bodytext">তত্রাযং <a name="M0.0277"></a> উপমা – একো কির ইস্সাসো ধনুসতমত্থকে ফলকসতং ঠপাপেত্বা ৰত্থেন মুখং ৰেঠেত্বা সরং সন্নয্হিত্বা চক্কযন্তে অট্ঠাসি। অঞ্ঞো পুরিসো চক্কযন্তং আৰঞ্ছিত্বা যদা ইস্সাসস্স ফলকসতং অভিমুখং হোতি তদা তত্থ দণ্ডকেন সঞ্ঞং দেতি, ইস্সাসো দণ্ডকসঞ্ঞং অমুঞ্চিত্বাৰ সরং খিপিত্বা ফলকসতং নিব্বিজ্ঝতি। তত্থ দণ্ডকসঞ্ঞা ৰিয গোত্রভুঞ্ঞাণং। ইস্সাসো ৰিয মগ্গঞাণং। ইস্সাসস্স দণ্ডকসঞ্ঞং অমুঞ্চিত্বাৰ ফলকসতনিব্বিজ্ঝনং ৰিয মগ্গঞাণস্স গোত্রভুঞ্ঞাণেন দিন্নসঞ্ঞং অমুঞ্চিত্বাৰ নিব্বানং আরম্মণং কত্বা অনিব্বিদ্ধপুব্বঅপদালিতপুব্বানং লোভক্খন্ধাদীনং নিব্বিজ্ঝনপদালনং। ভূমিলদ্ধৰট্টসেতুসমুগ্ঘাতকরণন্তিপি <a name="P0.0234"></a> এতদেৰ। মগ্গস্স হি একমেৰ কিচ্চং অনুসযপ্পজহনং। ইতি সো অনুসযে পজহন্তো নিমিত্তা ৰুট্ঠাতি নাম, পৰত্তং ছিন্দতি নাম। <span class="bld">‘নিমিত্ত’</span>ন্তি রূপৰেদনাসঞ্ঞাসঙ্খারৰিঞ্ঞাণনিমিত্তং। ‘পৰত্ত’ম্পি রূপৰেদনাসঞ্ঞাসঙ্খারৰিঞ্ঞাণপৰত্তমেৰ। তং দুৰিধং হোতি – উপাদিন্নকং অনুপাদিন্নকন্তি। তেসু মগ্গস্স অনুপাদিন্নকতো ৰুট্ঠানচ্ছাযা দিস্সতীতি ৰত্বা অনুপাদিন্নকতো ৰুট্ঠাতীতি ৰদিংসু।</p>
<p class="bodytext">সোতাপত্তিমগ্গেন হি চত্তারি দিট্ঠিগতসম্পযুত্তানি ৰিচিকিচ্ছাসহগতন্তি পঞ্চ চিত্তানি পহীযন্তি। তানি রূপং সমুট্ঠাপেন্তি। তং অনুপাদিন্নকরূপক্খন্ধো। তানি চিত্তানি ৰিঞ্ঞাণক্খন্ধো। তংসম্পযুত্তা ৰেদনা সঞ্ঞা সঙ্খারা তযো অরূপক্খন্ধা। তত্থ সচে সোতাপন্নস্স সোতাপত্তিমগ্গো অভাৰিতো অভৰিস্স তানি পঞ্চ চিত্তানি ছসু আরম্মণেসু পরিযুট্ঠানং <a name="V0.0276"></a> পাপুণেয্যুং। সোতাপত্তিমগ্গো পন তেসং পরিযুট্ঠানেনপ্পত্তিং ৰারযমানো সেতুসমুগ্ঘাতং অভব্বুপ্পত্তিকভাৰং কুরুমানো অনুপাদিন্নকতো ৰুট্ঠাতি নাম।</p>
<p class="bodytext">সকদাগামিমগ্গেন চত্তারি দিট্ঠিগতৰিপ্পযুত্তানি দ্বে দোমনস্সসহগতানীতি ওল়ারিককামরাগব্যাপাদৰসেন ছ চিত্তানি পহীযন্তি। অনাগামিমগ্গেন অণুসহগতকামরাগব্যাপাদৰসেন তানি এৰ ছ চিত্তানি পহীযন্তি। অরহত্তমগ্গেন চত্তারি দিট্ঠিগতৰিপ্পযুত্তানি উদ্ধচ্চসহগতঞ্চাতি পঞ্চ অকুসলচিত্তানি পহীযন্তি। তত্থ সচে তেসং অরিযানং তে মগ্গা অভাৰিতা অস্সু, তানি চিত্তানি ছসু আরম্মণেসু পরিযুট্ঠানং পাপুণেয্যুং। তে পন তেসং মগ্গা পরিযুট্ঠানপ্পত্তিং ৰারযমানা সেতুসমুগ্ঘাতং <a name="M0.0278"></a> অভব্বুপ্পত্তিকভাৰং কুরুমানা অনুপাদিন্নকতো ৰুট্ঠহন্তি নাম।</p>
<p class="bodytext">উপাদিন্নকতো ৰুট্ঠানচ্ছাযা দিস্সতীতি ৰত্বা উপাদিন্নকতো <a name="P0.0235"></a> ৰুট্ঠাতীতিপি ৰদিংসু। সচে হি সোতাপন্নস্স সোতাপত্তিমগ্গো অভাৰিতো অভৰিস্স, ঠপেত্বা সত্ত ভৰে অনমতগ্গে সংসারৰট্টে উপাদিন্নকপ্পৰত্তং পৰত্তেয্য। কস্মা? তস্স পৰত্তিযা হেতূনং অত্থিতায। তীণি সংযোজনানি দিট্ঠানুসযো ৰিচিকিচ্ছানুসযোতি ইমে পন পঞ্চ কিলেসে সোতাপত্তিমগ্গো উপ্পজ্জমানোৰ সমুগ্ঘাতেতি। ইদানি কুতো সোতাপন্নস্স সত্ত ভৰে ঠপেত্বা অনমতগ্গে সংসারৰট্টে উপাদিন্নকপ্পৰত্তং পৰত্তিস্সতি? এৰং সোতাপত্তিমগ্গো উপাদিন্নকপ্পৰত্তং অপ্পৰত্তং কুরুমানো উপাদিন্নকতো ৰুট্ঠাতি নাম।</p>
<p class="bodytext">সচে সকদাগামিস্স সকদাগামিমগ্গো অভাৰিতো অভৰিস্স, ঠপেত্বা দ্বে ভৰে পঞ্চসু ভৰেসু উপাদিন্নকপৰত্তং পৰত্তেয্য। কস্মা? তস্স পৰত্তিযা হেতূনং অত্থিতায। ওল়ারিকানি কামরাগপটিঘসংযোজনানি ওল়ারিকো কামরাগানুসযো পটিঘানুসযোতি ইমে পন চত্তারো কিলেসে সো মগ্গো উপ্পজ্জমানোৰ সমুগ্ঘাতেতি। ইদানি কুতো সকদাগামিস্স দ্বে ভৰে ঠপেত্বা পঞ্চসু ভৰেসু উপাদিন্নকপ্পৰত্তং পৰত্তিস্সতি? এৰং সকদাগামিমগ্গো উপাদিন্নকপ্পৰত্তং অপ্পৰত্তং কুরুমানো উপাদিন্নকতো ৰুট্ঠাতি নাম।</p>
<p class="bodytext">সচে অনাগামিস্স অনাগামিমগ্গো অভাৰিতো অভৰিস্স, ঠপেত্বা একং ভৰং দুতিযভৰে উপাদিন্নকপ্পৰত্তং পৰত্তেয্য। কস্মা? তস্স পৰত্তিযা হেতূনং অত্থিতায। অণুসহগতানি <a name="V0.0277"></a> কামরাগপটিঘসংযোজনানি অণুসহগতো কামরাগানুসযো পটিঘানুসযোতি ইমে পন চত্তারো কিলেসে সো মগ্গো উপ্পজ্জমানোৰ সমুগ্ঘাতেতি। ইদানি কুতো অনাগামিস্স একং ভৰং ঠপেত্বা দুতিযভৰে উপাদিন্নকপ্পৰত্তং পৰত্তিস্সতি? এৰং অনাগামিমগ্গো উপাদিন্নকপ্পৰত্তং অপ্পৰত্তং কুরুমানো উপাদিন্নকতো ৰুট্ঠাতি নাম।</p>
<p class="bodytext">সচে অরহতো অরহত্তমগ্গো অভাৰিতো অভৰিস্স, রূপারূপভৰেসু উপাদিন্নকপ্পৰত্তং পৰত্তেয্য। কস্মা? তস্স পৰত্তিযা হেতূনং অত্থিতায <a name="M0.0279"></a>। রূপরাগো অরূপরাগো মানো উদ্ধচ্চং অৰিজ্জা মানানুসযো ভৰরাগানুসযো অৰিজ্জানুসযোতি ইমে পন অট্ঠ কিলেসে সো মগ্গো উপ্পজ্জমানোৰ সমুগ্ঘাতেতি। ইদানি কুতো খীণাসৰস্স পুনব্ভৰে উপাদিন্নকপ্পৰত্তং পৰত্তিস্সতি? এৰং অরহত্তমগ্গো <a name="P0.0236"></a> উপাদিন্নকপ্পৰত্তং অপ্পৰত্তং কুরুমানো উপাদিন্নকতো ৰুট্ঠাতি নাম।</p>
<p class="bodytext">সোতাপত্তিমগ্গো চেত্থ অপাযভৰতো ৰুট্ঠাতি, সকদাগামিমগ্গো সুগতিকামভৰেকদেসতো, অনাগামিমগ্গো কামভৰতো, অরহত্তমগ্গো রূপারূপভৰতো সব্বভৰেহিপি ৰুট্ঠাতি এৰাতি ৰদন্তি।</p>
<p class="bodytext">ইমস্স পনত্থস্স ৰিভাৰনত্থং অযং পাল়ি – ‘‘সোতাপত্তিমগ্গঞাণেন অভিসঙ্খারৰিঞ্ঞাণস্স নিরোধেন সত্ত ভৰে ঠপেত্বা অনমতগ্গে সংসারৰট্টে যে উপ্পজ্জেয্যুং, নামঞ্চ রূপঞ্চ এত্থেতে নিরুজ্ঝন্তি ৰূপসমন্তি অত্থং গচ্ছন্তি পটিপ্পস্সম্ভন্তি।</p>
<p class="bodytext">‘সকদাগামিমগ্গঞাণেন অভিসঙ্খারৰিঞ্ঞাণস্স নিরোধেন দ্বে ভৰে ঠপেত্বা পঞ্চসু ভৰেসু যে উপ্পজ্জেয্যুং, নামঞ্চ রূপঞ্চ এত্থেতে নিরুজ্ঝন্তি ৰূপসমন্তি অত্থং গচ্ছন্তি পটিপ্পস্সম্ভন্তি।</p>
<p class="bodytext">‘অনাগামিমগ্গঞাণেন অভিসঙ্খারৰিঞ্ঞাণস্স নিরোধেন একং ভৰং ঠপেত্বা কামধাতুযা দ্বীসু ভৰেসু যে উপ্পজ্জেয্যুং, নামঞ্চ রূপঞ্চ এত্থেতে নিরুজ্ঝন্তি ৰূপসমন্তি অত্থং গচ্ছন্তি পটিপ্পস্সম্ভন্তি।</p>
<p class="bodytext">‘অরহত্তমগ্গঞাণেন অভিসঙ্খারৰিঞ্ঞাণস্স নিরোধেন রূপধাতুযা ৰা অরূপধাতুযা ৰা যে উপ্পজ্জেয্যুং <a name="V0.0278"></a>, নামঞ্চ রূপঞ্চ এত্থেতে নিরুজ্ঝন্তি ৰূপসমন্তি অত্থং গচ্ছন্তি পটিপ্পস্সম্ভন্তি। অরহতো অনুপাদিসেসায নিব্বানধাতুযা পরিনিব্বাযন্তস্স চরিমৰিঞ্ঞাণস্স নিরোধেন পঞ্ঞা চ সতি চ নামঞ্চ রূপঞ্চ এত্থেতে নিরুজ্ঝন্তি ৰূপসমন্তি অত্থং গচ্ছন্তি পটিপ্পস্সম্ভন্তী’’তি (চূল়নি॰ অজিতমাণৰপুচ্ছানিদ্দেস ৬)। অযং তাৰ নিমিত্তে ৰিনিচ্ছযো।</p>
<p class="bodytext"><span class="bld">‘পটিপদাপতী’</span>তি – এত্থ পন পটিপদা চলতি ন চলতীতি? চলতি। তথাগতস্স হি সারিপুত্তত্থেরস্স চ চত্তারোপি মগ্গা সুখপটিপদা খিপ্পাভিঞ্ঞা অহেসুং। মহামোগ্গল্লানত্থেরস্স পঠমমগ্গো সুখপটিপদো খিপ্পাভিঞ্ঞো, উপরি তযো মগ্গা দুক্খপটিপদা খিপ্পাভিঞ্ঞা। কস্মা? নিদ্দাভিভূতত্তা। সম্মাসম্বুদ্ধো <a name="M0.0280"></a> কির সত্তাহং দহরকুমারকং ৰিয থেরং পরিহরি। থেরোপি একদিৰসং নিদ্দাযমানো নিসীদি। অথ নং সত্থা আহ – ‘‘পচলাযসি নো ত্বং, মোগ্গল্লান, পচলাযসি নো ত্বং মোগ্গল্লানা’’তি (অ॰ নি॰ ৭.৬১)। এৰরূপস্সপি মহাভিঞ্ঞপ্পত্তস্স সাৰকস্স পটিপদা <a name="P0.0237"></a> চলতি, সেসানং কিং ন চলিস্সতি? একচ্চস্স হি ভিক্খুনো চত্তারোপি মগ্গা দুক্খপটিপদা দন্ধাভিঞ্ঞা হোন্তি, একচ্চস্স দুক্খপটিপদা খিপ্পাভিঞ্ঞা, একচ্চস্স সুখপটিপদা দন্ধাভিঞ্ঞা, একচ্চস্স সুখপটিপদা খিপ্পাভিঞ্ঞা। একচ্চস্স পঠমমগ্গো দুক্খপটিপদো দন্ধাভিঞ্ঞো হোতি, দুতিযমগ্গো দুক্খপটিপদো খিপ্পাভিঞ্ঞো, ততিযমগ্গো সুখপটিপদো দন্ধাভিঞ্ঞো, চতুত্থমগ্গো সুখপটিপদো খিপ্পাভিঞ্ঞোতি।</p>
<p class="bodytext">যথা চ পটিপদা এৰং অধিপতিপি চলতি এৰ। একচ্চস্স হি ভিক্খুনো চত্তারোপি মগ্গা ছন্দাধিপতেয্যা হোন্তি, একচ্চস্স ৰীরিযাধিপতেয্যা, একচ্চস্স চিত্তাধিপতেয্যা, একচ্চস্স ৰীমংসাধিপতেয্যা। একচ্চস্স পন পঠমমগ্গো ছন্দাধিপতেয্যো হোতি, দুতিযো ৰীরিযাধিপতেয্যো, ততিযো চিত্তাধিপতেয্যো, চতুত্থো ৰীমংসাধিপতেয্যোতি।</p>
<p class="centered">পকিণ্ণককথা নিট্ঠিতা।</p>
<p class="subhead">পঠমমগ্গৰীসতিমহানযো</p>
<p class="bodytext"><a name="para357"></a><span class="paranum">৩৫৭</span>. ইদানি <a name="V0.0279"></a> যস্মা লোকুত্তরকুসলং ভাৰেন্তো ন কেৰলং উপনিজ্ঝাযনট্ঠেন ঝানংযেৰ ভাৰেতি, নিয্যানট্ঠেন পন মগ্গম্পি ভাৰেতি, উপট্ঠানট্ঠেন সতিপট্ঠানম্পি, পদহনট্ঠেন সম্মপ্পধানম্পি, ইজ্ঝনট্ঠেন ইদ্ধিপাদম্পি, অধিপতিযট্ঠেন ইন্দ্রিযম্পি, অকম্পিযট্ঠেন বলম্পি, বুজ্ঝনট্ঠেন বোজ্ঝঙ্গম্পি, তথট্ঠেন সচ্চম্পি, অৰিক্খেপট্ঠেন সমথম্পি, সুঞ্ঞতট্ঠেন ধম্মম্পি, রাসট্ঠেন খন্ধম্পি, আযতনট্ঠেন আযতনম্পি, সুঞ্ঞসভাৰনিস্সত্তট্ঠেন ধাতুম্পি, পচ্চযট্ঠেন আহারম্পি, ফুসনট্ঠেন ফস্সম্পি, ৰেদযিতট্ঠেন ৰেদনম্পি, সঞ্জাননট্ঠেন সঞ্ঞম্পি, চেতযিতট্ঠেন চেতনম্পি, ৰিজাননট্ঠেন চিত্তম্পি ভাৰেতি, তস্মা এতেসং একূনৰীসতিযা পদানং দস্সনত্থং পুন <span class="bld">কতমে ধম্মা কুসলা</span>তিআদি ৰুত্তং। এৰং ‘ইদম্পি ভাৰেতি, ইদম্পি ভাৰেতী’তি পুগ্গলজ্ঝাসযেন চেৰ দেসনাৰিলাসেন চ ৰীসতি নযা দেসিতা হোন্তি <a name="M0.0281"></a>। ধম্মং সোতুং নিসিন্নদেৰপরিসায হি যে উপনিজ্ঝাযনট্ঠেন লোকুত্তরং <a name="P0.0238"></a> ‘ঝান’ন্তি কথিতে বুজ্ঝন্তি, তেসং সপ্পাযৰসেন ঝানন্তি কথিতং…পে॰… যে ৰিজাননট্ঠেন ‘চিত্ত’ন্তি ৰুত্তে বুজ্ঝন্তি, তেসং সপ্পাযৰসেন চিত্তন্তি কথিতং। অযমেত্থ ‘পুগ্গলজ্ঝাসযো’।</p>
<p class="bodytext">সম্মাসম্বুদ্ধো পন অত্তনো বুদ্ধসুবোধিতায দসবলচতুৰেসারজ্জচতুপটিসম্ভিদতায ছঅসাধারণঞাণযোগেন চ দেসনং যদিচ্ছকং নিযমেত্বা দস্সেতি। ইচ্ছন্তো উপনিজ্ঝাযনট্ঠেন লোকুত্তরং ঝানন্তি দস্সেতি, ইচ্ছন্তো নিয্যানট্ঠেন…পে॰… ৰিজাননট্ঠেন লোকুত্তরং চিত্তন্তি। অযং ‘দেসনাৰিলাসো’ নাম। তত্থ যথেৰ লোকুত্তরং ঝানন্তি ৰুত্তট্ঠানে দস নযা ৰিভত্তা, এৰং মগ্গাদীসুপি তেযেৰ ৰেদিতব্বা। ইতি ৰীসতিযা ঠানেসু দস দস কত্বা দ্বে নযসতানি ৰিভত্তানি হোন্তি।</p>
<p class="bodytext"><a name="para358"></a><span class="paranum">৩৫৮</span>. ইদানি অধিপতিভেদং দস্সেতুং পুন <span class="bld">কতমে ধম্মা কুসলা</span>তিআদি আরদ্ধং। তত্থ ছন্দং ধুরং জেট্ঠকং পুব্বঙ্গমং কত্বা নিব্বত্তিতং লোকুত্তরং ঝানং <span class="bld">ছন্দাধিপতেয্যং</span> নাম। সেসেসুপি এসেৰ নযো। ইতি পুরিমস্মিং সুদ্ধিকে দ্বেনযসতানি ছন্দাধিপতেয্যাদীসুপি দ্বে দ্বেতি নযসহস্সেন ভাজেত্বা পঠমমগ্গং দস্সেসি ধম্মরাজা।</p>
<p class="centered">পঠমমগ্গো নিট্ঠিতো।</p>
<p class="subhead">দুতিযমগ্গো</p>
<p class="bodytext"><a name="para361"></a><span class="paranum">৩৬১</span>. ইদানি <a name="V0.0280"></a> দুতিযমগ্গাদীনং দস্সনত্থং পুন <span class="bld">কতমে ধম্মা কুসলা</span>তিআদি আরদ্ধং। তত্থ <span class="bld">কামরাগব্যাপাদানং তনুভাৰাযা</span>তি এতেসং কিলেসানং তনুভাৰত্থায। তত্থ দ্বীহি কারণেহি তনুভাৰো ৰেদিতব্বো – অধিচ্চুপ্পত্তিযা চ পরিযুট্ঠানমন্দতায চ। সকদাগামিস্স হি, ৰট্টানুসারিমহাজনস্সেৰ, কিলেসা অভিণ্হং নুপ্পজ্জন্তি, কদাচি কদাচি উপ্পজ্জন্তি; উপ্পজ্জন্তাপি ৰিরল়াকারা হুত্বা উপ্পজ্জন্তি, ৰিরল়ৰাপিতখেত্তে অঙ্কুরা ৰিয। উপ্পজ্জমানাপি, চ ৰট্টানুসারিমহাজনস্সেৰ, মদ্দন্তা ফরন্তা ছাদেন্তা অন্ধকারং <a name="P0.0239"></a> করোন্তা নুপ্পজ্জন্তি। দ্বীহি পন মগ্গেহি পহীনত্তা মন্দা মন্দা <a name="M0.0282"></a> উপ্পজ্জন্তি। তনুকাকারা হুত্বা উপ্পজ্জন্তি, অব্ভপটলং ৰিয মক্খিকাপত্তং ৰিয চ।</p>
<p class="bodytext">তত্থ কেচি থেরা ৰদন্তি – ‘সকদাগামিস্স কিলেসা কিঞ্চাপি চিরেন উপ্পজ্জন্তি, বহলাৰ পন হুত্বা উপ্পজ্জন্তি, তথা হিস্স পুত্তা চ ধীতরো চ দিস্সন্তী’তি। এতং পন অপ্পমাণং। পুত্তধীতরো হি অঙ্গপচ্চঙ্গপরামসনমত্তেনপি হোন্তি। দ্বীহি পন মগ্গেহি পহীনত্তা নত্থি কিলেসানং বহলতাতি। দ্বীহি এৰ কারণেহিস্স কিলেসানং তনুভাৰো ৰেদিতব্বো – অধিচ্চুপ্পত্তিযা চ পরিযুট্ঠানমন্দতায চাতি।</p>
<p class="bodytext"><span class="bld">দুতিযাযা</span>তি গণনৰসেনাপি দুতিযুপ্পত্তিৰসেনাপি দুতিযায। <span class="bld">ভূমিযা পত্তিযা</span>তি সামঞ্ঞফলস্স পটিলাভত্থায। ততিযচতুত্থেসুপি এসেৰ নযো। ৰিসেসমত্তংযেৰ পন ৰক্খাম।</p>
<p class="bodytext"><span class="bld">অঞ্ঞিন্দ্রিয</span>ন্তি আজাননকং ইন্দ্রিযং। পঠমমগ্গেন ঞাতমরিযাদং অনতিক্কমিত্বা তেসংযেৰ তেন মগ্গেন ঞাতানং চতুসচ্চধম্মানং জাননকং ইন্দ্রিযন্তি ৰুত্তং হোতি। নিদ্দেসৰারেপিস্স ইমিনাৰ নযেন অত্থো ৰেদিতব্বো। কোট্ঠাসৰারেপি ইমিনাৰ সদ্ধিং নৰিন্দ্রিযানি হোন্তি। সেসং পুরিমনযেনেৰ ৰেদিতব্বং।</p>
<p class="centered">দুতিযমগ্গো নিট্ঠিতো।</p>
<p class="subhead">ততিযচতুত্থমগ্গা</p>
<p class="bodytext"><a name="para362"></a><span class="paranum">৩৬২</span>. ততিযে <a name="V0.0281"></a> <span class="bld">অনৰসেসপ্পহানাযা</span>তি তেসংযেৰ সকদাগামিমগ্গেন তনুভূতানং সংযোজনানং নিস্সেসপজহনত্থায।</p>
<p class="bodytext">চতুত্থে <span class="bld">রূপরাগঅরূপরাগমানউদ্ধচ্চঅৰিজ্জায অনৰসেসপ্পহানাযা</span>তি এতেসং পঞ্চন্নং উদ্ধম্ভাগিযসংযোজনানং নিস্সেসপজহনত্থায। তত্থ <span class="bld">রূপরাগো</span>তি রূপভৰে ছন্দরাগো। <span class="bld">অরূপরাগো</span>তি অরূপভৰে ছন্দরাগো। <span class="bld">মানো</span>তি অরহত্তমগ্গৰজ্ঝকো মানো এৰ। তথা <a name="P0.0240"></a> উদ্ধচ্চাৰিজ্জা। ইমেসুপি দ্বীসু মগ্গেসু নৰমং অঞ্ঞিন্দ্রিযমেৰ হোতি।</p>
<p class="subhead">চতুমগ্গনযসহস্সং</p>
<p class="bodytext">সব্বমগ্গেসু <a name="M0.0283"></a> পদপটিপাটিযা সমসট্ঠিপদানি, চতূহি অপণ্ণকঙ্গেহি সদ্ধিং চতুসট্ঠি হোন্তি। অসম্ভিন্নতো পন তেত্তিংস। কোট্ঠাসৰারসুঞ্ঞতৰারা পাকতিকা এৰ। যথা চ পন পঠমমগ্গে এৰং দুতিযাদীসুপি নযসহস্সমেৰাতি চত্তারো মগ্গে চতূহি নযসহস্সেহি ভাজেত্বা দস্সেসি ধম্মরাজা।</p>
<p class="bodytext">সচ্চৰিভঙ্গে পন সট্ঠি নযসহস্সানি লোকুত্তরানি ইমেসং এৰ ৰসেন নিক্খিত্তানি। সতিপট্ঠানৰিভঙ্গে ৰীসতি নযসহস্সানি লোকুত্তরানি, সম্মপ্পধানৰিভঙ্গে ৰীসতি, ইদ্ধিপাদৰিভঙ্গে দ্বত্তিংস, বোজ্ঝঙ্গৰিভঙ্গে দ্বত্তিংস, মগ্গঙ্গৰিভঙ্গে অট্ঠৰীসতি নযসহস্সানি লোকুত্তরানি ইমেসং এৰ ৰসেন নিক্খিত্তানি।</p>
<p class="bodytext">ইধ পন চতূসু মগ্গেসু চত্তারিযেৰ নযসহস্সানি। তেসু পঠমজ্ঝানিকে পঠমমগ্গে অট্ঠঙ্গানি ভাজিতানি; তথা দুতিযাদীসু। তত্থ পঠমমগ্গে সম্মাদিট্ঠি মিচ্ছাদিট্ঠিং পজহতীতি সম্মাদিট্ঠি। সম্মাসঙ্কপ্পাদযোপি মিচ্ছাসঙ্কপ্পাদীনং পজহনট্ঠেনেৰ ৰেদিতব্বা। এৰং সন্তে ‘পঠমমগ্গেনেৰ দ্বাসট্ঠিযা দিট্ঠিগতানং পহীনত্তা উপরিমগ্গত্তযেন পহাতব্বা দিট্ঠি নাম নত্থি। তত্থ সম্মাদিট্ঠীতি নামং কথং হোতী’তি? ‘যথা ৰিসং অত্থি ৰা, হোতু মা ৰা, অগদো অগদো ত্বেৰ ৰুচ্চতি, এৰং মিচ্ছাদিট্ঠি অত্থি ৰা, হোতু মা ৰা, অযং সম্মাদিট্ঠি এৰ নাম’।</p>
<p class="bodytext">‘যদি <a name="V0.0282"></a> এৰং নামমত্তমেৰেতং হোতি, উপরিমগ্গত্তযে পন সম্মাদিট্ঠিযা কিচ্চাভাৰো আপজ্জতি, মগ্গঙ্গানি ন পরিপূরেন্তি, তস্মা সম্মাদিট্ঠি সকিচ্চকা কাতব্বা মগ্গঙ্গানি পূরেতব্বানী’তি। সকিচ্চকা চেত্থ সম্মাদিট্ঠি যথালাভনিযমেন দীপেতব্বা। উপরিমগ্গত্তযৰজ্ঝো হি একো মানো অত্থি, সো দিট্ঠিট্ঠানে তিট্ঠতি। সা তং মানং পজহতীতি সম্মাদিট্ঠি। সোতাপত্তিমগ্গস্মিঞ্হি সম্মাদিট্ঠি মিচ্ছাদিট্ঠিং পজহতি। সোতাপন্নস্স পন সকদাগামিমগ্গৰজ্ঝো মানো অত্থি, সো দিট্ঠিট্ঠানে তিট্ঠতি সা তং মানং পজহতীতি সম্মাদিট্ঠি। তস্সেৰ সত্তঅকুসলচিত্তসহজাতো সঙ্কপ্পো অত্থি। তেহেৰ চিত্তেহি ৰাচঙ্গচোপনং অত্থি, কাযঙ্গচোপনং অত্থি <a name="P0.0241"></a>, পচ্চযপরিভোগো অত্থি, সহজাতৰাযামো <a name="M0.0284"></a> অত্থি, অসতিভাৰো অত্থি, সহজাতচিত্তেকগ্গতা অত্থি। এতে মিচ্ছাসঙ্কপ্পাদযো নাম সকদাগামিমগ্গে সম্মাসঙ্কপ্পাদযো। তেসং পহানেন সম্মাসঙ্কপ্পাদযোতি ৰেদিতব্বা। এৰং সকদাগামিমগ্গে অট্ঠঙ্গানি সকিচ্চকানি কত্বা আগতানি। সকদাগামিস্স অনাগামিমগ্গৰজ্ঝো মানো অত্থি। সো দিট্ঠিট্ঠানে তিট্ঠতি। তস্সেৰ সত্তহি চিত্তেহি সহজাতা সঙ্কপ্পাদযো। তেসং পহানেন অনাগামিমগ্গে অট্ঠন্নং অঙ্গানং সকিচ্চকতা ৰেদিতব্বা। অনাগামিস্স অরহত্তমগ্গৰজ্ঝো মানো অত্থি। সো দিট্ঠিট্ঠানে তিট্ঠতি। যানি পনস্স পঞ্চ অকুসলচিত্তানি, তেহি সহজাতা সঙ্কপ্পাদযো। তেসং পহানেন অরহত্তমগ্গে অট্ঠন্নং অঙ্গানং সকিচ্চকতা ৰেদিতব্বা।</p>
<p class="bodytext">ইমেসু চতূসু মগ্গেসু পঠমমগ্গেন চত্তারি সচ্চানি দিট্ঠানি। ‘উপরিমগ্গত্তযং দিট্ঠকমেৰ পস্সতি, অদিট্ঠকং পস্সতী’তি দিট্ঠকমেৰ পস্সতীতি অযং আচরিযানং সমানত্থকথা। ৰিতণ্ডৰাদী পনাহ ‘অদিট্ঠং পস্সতী’তি। সো ৰত্তব্বো – ‘পঠমমগ্গে কতমং ইন্দ্রিযং ভাজেসী’তি? জানমানো ‘অনঞ্ঞাতঞ্ঞস্সামীতিন্দ্রিয’ন্তি ৰক্খতি। ‘উপরিমগ্গেসু কতর’ন্তি? ৰুত্তেপি ‘অঞ্ঞিন্দ্রিয’ন্তি ৰক্খতি। সো ৰত্তব্বো – ‘অদিট্ঠসচ্চদস্সনে সতি উপরিমগ্গেসুপি অনঞ্ঞাতঞ্ঞস্সামীতিন্দ্রিযমেৰ ভাজেহি। এৰং তে পঞ্হো সমেস্সতী’তি। ‘কিলেসে পন অঞ্ঞে অঞ্ঞো পজহতি; পহীনে এৰ পজহতী’তি? ‘অঞ্ঞে অঞ্ঞো পজহতী’তি। ‘যদি অঞ্ঞে অঞ্ঞো, অপ্পহীনে কিলেসে পজহতি। সচ্চানিপি অদিট্ঠানেৰ পস্সতী’তি এৰংৰাদী পুগ্গলো পুচ্ছিতব্বো – ‘সচ্চানি নাম কতী’তি? জানন্তো ‘চত্তারী’তি ৰক্খতি। সো ৰত্তব্বো – ‘তৰ ৰাদে সোল়স সচ্চানি আপজ্জন্তি। ত্বং বুদ্ধেহিপি অদিট্ঠং পস্সসি। বহুসচ্চকো নাম ত্বং। এৰং মা গণ্হ। সচ্চদস্সনং নাম অপুব্বং নত্থি, কিলেসে পন অপ্পহীনে পজহতী’তি।</p>
<p class="bodytext">তত্থ <a name="P0.0242"></a> <a name="V0.0283"></a> সচ্চদস্সনস্স অপুব্বাভাৰে পেল়োপমং নাম গহিতং – একস্স কির চত্তারো রতনপেল়া সারগব্ভে ঠপিতা। সো রত্তিভাগে পেল়াসু উপ্পন্নকিচ্চো দ্বারং ৰিৰরিত্বা, দীপং জালেত্বা, দীপেন ৰিহতে অন্ধকারে, পেল়াসু পাকটভাৰং গতাসু, তাসু কিচ্চং কত্বা দ্বারং পিদহিত্বা গতো। পুন অন্ধকারং অৰত্থরি। দুতিযৰারেপি ততিযৰারেপি তথেৰ অকাসি। চতুত্থৰারে দ্বারে ৰিৰটে অন্ধকারে পেল়া ন পঞ্ঞাযন্তীতি ৰীমংসন্তস্সেৰ <a name="M0.0285"></a> সূরিযো উগ্গঞ্ছি, সূরিযোভাসেন ৰিহতে অন্ধকারে পেল়াসু কিচ্চং কত্বা পক্কামি।</p>
<p class="bodytext">তত্থ চত্তারো পেল়া ৰিয চত্তারি সচ্চানি। তাসু কিচ্চে উপ্পন্নে দ্বারৰিৰরণকালো ৰিয সোতাপত্তিমগ্গস্স ৰিপস্সনাভিনীহরণকালো। অন্ধকারং ৰিয সচ্চপটিচ্ছাদকতমং। দীপো ভাসো ৰিয সোতাপত্তিমগ্গোভাসো। ৰিহতে অন্ধকারে তস্স পুরিসস্স পেল়ানং পাকটভাৰো ৰিয মগ্গঞাণস্স সচ্চানং পাকটভাৰো। মগ্গঞাণস্স পাকটানি পন মগ্গসমঙ্গিস্স পুগ্গলস্স পাকটানেৰ হোন্তি। পেল়াসু কিচ্চং কত্বা গতকালো ৰিয সোতাপত্তিমগ্গস্স অত্তনা পহাতব্বকিলেসে পজহিত্বা নিরুদ্ধকালো। পুন অন্ধকারাৰত্থরণং ৰিয উপরিমগ্গত্তযৰজ্ঝসচ্চপটিচ্ছাদকতমং।</p>
<p class="bodytext">দুতিযৰারে দ্বারৰিৰরণকালো ৰিয সকদাগামিমগ্গস্স ৰিপস্সনাভিনীহরণকালো। দীপোভাসো ৰিয সকদাগামিমগ্গোভাসো। পেল়াসু কিচ্চং কত্বা গতকালো ৰিয সকদাগামিমগ্গস্স অত্তনা পহাতব্বকিলেসে পজহিত্বা নিরুদ্ধকালো। পুন অন্ধকারাৰত্থরণং ৰিয উপরিমগ্গদ্বযৰজ্ঝসচ্চপটিচ্ছাদকতমং।</p>
<p class="bodytext">ততিযৰারে দ্বারৰিৰরণকালো ৰিয অনাগামিমগ্গস্স ৰিপস্সনাভিনীহরণকালো। দীপোভাসো ৰিয অনাগামিমগ্গোভাসো। পেল়াসু কিচ্চং কত্বা গতকালো ৰিয অনাগামিমগ্গস্স অত্তনা পহাতব্বকিলেসে পজহিত্বা নিরুদ্ধকালো। পুন অন্ধকারাৰত্থরণং ৰিয উপরিঅরহত্তমগ্গৰজ্ঝসচ্চপটিচ্ছাদকতমং।</p>
<p class="bodytext">চতুত্থৰারে দ্বারৰিৰরণকালো ৰিয অরহত্তমগ্গস্স ৰিপস্সনাভিনীহরণকালো। সূরিযুগ্গমনং ৰিয অরহত্তমগ্গুপ্পাদো। অন্ধকারৰিধমনং ৰিয অরহত্তমগ্গস্স সচ্চপটিচ্ছাদকতমৰিনোদনং <a name="P0.0243"></a>। ৰিহতে অন্ধকারে তস্স পেল়ানং পাকটভাৰো ৰিয অরহত্তমগ্গঞাণস্স চতুন্নং <a name="V0.0284"></a> সচ্চানং পাকটভাৰো। ঞাণস্স পাকটানি পন পুগ্গলস্স পাকটানেৰ হোন্তি। পেল়াসু কিচ্চং কত্বা গতকালো ৰিয অরহত্তমগ্গস্স সব্বকিলেসখেপনং। সূরিযুগ্গমনতো পট্ঠায আলোকস্সেৰ পৰত্তিকালো ৰিয অরহত্তমগ্গস্স উপ্পন্নকালতো পট্ঠায পুন সচ্চপটিচ্ছাদকতমাভাৰো <a name="M0.0286"></a>। ইদং তাৰ সচ্চদস্সনস্স অপুব্বাভাৰে ওপম্মং।</p>
<p class="bodytext">দিট্ঠকমেৰ হি পস্সতি। ‘কিলেসে পন অঞ্ঞে অঞ্ঞো পজহতী’তি এত্থ খারোপমং নাম গহিতং। একো পুরিসো কিলিট্ঠং ৰত্থং রজকস্স অদাসি। রজকো ঊসখারং ছারিকখারং গোমযখারন্তি তযো খারে দত্বা খারেহি খাদিতভাৰং ঞত্বা উদকে ৰিক্খালেত্বা ওল়ারিকোল়ারিকং মলং পৰাহেসি। ততো ন তাৰ পরিসুদ্ধন্তি দুতিযম্পি তথেৰ খারে দত্বা, উদকে ৰিক্খালেত্বা, ততো নাতিসণ্হতরং মলং পৰাহেসি। ততো ন তাৰ পরিসুদ্ধন্তি ততিযম্পি তে খারে দত্বা উদকে ৰিক্খালেত্বা ততো সণ্হতরং মলং পৰাহেসি। ততো ন তাৰ পরিসুদ্ধন্তি চতুত্থম্পি তে খারে দত্বা, উদকে ৰিক্খালেত্বা অংসুঅব্ভন্তরগতম্পি নিস্সেসং মলং পৰাহেত্বা সামিকস্স অদাসি। সো গন্ধকরণ্ডকে পক্খিপিত্বা ইচ্ছিতিচ্ছিতকালে পরিদহতি।</p>
<p class="bodytext">তত্থ কিলিট্ঠৰত্থং ৰিয কিলেসানুগতং চিত্তং। তিৰিধখারদানকালো ৰিয তীসু অনুপস্সনাসু কম্মস্স পৰত্তনকালো। উদকে ৰিক্খালেত্বা ওল়ারিকোল়ারিকমলপ্পৰাহনং ৰিয সোতাপত্তিমগ্গেন পঞ্চকিলেসখেপনং। দুতিযম্পি তেসং খারানং অনুপ্পদানং ৰিয ‘ন তাৰ পরিসুদ্ধং ইদং চিত্ত’ন্তি তাসুযেৰ তীসু অনুপস্সনাসু কম্মপ্পৰত্তনং। ততো নাতিসণ্হতরমলপ্পৰাহনং ৰিয সকদাগামিমগ্গেন ওল়ারিকসংযোজনদ্বযখেপনং। ততো ‘ন তাৰ পরিসুদ্ধং ৰত্থ’ন্তি পুন খারত্তযদানং ৰিয ‘ন তাৰ পরিসুদ্ধং <a name="P0.0244"></a> ইদং চিত্ত’ন্তি তাসুযেৰ তীসু অনুপস্সনাসু কম্মপ্পৰত্তনং। ততো সণ্হতরমলপ্পৰাহনং ৰিয অনাগামিমগ্গেন অণুসহগতসংযোজনদ্বযখেপনং। ‘ন তাৰ পরিসুদ্ধং ৰত্থ’ন্তি পুন খারত্তযদানং ৰিয ‘ন তাৰ পরিসুদ্ধং ইদং চিত্ত’ন্তি তাসুযেৰ তীসু অনুপস্সনাসু কম্মপ্পৰত্তনং। ততো ৰিক্খালনেন অংসুঅব্ভন্তরগতে মলে পৰাহেত্বা পরিসুদ্ধস্স রজতপট্টসদিসস্স গন্ধকরণ্ডকে নিক্খিত্তস্স ৰত্থস্স ইচ্ছিতিচ্ছিতক্খণে পরিদহনং ৰিয অরহত্তমগ্গেন অট্ঠন্নং কিলেসানং খেপিতত্তা পরিসুদ্ধস্স খীণাসৰচিত্তস্স ইচ্ছিতিচ্ছিতক্খণে ফলসমাপত্তিৰিহারেন ৰীতিনামনং। ইদং ‘অঞ্ঞে অঞ্ঞো কিলেসে পজহতী’তি এত্থ ওপম্মং। ৰুত্তম্পি চেতং –</p>
<p class="indent">‘‘সেয্যথাপি <a name="V0.0285"></a>, আৰুসো, ৰত্থং সংকিলিট্ঠং মলগ্গহিতং, তমেনং সামিকা রজকস্স অনুপদজ্জেয্যুং। তমেনং রজকো ঊসে ৰা <a name="M0.0287"></a> খারে ৰা গোমযে ৰা সম্মদ্দিত্বা অচ্ছে উদকে ৰিক্খালেতি। কিঞ্চাপি তং হোতি ৰত্থং পরিসুদ্ধং পরিযোদাতং, অথ খ্বস্স হোতিযেৰ ‘অণুসহগতো ঊসগন্ধো ৰা খারগন্ধো ৰা গোমযগন্ধো ৰা অসমূহতো’। তমেনং রজকো সামিকানং দেতি। তমেনং সামিকা গন্ধপরিভাৰিতে করণ্ডকে নিক্খিপন্তি। যোপিস্স হোতি অণুসহগতো ঊসগন্ধো ৰা খারগন্ধো ৰা গোমযগন্ধো ৰা অসমূহতো, সোপি সমুগ্ঘাতং গচ্ছতি। এৰমেৰ খো, আৰুসো, কিঞ্চাপি অরিযসাৰকস্স পঞ্চোরম্ভাগিযানি সংযোজনানি পহীনানি ভৰন্তি, অথ খ্বস্স হোতিযেৰ পঞ্চসু উপাদানক্খন্ধেসু অণুসহগতো ‘অস্মী’তি মানো, ‘অস্মী’তি ছন্দো, ‘অস্মী’তি অনুসযো অসমূহতো, সো অপরেন সমযেন পঞ্চসু উপাদানক্খন্ধেসু উদযব্বযানুপস্সী ৰিহরতি – ‘ইতি রূপং, ইতি রূপস্স সমুদযো, ইতি রূপস্স অত্থঙ্গমো; ইতি ৰেদনা ইতি সঞ্ঞা ইতি সঙ্খারা ইতি ৰিঞ্ঞাণং, ইতি ৰিঞ্ঞাণস্স সমুদযো, ইতি ৰিঞ্ঞাণস্স অত্থঙ্গমো’তি। তস্সিমেসু পঞ্চসু উপাদানক্খন্ধেসু উদযব্বযানুপস্সিনো ৰিহরতো যোপিস্স হোতি পঞ্চসু উপাদানক্খন্ধেসু অণুসহগতো ‘অস্মী’তি মানো, ‘অস্মী’তি ছন্দো, ‘অস্মী’তি অনুসযো অসমূহতো, সোপি সমুগ্ঘাতং গচ্ছতী’’তি (সং॰ নি॰ ৩.৮৯)।</p>
<p class="bodytext">তত্থ <a name="P0.0245"></a> সোতাপত্তিমগ্গেন পঞ্চ অকুসলচিত্তানি পহীযন্তি সদ্ধিং চিত্তঙ্গৰসেন উপ্পজ্জনকপাপধম্মেহি। সকদাগামিমগ্গেন দ্বে দোমনস্সসহগতচিত্তানি তনুকানি ভৰন্তি সদ্ধিং চিত্তঙ্গৰসেন উপ্পজ্জনকপাপধম্মেহি। অনাগামিমগ্গেন তানিযেৰ পহীযন্তি সদ্ধিং সম্পযুত্তধম্মেহি। অরহত্তমগ্গেন পঞ্চ অকুসলচিত্তানি পহীযন্তি সদ্ধিং চিত্তঙ্গৰসেন উপ্পজ্জনকপাপধম্মেহি। ইমেসং দ্বাদসন্নং অকুসলচিত্তানং পহীনকালতো পট্ঠায খীণাসৰস্স চিত্তঙ্গৰসেন পুন পচ্ছতোপৰত্তনককিলেসো নাম ন হোতি।</p>
<p class="bodytext">তত্রিদং ওপম্মং – একো কির মহারাজা পচ্চন্তে আরক্খং দত্বা মহানগরে ইস্সরিযং অনুভৰন্তো ৰসতি। অথস্স পচ্চন্তো কুপ্পি। তস্মিং সমযে দ্বাদস চোরজেট্ঠকা অনেকেহি পুরিসসহস্সেহি সদ্ধিং <a name="M0.0288"></a> রট্ঠং ৰিলুম্পন্তি। পচ্চন্তৰাসিনো মহামত্তা ‘পচ্চন্তো কুপিতো’তি রঞ্ঞো পহিণিংসু। রাজা ‘ৰিস্সট্ঠা গণ্হথ, অহং তুম্হাকং কত্তব্বং করিস্সামী’তি সাসনং পহিণি <a name="V0.0286"></a>। তে পঠমসম্পহারেনেৰ অনেকেহি পুরিসসহস্সেহি সদ্ধিং পঞ্চ চোরজেট্ঠকে ঘাতযিংসু। সেসা সত্ত জনা অত্তনো অত্তনো পরিৰারে গহেত্বা পব্বতং পৰিসিংসু। অমচ্চা তং পৰত্তিং রঞ্ঞো পেসযিংসু।</p>
<p class="bodytext">রাজা ‘তুম্হাকং কত্তব্বযুত্তং অহং জানিস্সামি, তেপি গণ্হথা’তি ধনং পহিণি। তে দুতিযসম্পহারেন দ্বে চোরজেট্ঠকে পহরিংসু, পরিৰারেপি তেসং দুব্বলে অকংসু। তে সব্বেপি পলাযিত্বা পব্বতং পৰিসিংসু। তম্পি পৰত্তিং অমচ্চা রঞ্ঞো পেসযিংসু।</p>
<p class="bodytext">পুন রাজা ‘ৰিস্সট্ঠা গণ্হন্তূ’তি ধনং পহিণি। তে ততিযসম্পহারেন সদ্ধিং সহাযপুরিসেহি দ্বে চোরজেট্ঠকে ঘাতযিত্বা তং পৰত্তিং রঞ্ঞো পেসযিংসু।</p>
<p class="bodytext">পুন রাজা ‘অৰসেসে ৰিস্সট্ঠা গণ্হন্তূ’তি ধনং পহিণি। তে চতুত্থসম্পহারেন সপরিৰারে পঞ্চ চোরজেট্ঠকে ঘাতযিংসু। দ্বাদসন্নং চোরজেট্ঠকানং ঘাতিতকালতো পট্ঠায কোচি চোরো নাম নত্থি। খেমা জনপদা উরে পুত্তে নচ্চেন্তা মঞ্ঞে ৰিহরন্তি। রাজা ৰিজিতসঙ্গামেহি যোধেহি পরিৰুতো <a name="P0.0246"></a> ৰরপাসাদগতো মহাসম্পত্তিং অনুভৰি।</p>
<p class="bodytext">তত্থ মহন্তো রাজা ৰিয ধম্মরাজা। পচ্চন্তৰাসিনো অমচ্চা ৰিয যোগাৰচরা কুলপুত্তা। দ্বাদস চোরজেট্ঠকা ৰিয দ্বাদস অকুসলচিত্তানি। তেসং সহাযা অনেকসহস্সপুরিসা ৰিয চিত্তঙ্গৰসেন উপ্পজ্জনকপাপধম্মা। রঞ্ঞো পচ্চন্তো কুপিতোতি পহিতকালো ৰিয আরম্মণে কিলেসেসু উপ্পন্নেসু ‘ভন্তে, কিলেসো মে উপ্পন্নো’তি সত্থু আরোচনকালো। ‘ৰিস্সট্ঠা গণ্হন্তূ’তি ধনদানং ৰিয ‘কিলেসে নিগ্গণ্হ ভিক্খূ’তি ধম্মরঞ্ঞো কম্মট্ঠানাচিক্খনং। সপরিৰারানং পঞ্চন্নং চোরজেট্ঠকানং ঘাতিতকালো ৰিয সোতাপত্তিমগ্গেন সম্পযুত্তানং পঞ্চন্নং অকুসলচিত্তানং পহানং।</p>
<p class="bodytext">পুন <a name="M0.0289"></a> রঞ্ঞো পৰত্তিপেসনং ৰিয সম্মাসম্বুদ্ধস্স পটিলদ্ধগুণারোচনং। ‘সেসকে চ গণ্হন্তূ’তি পুন ধনদানং ৰিয ভগৰতো সকদাগামিমগ্গস্স ৰিপস্সনাচিক্খনং। দুতিযসম্পহারেন সপরিৰারানং দ্বিন্নং চোরজেট্ঠকানং দুব্বলীকরণং ৰিয সকদাগামিমগ্গেন সসম্পযুত্তানং দ্বিন্নং দোমনস্সচিত্তানং তনুভাৰকরণং।</p>
<p class="bodytext">পুন <a name="V0.0287"></a> রঞ্ঞো পৰত্তিপেসনং ৰিয সত্থু পটিলদ্ধগুণারোচনং। ‘ৰিস্সট্ঠা গণ্হন্তূ’তি পুন ধনদানং ৰিয ভগৰতো অনাগামিমগ্গস্স ৰিপস্সনাচিক্খনং। ততিযসম্পহারেন সপরিৰারানং দ্বিন্নং চোরজেট্ঠকানং ঘাতনং ৰিয অনাগামিমগ্গেন সসম্পযুত্তানং দ্বিন্নং দোমনস্সচিত্তানং পহানং।</p>
<p class="bodytext">পুন রঞ্ঞো পৰত্তিপেসনং ৰিয তথাগতস্স পটিলদ্ধগুণারোচনং। ‘ৰিস্সট্ঠা গণ্হন্তূ’তি পুন ধনদানং ৰিয ভগৰতো অরহত্তমগ্গস্স ৰিপস্সনাচিক্খনং। চতুত্থসম্পহারেন সপরিৰারানং পঞ্চন্নং চোরজেট্ঠকানং ঘাতিতকালতো পট্ঠায জনপদস্স খেমকালো ৰিয অরহত্তমগ্গেন সসম্পযুত্তেসু পঞ্চসু অকুসলচিত্তেসু পহীনেসু দ্বাদসন্নং অকুসলচিত্তানং পহীনকালতো পট্ঠায পুন চিত্তঙ্গৰসেন উপ্পজ্জনকস্স অকুসলধম্মস্স অভাৰো। রঞ্ঞো ৰিজিতসঙ্গামস্স অমচ্চগণপরিৰুতস্স ৰরপাসাদে মহাসম্পত্তিঅনুভৰনং ৰিয খীণাসৰপরিৰুতস্স ধম্মরঞ্ঞো সুঞ্ঞতঅনিমিত্তঅপ্পণিহিতভেদেসু সমাপত্তিসুখেসু <a name="P0.0247"></a> ইচ্ছিতিচ্ছিতফলসমাপত্তিসুখানুভৰনং ৰেদিতব্বন্তি।</p>
<p class="centered">কুসলা ধম্মাতিপদস্স ৰণ্ণনা নিট্ঠিতা।</p>
<p class="title">অকুসলপদং</p>
<p class="title">ধম্মুদ্দেসৰারকথা</p>
<p class="subhead">পঠমচিত্তং</p>
<p class="bodytext"><a name="para365"></a><span class="paranum">৩৬৫</span>. ইদানি অকুসলধম্মপদং ভাজেত্বা দস্সেতুং <span class="bld">কতমে ধম্মা অকুসলা</span>তিআদি আরদ্ধং। তত্থ ধম্মৰৰত্থানাদিৰারপ্পভেদো চ হেট্ঠা আগতানং পদানং অত্থৰিনিচ্ছযো চ হেট্ঠা ৰুত্তনযেনেৰ ৰেদিতব্বো। তত্থ তত্থ পন ৰিসেসমত্তমেৰ ৰণ্ণযিস্সাম। তত্থ সমযৰৰত্থানে তাৰ যস্মা, কুসলস্স ৰিয, অকুসলস্স ভূমিভেদো নত্থি, তস্মা একন্তং কামাৰচরম্পি সমানং এতং ‘কামাৰচর’ন্তি ন ৰুত্তং। <span class="bld">দিট্ঠিগতসম্পযুত্ত</span>ন্তি এত্থ দিট্ঠি <a name="M0.0290"></a> এৰ দিট্ঠিগতং ‘গূথগতং <a name="V0.0288"></a> মুত্তগত’ন্তিআদীনি (অ॰ নি॰ ৯.১১) ৰিয। গন্তব্বাভাৰতো ৰা দিট্ঠিযা গতমত্তমেৰেতন্তিপি দিট্ঠিগতং। তেন সম্পযুত্তং দিট্ঠিগতসম্পযুত্তং।</p>
<p class="bodytext">তত্থ অসদ্ধম্মসৰনং, অকল্যাণমিত্ততা, অরিযানং অদস্সনকামতাদীনি অযোনিসো মনসিকারোতি এৰমাদীহি কারণেহি ইমস্স দিট্ঠিগতসঙ্খাতস্স মিচ্ছাদস্সনস্স উপ্পত্তি ৰেদিতব্বা। যে হি এতে দিট্ঠিৰাদপটিসংযুত্তা অসদ্ধম্মা তেসং বহুমানপুব্বঙ্গমেন অতিক্কন্তমজ্ঝত্তেন উপপরিক্খারহিতেন সৰনেন, যে চ দিট্ঠিৰিপন্না অকল্যাণমিত্তা তংসম্পৰঙ্কতাসঙ্খাতায অকল্যাণমিত্ততায, বুদ্ধাদীনং অরিযানঞ্চেৰ সপ্পুরিসানঞ্চ অদস্সনকামতায চতুসতিপট্ঠানাদিভেদে অরিযধম্মে অকোৰিদত্তেন পাতিমোক্খসংৰরইন্দ্রিযসংৰরসতিসংৰরঞাণসংৰরপহানসংৰরপ্পভেদে অরিযধম্মে চেৰ সপ্পুরিসধম্মে চ সংৰরভেদসঙ্খাতেন অৰিনযেন তেহেৰ কারণেহি পরিভাৰিতেন অযোনিসো মনসিকারেন কোতূহলমঙ্গলাদিপসুততায চ এতং উপ্পজ্জতীতি ৰেদিতব্বং। অসঙ্খারভাৰো পনস্স চিত্তস্স হেট্ঠা ৰুত্তনযেনেৰ ৰেদিতব্বো।</p>
<p class="bodytext">ধম্মুদ্দেসৰারে <a name="P0.0248"></a> <span class="bld">ফস্সো</span>তি অকুসলচিত্তসহজাতো ফস্সো। ৰেদনাদীসুপি এসেৰ নযো। ইতি অকুসলমত্তমেৰ এতেসং পুরিমেহি ৰিসেসো।</p>
<p class="bodytext"><span class="bld">চিত্তস্সেকগ্গতা হোতী</span>তি পাণাতিপাতাদীসুপি অৰিক্খিত্তভাৰেন চিত্তস্স একগ্গতা হোতি। মনুস্সা হি চিত্তং সমাদহিত্বা অৰিক্খিত্তা হুত্বা অৰিরজ্ঝমানানি সত্থানি পাণসরীরেসু নিপাতেন্তি, সুসমাহিতা পরেসং সন্তকং হরন্তি, একরসেন চিত্তেন মিচ্ছাচারং আপজ্জন্তি। এৰং অকুসলপ্পৰত্তিযম্পি চিত্তস্স একগ্গতা হোতি।</p>
<p class="bodytext"><span class="bld">মিচ্ছাদিট্ঠী</span>তি অযাথাৰদিট্ঠি, ৰিরজ্ঝিত্বা গহণতো ৰা ৰিতথা দিট্ঠি মিচ্ছাদিট্ঠি। অনত্থাৰহত্তা পণ্ডিতেহি জিগুচ্ছিতা দিট্ঠীতিপি মিচ্ছাদিট্ঠি। <span class="bld">মিচ্ছাসঙ্কপ্পাদীসু</span>পি এসেৰ নযো। অপিচ মিচ্ছা পস্সন্তি তায, সযং ৰা মিচ্ছা পস্সতি, মিচ্ছাদস্সনমত্তমেৰ ৰা এসাতি মিচ্ছাদিট্ঠি। সা অযোনিসো অভিনিৰেসলক্খণা, পরামাসরসা, মিচ্ছাভিনিৰেসপচ্চুপট্ঠানা, অরিযানং অদস্সনকামতাদিপদট্ঠানা; পরমং ৰজ্জন্তি দট্ঠব্বা। মিচ্ছাসঙ্কপ্পাদীসু <a name="M0.0291"></a> ‘মিচ্ছা’তি পদমত্তমেৰ ৰিসেসো। সেসং কুসলাধিকারে ৰুত্তনযেনেৰ ৰেদিতব্বং।</p>
<p class="bodytext"><span class="bld">অহিরিকবলং</span> <a name="V0.0289"></a> <span class="bld">অনোত্তপ্পবল</span>ন্তি এত্থ বলত্থো নিদ্দেসৰারে আৰি ভৰিস্সতি। ইতরেসু পন – ন হিরিযতীতি অহিরিকো। অহিরিকস্স ভাৰো <span class="bld">অহিরিকং</span>। ন ওত্তপ্পং <span class="bld">অনোত্তপ্পং</span>। তেসু অহিরিকং কাযদুচ্চরিতাদীহি অজিগুচ্ছনলক্খণং, অলজ্জালক্খণং ৰা। অনোত্তপ্পং তেহেৰ অসারজ্জনলক্খণং অনুত্তাসনলক্খণং ৰা। অহিরিকমেৰ বলং অহিরিকবলং। অনোত্তপ্পমেৰ বলং অনোত্তপ্পবলং। অযমেত্থ সঙ্খেপত্থো। ৰিত্থারো পন হেট্ঠা ৰুত্তপটিপক্খৰসেন ৰেদিতব্বো।</p>
<p class="bodytext">লুব্ভন্তি তেন, সযং ৰা লুব্ভতি, লুব্ভনমত্তমেৰ <a name="P0.0249"></a> ৰা তন্তি <span class="bld">লোভো</span>। মুয্হন্তি তেন, সযং ৰা মুয্হতি, মুয্হনমত্তমেৰ ৰা তন্তি <span class="bld">মোহো</span>। তেসু লোভো আরম্মণগ্গহণলক্খণো মক্কটালেপো ৰিয, অভিসঙ্গরসো তত্তকপালে খিত্তমংসপেসি ৰিয, অপরিচ্চাগপচ্চুপট্ঠানো তেলঞ্জনরাগো ৰিয, সংযোজনিযধম্মেসু অস্সাদদস্সনপদট্ঠানো। সো তণ্হানদীভাৰেন ৰড্ঢমানো, সীঘসোতা নদী ৰিয মহাসমুদ্দং, অপাযমেৰ গহেত্বা গচ্ছতীতি দট্ঠব্বো।</p>
<p class="bodytext">মোহো চিত্তস্স অন্ধভাৰলক্খণো অঞ্ঞাণলক্খণো ৰা, অসম্পটিৰেধরসো আরম্মণসভাৰচ্ছাদনরসো ৰা, অসম্মাপটিপত্তিপচ্চুপট্ঠানো অন্ধকারপচ্চুপট্ঠানো ৰা, অযোনিসোমনসিকারপদট্ঠানো। সব্বাকুসলানং মূলন্তি দট্ঠব্বো।</p>
<p class="bodytext">অভিজ্ঝাযন্তি তায, সযং ৰা অভিজ্ঝাযতি, অভিজ্ঝাযনমত্তমেৰ ৰা এসাতি <span class="bld">অভিজ্ঝা</span>। সা পরসম্পত্তীনং সককরণইচ্ছালক্খণা, তেনাকারেন এসনভাৰরসা, পরসম্পত্তি-অভিমুখভাৰপচ্চুপট্ঠানা, পরসম্পত্তীসু অভিরতিপদট্ঠানা। পরসম্পত্তিঅভিমুখা এৰ হি সা উপট্ঠহতি। তাসু চ অভিরতিযা সতি পৰত্ততি, পরসম্পত্তীসু চেতসো হত্থপ্পসারোৰিযাতি দট্ঠব্বা।</p>
<p class="bodytext"><span class="bld">সমথো হোতী</span>তিআদীসু অঞ্ঞেসু কিচ্চেসু ৰিক্খেপসমনতো <span class="bld">সমথো</span>। অকুসলপ্পৰত্তিযং চিত্তং পগ্গণ্হাতীতি <span class="bld">পগ্গাহো</span>। ন ৰিক্খিপতীতি <span class="bld">অৰিক্খেপো</span>।</p>
<p class="bodytext">ইমস্মিং <a name="M0.0292"></a> চিত্তে সদ্ধা, সতি, পঞ্ঞা, ছ যুগল়কানীতি ইমে ধম্মা ন গহিতা। কস্মা? অস্সদ্ধিযচিত্তে পসাদো নাম নত্থি। তস্মা তাৰ সদ্ধা ন গহিতা। কিং পন দিট্ঠিগতিকা <a name="V0.0290"></a> অত্তনো অত্তনো সত্থারানং ন সদ্দহন্তীতি? সদ্দহন্তি। সা পন সদ্ধা নাম ন হোতি, ৰচনসম্পটিচ্ছনমত্তমেৰেতং। অত্থতো অনুপপরিক্খা ৰা <a name="P0.0250"></a> হোতি, দিট্ঠি ৰা। অসতিযচিত্তে পন সতি নত্থীতি ন গহিতা। কিং দিট্ঠিগতিকা অত্তনা কতকম্মং ন সরন্তীতি? সরন্তি। সা পন সতি নাম ন হোতি। কেৰলং তেনাকারেন অকুসলচিত্তপ্পৰত্তি। তস্মা সতি ন গহিতা। অথ কস্মা ‘‘মিচ্ছাসতী’’তি (দী॰ নি॰ ৩.৩৩৩; সং॰ নি॰ ৫.১) সুত্তন্তে ৰুত্তা? সা পন অকুসলক্খন্ধানং সতিৰিরহিতত্তা সতিপটিপক্খত্তা চ মিচ্ছামগ্গমিচ্ছত্তানং পূরণত্থং তত্থ পরিযাযেন দেসনা কতা। নিপ্পরিযাযেন পনেসা নত্থি। তস্মা ন গহিতা। অন্ধবালচিত্তে পন পঞ্ঞা নত্থীতি ন গহিতা। কিং দিট্ঠিগতিকানং ৰঞ্চনাপঞ্ঞা নত্থীতি? অত্থি। ন পনেসা পঞ্ঞা, মাযা নামেসা হোতি। সা অত্থতো তণ্হাৰ। ইদং পন চিত্তং সদরথং গরুকং ভারিযং কক্খল়ং থদ্ধং অকম্মঞ্ঞং গিলানং ৰঙ্কং কুটিলং। তস্মা পস্সদ্ধাদীনি ছ যুগল়কানি ন গহিতানি।</p>
<p class="bodytext">এত্তাৰতা পদপটিপাটিযা চিত্তঙ্গৰসেন পাল়িআরুল়্হানি দ্বত্তিংস পদানি দস্সেত্বা ইদানি যেৰাপনকধম্মে দস্সেতুং <span class="bld">যে ৰা পন তস্মিং সমযে</span>তিআদিমাহ। তত্থ সব্বেসুপি অকুসলচিত্তেসু ছন্দো অধিমোক্খো মনসিকারো মানো ইস্সা মচ্ছরিযং থিনং মিদ্ধং উদ্ধচ্চং কুক্কুচ্চন্তি ইমে দসেৰ যেৰাপনকা হোন্তি ধম্মা, সুত্তাগতা, সুত্তপদেসু দিস্সরেতি ৰুত্তা। ইমস্মিং পন চিত্তে ছন্দো অধিমোক্খো মনসিকারো উদ্ধচ্চন্তি ইমে অপণ্ণকঙ্গসঙ্খাতা চত্তারোৰ যেৰাপনকা হোন্তি।</p>
<p class="bodytext">তত্থ ছন্দাদযো হেট্ঠা ৰুত্তনযেনেৰ ৰেদিতব্বা। কেৰলঞ্হি তে কুসলা, ইমে অকুসলা। ইতরং পন উদ্ধতস্স ভাৰো ‘উদ্ধচ্চং’। তং চেতসো অৰূপসমলক্খণং ৰাতাভিঘাতচলজলং ৰিয, অনৰট্ঠানরসং ৰাতাভিঘাতচলধজপটাকা ৰিয, ভন্তত্তপচ্চুপট্ঠানং পাসাণাভিঘাতসমুদ্ধতভস্মা ৰিয, চেতসো অৰূপসমে অযোনিসোমনসিকারপদট্ঠানং। চিত্তৰিক্খেপোতি দট্ঠব্বং।</p>
<p class="bodytext">ইতি ফস্সাদীনি দ্বত্তিংস, যেৰাপনকৰসেন ৰুত্তানি চত্তারীতি সব্বানিপি <a name="P0.0251"></a> ইমস্মিং ধম্মুদ্দেসৰারে ছত্তিংস ধম্মপদানি ভৰন্তি। চত্তারি অপণ্ণকঙ্গানি হাপেত্বা <a name="M0.0293"></a> পাল়িযং আগতানি দ্বত্তিংসমেৰ। অগ্গহিতগ্গহণেন পনেত্থ ফস্সপঞ্চকং, ৰিতক্কো ৰিচারো পীতি চিত্তস্সেকগ্গতা <a name="V0.0291"></a> ৰীরিযিন্দ্রিযং জীৰিতিন্দ্রিযং মিচ্ছাদিট্ঠি অহিরিকং অনোত্তপ্পং লোভো মোহোতি সোল়স ধম্মা হোন্তি।</p>
<p class="bodytext">তেসু সোল়সসু সত্ত ধম্মা অৰিভত্তিকা নৰ সৰিভত্তিকা হোন্তি। কতমে সত্ত? ফস্সো সঞ্ঞা চেতনা ৰিচারো পীতি জীৰিতিন্দ্রিযং মোহোতি ইমে সত্ত অৰিভত্তিকা। ৰেদনা চিত্তং ৰিতক্কো চিত্তস্সেকগ্গতা ৰীরিযিন্দ্রিযং মিচ্ছাদিট্ঠি অহিরিকং অনোত্তপ্পং লোভোতি ইমে নৰ সৰিভত্তিকা।</p>
<p class="bodytext">তেসু ছ ধম্মা দ্বীসু ঠানেসু ৰিভত্তা, একো তীসু, একো চতূসু, একো ছসু। কথং? চিত্তং ৰিতক্কো মিচ্ছাদিট্ঠি অহিরিকং অনোত্তপ্পং লোভোতি ইমে ছ দ্বীসু ঠানেসু ৰিভত্তা। তেসু হি চিত্তং তাৰ ফস্সপঞ্চকং পত্বা চিত্তং হোতীতি ৰুত্তং, ইন্দ্রিযানি পত্বা মনিন্দ্রিযন্তি। ৰিতক্কো ঝানঙ্গানি পত্বা ৰিতক্কো হোতীতি ৰুত্তো, মগ্গঙ্গানি পত্বা মিচ্ছাসঙ্কপ্পোতি। মিচ্ছাদিট্ঠি মগ্গঙ্গেসুপি কম্মপথেসুপি মিচ্ছাদিট্ঠিযেৰ। অহিরিকং বলানি পত্বা অহিরিকবলং হোতীতি ৰুত্তং, লোকনাসকদুকং পত্বা অহিরিকন্তি। অনোত্তপ্পেপি এসেৰ নযো। লোভো মূলং পত্বা লোভো হোতীতি ৰুত্তো। কম্মপথং পত্বা অভিজ্ঝাতি। ইমে ছ দ্বীসু ঠানেসু ৰিভত্তা।</p>
<p class="bodytext">ৰেদনা পন ফস্সপঞ্চকং পত্বা ৰেদনা হোতীতি ৰুত্তা, ঝানঙ্গানি পত্বা সুখন্তি, ইন্দ্রিযানি পত্বা সোমনস্সিন্দ্রিযন্তি। এৰং একোৰ ধম্মো তীসু ঠানেসু ৰিভত্তো।</p>
<p class="bodytext">ৰীরিযং পন ইন্দ্রিযানি পত্বা ৰীরিযিন্দ্রিযং হোতীতি ৰুত্তং, মগ্গঙ্গানি পত্বা মিচ্ছাৰাযামো হোতীতি, বলানি পত্বা ৰীরিযবলন্তি, পিট্ঠিদুকং পত্বা পগ্গাহো হোতীতি। এৰং অযং একো ধম্মো চতূসু ঠানেসু ৰিভত্তো।</p>
<p class="bodytext">সমাধি পন ঝানঙ্গানি পত্বা চিত্তস্সেকগ্গতা হোতীতি ৰুত্তো, ইন্দ্রিযানি পত্বা সমাধিন্দ্রিযন্তি, মগ্গঙ্গানি পত্বা মিচ্ছাসমাধীতি, বলানি পত্বা সমাধিবলন্তি, পিট্ঠিদুকং পত্বা দুতিযদুকে <a name="P0.0252"></a> এককৰসেনেৰ সমথোতি <a name="M0.0294"></a>, ততিযে অৰিক্খেপোতি। এৰমযং একো ধম্মো ছসু ঠানেসু ৰিভত্তো।</p>
<p class="bodytext">সব্বেপি <a name="V0.0292"></a> পনেতে ধম্মা ফস্সপঞ্চকৰসেন ঝানঙ্গৰসেন ইন্দ্রিযৰসেন মগ্গঙ্গৰসেন বলৰসেন মূলৰসেন কম্মপথৰসেন লোকনাসকৰসেন পিট্ঠিদুকৰসেনাতি নৰ রাসযো হোন্তি। তত্থ যং ৰত্তব্বং তং পঠমকুসলচিত্তনিদ্দেসে ৰুত্তমেৰাতি।</p>
<p class="centered">ধম্মুদ্দেসৰারকথা নিট্ঠিতা।</p>
<p class="title">নিদ্দেসৰারকথা</p>
<p class="bodytext"><a name="para375"></a><span class="paranum">৩৭৫</span>. নিদ্দেসৰারে চিত্তস্সেকগ্গতানিদ্দেসে তাৰ <span class="bld">সণ্ঠিতি অৰট্ঠিতী</span>তি। ইদং দ্বযং ঠিতিৰেৰচনমেৰ। যং পন কুসলনিদ্দেসে ‘আরম্মণং ওগাহেত্বা অনুপৰিসিত্বা তিট্ঠতীতি অৰট্ঠিতী’তি ৰুত্তং, তং ইধ ন লব্ভতি। অকুসলস্মিঞ্হি দুব্বলা চিত্তস্সেকগ্গতাতি হেট্ঠা দীপিতমেৰ।</p>
<p class="bodytext"><a name="para384"></a><span class="paranum">৩৮৪</span>. উদ্ধচ্চৰিচিকিচ্ছাৰসেন পৰত্তস্স ৰিসাহারস্স পটিপক্খতো অৰিসাহারোতি এৰরূপোপি অত্থো ইধ ন লব্ভতি। সহজাতধম্মে পন ন ৰিসাহরতীতি <span class="bld">অৰিসাহারো</span>। ন ৰিক্খিপতীতি <span class="bld">অৰিক্খেপো</span>। অকুসলচিত্তেকগ্গতাৰসেন অৰিসাহটস্স মানসস্স ভাৰো <span class="bld">অৰিসাহটমানসতা</span>। সহজাতধম্মেসু ন কম্পতীতি <span class="bld">সমাধিবলং</span>। অযাথাৰসমাধানতো <span class="bld">মিচ্ছাসমাধী</span>তি এৰমিধ অত্থো দট্ঠব্বো।</p>
<p class="bodytext"><a name="para385"></a><span class="paranum">৩৮৫</span>. ৰীরিযিন্দ্রিযনিদ্দেসে যো হেট্ঠা ‘নিক্কমো চেসো কামানং পনুদনাযা’তিআদি নযো ৰুত্তো, সো ইধ ন লব্ভতি। সহজাতধম্মেসু অকম্পনট্ঠেনেৰ <span class="bld">ৰীরিযবলং</span> ৰেদিতব্বং।</p>
<p class="bodytext"><a name="para386"></a><span class="paranum">৩৮৬</span>. মিচ্ছাদিট্ঠিনিদ্দেসে অযাথাৰদস্সনট্ঠেন <span class="bld">মিচ্ছাদিট্ঠি</span>। দিট্ঠীসু গতং ইদং দস্সনং, দ্বাসট্ঠিদিট্ঠিঅন্তোগতত্তাতি <span class="bld">দিট্ঠিগতং</span>। হেট্ঠাপিস্স অত্থো ৰুত্তোযেৰ। দিট্ঠিযেৰ দুরতিক্কমনট্ঠেন <span class="bld">দিট্ঠিগহনং,</span> তিণগহনৰনগহনপব্বতগহনানি ৰিয। দিট্ঠিযেৰ সাসঙ্কসপ্পটিভযট্ঠেন <span class="bld">দিট্ঠিকন্তারো</span> <a name="M0.0295"></a>, চোরকন্তারৰাল়কন্তারমরুকন্তারনিরুদককন্তারদুব্ভিক্খকন্তারা <a name="P0.0253"></a> ৰিয। সম্মাদিট্ঠিযা <a name="V0.0293"></a> ৰিনিৰিজ্ঝনট্ঠেন ৰিলোমনট্ঠেন চ <span class="bld">দিট্ঠিৰিসূকাযিকং</span>। মিচ্ছাদস্সনঞ্হি উপ্পজ্জমানং সম্মাদস্সনং ৰিনিৰিজ্ঝতি চেৰ ৰিলোমেতি চ। কদাচি সস্সতস্স কদাচি উচ্ছেদস্স গহণতো দিট্ঠিযা ৰিরূপং ফন্দিতন্তি <span class="bld">দিট্ঠিৰিপ্ফন্দিতং</span>। দিট্ঠিগতিকো হি একস্মিং পতিট্ঠাতুং ন সক্কোতি, কদাচি সস্সতং অনুপততি কদাচি উচ্ছেদং। দিট্ঠিযেৰ বন্ধনট্ঠেন সংযোজনন্তি দিট্ঠিসংযোজনং।</p>
<p class="bodytext">সুসুমারাদযো ৰিয পুরিসং, আরম্মণং দল়্হং গণ্হাতীতি <span class="bld">গাহো</span>। পতিট্ঠহনতো <span class="bld">পতিট্ঠাহো</span>। অযঞ্হি বলৰপ্পৰত্তিভাৰেন পতিট্ঠহিত্বা গণ্হাতি। নিচ্চাদিৰসেন অভিনিৰিসতীতি <span class="bld">অভিনিৰেসো</span>। ধম্মসভাৰং অতিক্কমিত্বা নিচ্চাদিৰসেন পরতো আমসতীতি <span class="bld">পরামাসো</span>। অনত্থাৰহত্তা কুচ্ছিতো মগ্গো, কুচ্ছিতানং ৰা অপাযানং মগ্গোতি <span class="bld">কুম্মগ্গো</span>। অযাথাৰপথতো <span class="bld">মিচ্ছাপথো</span>। যথা হি দিসামূল়্হেন অযং অসুকগামস্স নাম পথোতি গহিতোপি তং গামং ন সম্পাপেতি, এৰং দিট্ঠিগতিকেন সুগতিপথোতি গহিতাপি দিট্ঠি সুগতিং ন পাপেতীতি অযাথাৰপথতো, মিচ্ছাপথো। মিচ্ছাসভাৰতো <span class="bld">মিচ্ছত্তং</span>। তত্থেৰ পরিব্ভমনতো তরন্তি এত্থ বালাতি তিত্থং। তিত্থঞ্চ তং অনত্থানঞ্চ আযতনন্তি <span class="bld">তিত্থাযতনং</span>। তিত্থিযানং ৰা সঞ্জাতিদেসট্ঠেন নিৰাসঠানট্ঠেন চ আযতনন্তিপি তিত্থাযতনং। ৰিপরিযেসভূতো গাহো, ৰিপরিযেসতো ৰা গাহোতি <span class="bld">ৰিপরিযেসগ্গাহো;</span> ৰিপল্লত্থ গাহোতি অত্থো।</p>
<p class="bodytext"><a name="para387-388"></a><span class="paranum">৩৮৭-৩৮৮</span>. অহিরিকানোত্তপ্পনিদ্দেসেসু হিরোত্তপ্পনিদ্দেসৰিপরিযাযেন অত্থো ৰেদিতব্বো। সহজাতধম্মেসু পন অকম্পনট্ঠেনেৰ অহিরিকবলং অনোত্তপ্পবলঞ্চ ৰেদিতব্বং।</p>
<p class="bodytext"><a name="para389"></a><span class="paranum">৩৮৯</span>. লোভমোহনিদ্দেসেসু লুব্ভতীতি <span class="bld">লোভো। লুব্ভনা</span>তি লুব্ভনাকারো। লোভসম্পযুত্তচিত্তং, পুগ্গলো ৰা লুব্ভিতো; লুব্ভিতস্স ভাৰো <span class="bld">লুব্ভিতত্তং</span>। সারজ্জতীতি <span class="bld">সারাগো</span>। সারজ্জনাকারো <span class="bld">সারজ্জনা</span>। সারজ্জিতস্স ভাৰো <span class="bld">সারজ্জিতত্তং</span>। অভিজ্ঝাযনট্ঠেন <span class="bld">অভিজ্ঝা</span> <a name="M0.0296"></a>। পুন ‘লোভ’-ৰচনে কারণং <a name="P0.0254"></a> ৰুত্তমেৰ। অকুসলঞ্চ তং মূলঞ্চ অকুসলানং ৰা মূলন্তি <span class="bld">অকুসলমূলং</span>।</p>
<p class="bodytext"><a name="para390"></a><span class="paranum">৩৯০</span>. ঞাণদস্সনপটিপক্খতো <span class="bld">অঞ্ঞাণং অদস্সনং</span>। অভিমুখো হুত্বা ধম্মেন ন সমেতি, ন সমাগচ্ছতীতি <span class="bld">অনভিসমযো</span>। অনুরূপতো ধম্মে বুজ্ঝতীতি অনুবোধো। তপ্পটিপক্খতায <a name="V0.0294"></a> <span class="bld">অননুবোধো</span>। অনিচ্চাদীহি সদ্ধিং যোজেত্বা ন বুজ্ঝতীতি <span class="bld">অসম্বোধো</span>। অসন্তং অসমঞ্চ বুজ্ঝতীতিপি অসম্বোধো। চতুসচ্চধম্মং নপ্পটিৰিজ্ঝতীতি <span class="bld">অপ্পটিৰেধো</span>। রূপাদীসু একধম্মম্পি অনিচ্চাদিসামঞ্ঞতো ন সঙ্গণ্হাতীতি <span class="bld">অসংগাহনা</span>। তমেৰ ধম্মং ন পরিযোগাহতীতি <span class="bld">অপরিযোগাহনা</span>। ন সমং পেক্খতীতি <span class="bld">অসমপেক্খণা</span>। ধম্মানং সভাৰং পতি ন অপেক্খতীতি <span class="bld">অপচ্চৰেক্খণা</span>।</p>
<p class="bodytext">কুসলাকুসলকম্মেসু ৰিপরীতৰুত্তিযা সভাৰগ্গহণাভাৰেন ৰা একম্পি কম্মং এতস্স পচ্চক্খং নত্থি, সযং ৰা কস্সচি কম্মস্স পচ্চক্খকরণং নাম ন হোতীতি <span class="bld">অপ্পচ্চক্খকম্মং</span>। যং এতস্মিং অনুপ্পজ্জমানে চিত্তসন্তানং মেজ্ঝং ভৰেয্য, সুচি, ৰোদানং, তং দুট্ঠং মেজ্ঝং ইমিনাতি <span class="bld">দুম্মেজ্ঝং</span>। বালানং ভাৰোতি <span class="bld">বাল্যং</span>। মুয্হতীতি <span class="bld">মোহো</span>। বলৰতরো মোহো <span class="bld">পমোহো</span>। সমন্ততো মুয্হতীতি <span class="bld">সম্মোহো</span>। ৰিজ্জায পটিপক্খভাৰতো ন ৰিজ্জাতি <span class="bld">অৰিজ্জা। ওঘযোগ</span>ত্থো ৰুত্তোযেৰ। থামগতট্ঠেন অনুসেতীতি <span class="bld">অনুসযো</span>। চিত্তং পরিযুট্ঠাতি, অভিভৰতীতি <span class="bld">পরিযুট্ঠানং</span>। হিতগ্গহণাভাৰেন হিতাভিমুখং গন্তুং ন সক্কোতি, অঞ্ঞদত্থু লঙ্গতিযেৰাতি <span class="bld">লঙ্গী;</span> খঞ্জতীতি অত্থো। দুরুগ্ঘাটনট্ঠেন ৰা লঙ্গী। যথা হি মহাপলিঘসঙ্খাতা লঙ্গী দুরুগ্ঘাটা হোতি, এৰমযম্পি লঙ্গী ৰিযাতি লঙ্গী। সেসং উত্তানত্থমেৰ। সঙ্গহৰারসুঞ্ঞতৰারাপি <a name="P0.0255"></a> হেট্ঠা ৰুত্তনযেনেৰ অত্থতো ৰেদিতব্বাতি।</p>
<p class="subhead">দুতিযচিত্তং</p>
<p class="bodytext"><a name="para399"></a><span class="paranum">৩৯৯</span>. দুতিযচিত্তে <span class="bld">সসঙ্খারেনা</span>তি পদং ৰিসেসং। তম্পি হেট্ঠা ৰুত্তত্থমেৰ। ইদং পন চিত্তং কিঞ্চাপি ছসু আরম্মণেসু সোমনস্সিতস্স লোভং উপ্পাদেত্বা ‘সত্তো সত্তো’তিআদিনা নযেন পরামসন্তস্স উপ্পজ্জতি, তথাপি সসঙ্খারিকত্তা সপ্পযোগেন সউপাযেন উপ্পজ্জনতো – যদা <a name="M0.0297"></a> কুলপুত্তো মিচ্ছাদিট্ঠিকস্স কুলস্স কুমারিকং পত্থেতি। তে চ ‘অঞ্ঞদিট্ঠিকা তুম্হে’তি কুমারিকং ন দেন্তি। অথঞ্ঞে ঞাতকা ‘যং তুম্হে করোথ তমেৰাযং করিস্সতী’তি দাপেন্তি। সো তেহি সদ্ধিং তিত্থিযে উপসঙ্কমতি। আদিতোৰ ৰেমতিকো হোতি। গচ্ছন্তে গচ্ছন্তে কালে এতেসং কিরিযা মনাপাতি লদ্ধিং রোচেতি, দিট্ঠিং গণ্হাতি – এৰরূপে কালে ইদং লব্ভতীতি ৰেদিতব্বং।</p>
<p class="bodytext">যেৰাপনকেসু <a name="V0.0295"></a> পনেত্থ থিনমিদ্ধং অধিকং। তত্থ থিননতা ‘থিনং’। মিদ্ধনতা ‘মিদ্ধং’; অনুস্সাহসংহননতা অসত্তিৰিঘাতো চাতি অত্থো। থিনঞ্চ মিদ্ধঞ্চ <span class="bld">থিনমিদ্ধং</span>। তত্থ থিনং অনুস্সাহলক্খণং, ৰীরিযৰিনোদনরসং, সংসীদনপচ্চুপট্ঠানং। মিদ্ধং অকম্মঞ্ঞতালক্খণং, ওনহনরসং, লীনভাৰপচ্চুপট্ঠানং পচলাযিকানিদ্দাপচ্চুপট্ঠানং ৰা। উভযম্পি অরতিতন্দীৰিজম্ভিতাদীসু অযোনিসোমনসিকারপদট্ঠানন্তি।</p>
<p class="subhead">ততিযচিত্তং</p>
<p class="bodytext"><a name="para400"></a><span class="paranum">৪০০</span>. ততিযং ছসু আরম্মণেসু সোমনস্সিতস্স লোভং উপ্পাদেত্বা ‘সত্তো সত্তো’তিআদিনা নযেন অপরামসন্তস্স নারাযণৰিরাজনমল্লযুদ্ধনটসমজ্জাদীনি পস্সতো মনাপিযসদ্দসৰনাদিপসুতস্স <a name="P0.0256"></a> ৰা উপ্পজ্জতি। ইধ মানেন সদ্ধিং পঞ্চ অপণ্ণকঙ্গানি হোন্তি। তত্থ মঞ্ঞতীতি <span class="bld">‘মানো’</span>। সো উন্নতিলক্খণো, সম্পগ্গহরসো, কেতুকম্যতাপচ্চুপট্ঠানো, দিট্ঠিৰিপ্পযুত্তলোভপদট্ঠানো, উম্মাদো ৰিয দট্ঠব্বোতি।</p>
<p class="subhead">চতুত্থচিত্তং</p>
<p class="bodytext"><a name="para402"></a><span class="paranum">৪০২</span>. চতুত্থং ৰুত্তপ্পকারেসু এৰ ঠানেসু যদা সীসে খেল়ং খিপন্তি, পাদপংসুং ওকিরন্তি, তদা তস্স পরিহরণত্থং সউস্সাহেন অন্তরন্তরা ওলোকেন্তানং রাজনাটকেসু নিক্খন্তেসু উস্সারণায ৰত্তমানায তেন তেন ছিদ্দেন ওলোকেন্তানঞ্চাতি এৰমাদীসু ঠানেসু উপ্পজ্জতি। ইধ <a name="M0.0298"></a> পন থিনমিদ্ধেহি সদ্ধিং সত্ত যেৰাপনকা হোন্তি। উভযত্থাপি মিচ্ছাদিট্ঠি পরিহাযতি। তং ঠপেত্বা সেসানং ৰসেন ধম্মগণনা ৰেদিতব্বাতি।</p>
<p class="subhead">পঞ্চমচিত্তং</p>
<p class="bodytext"><a name="para403"></a><span class="paranum">৪০৩</span>. পঞ্চমং ছসু আরম্মণেসু ৰেদনাৰসেন মজ্ঝত্তস্স লোভং উপ্পাদেত্বা ‘সত্তো সত্তো’তিআদিনা নযেন পরামসন্তস্স উপ্পজ্জতি। সোমনস্সট্ঠানে পনেত্থ উপেক্খাৰেদনা হোতি, পীতিপদং পরিহাযতি। সেসং সব্বং পঠমচিত্তসদিসমেৰ।</p>
<p class="subhead">ছট্ঠচিত্তাদি</p>
<p class="bodytext"><a name="para409-412"></a><span class="paranum">৪০৯-৪১২</span>. ছট্ঠসত্তমট্ঠমানিপি <a name="V0.0296"></a> ৰেদনং পরিৰত্তেত্বা পীতিপদঞ্চ হাপেত্বা দুতিযততিযচতুত্থেসু ৰুত্তনযেনেৰ ৰেদিতব্বানি। ইমেসু অট্ঠসু লোভসহগতচিত্তেসু সহজাতাধিপতি আরম্মণাধিপতীতি দ্বেপি অধিপতযো লব্ভন্তি।</p>
<p class="subhead">নৰমচিত্তং</p>
<p class="bodytext"><a name="para413"></a><span class="paranum">৪১৩</span>. নৰমং ছসু আরম্মণেসু দোমনস্সিতস্স পটিঘং উপ্পাদযতো উপ্পজ্জতি। তস্স সমযৰৰত্থানৰারে তাৰ দুট্ঠু মনো, হীনৰেদনত্তা ৰা কুচ্ছিতং মনোতি দুম্মনো; দুম্মনস্স ভাৰো দোমনস্সং। তেন সহগতন্তি <span class="bld">দোমনস্সসহগতং</span>। অসম্পিযাযনভাৰেন আরম্মণস্মিং পটিহঞ্ঞতীতি পটিঘং। তেন সম্পযুত্তন্তি <span class="bld">পটিঘসম্পযুত্তং</span>।</p>
<p class="bodytext">ধম্মুদ্দেসে <a name="P0.0257"></a> তীসুপি ঠানেসু দোমনস্সৰেদনাৰ আগতা। তত্থ ৰেদনাপদং ৰুত্তমেৰ। তথা দুক্খদোমনস্সপদানি লক্খণাদিতো পন অনিট্ঠারম্মণানুভৰনলক্খণং দোমনস্সং, যথাতথা ৰা অনিট্ঠাকারসম্ভোগরসং, চেতসিকাবাধপচ্চুপট্ঠানং, একন্তেনেৰ হদযৰত্থুপদট্ঠানং।</p>
<p class="bodytext">মূলকম্মপথেসু যথা পুরিমচিত্তেসু লোভো হোতি, অভিজ্ঝা হোতীতি আগতং, এৰং দোসো হোতি, ব্যাপাদো হোতীতি ৰুত্তং। তত্থ দুস্সন্তি তেন, সযং ৰা দুস্সতি, দুস্সনমত্তমেৰ ৰা তন্তি <span class="bld">দোসো</span> <a name="M0.0299"></a> সো চণ্ডিক্কলক্খণো পহটাসিৰিসো ৰিয, ৰিসপ্পনরসো ৰিসনিপাতো ৰিয, অত্তনো নিস্সযদহনরসো ৰা দাৰগ্গি ৰিয, দুস্সনপচ্চুপট্ঠানো লদ্ধোকাসো ৰিয সপত্তো, আঘাতৰত্থুপদট্ঠানো ৰিসসংসট্ঠপূতিমুত্তং ৰিয দট্ঠব্বো।</p>
<p class="bodytext">ব্যাপজ্জতি তেন চিত্তং, পূতিভাৰং উপগচ্ছতি, ব্যাপাদযতি ৰা ৰিনযাচাররূপসম্পত্তিহিতসুখাদীনীতি <span class="bld">ব্যাপাদো</span>। অত্থতো পনেস দোসোযেৰ। ইধ পদপটিপাটিযা একূনতিংস পদানি হোন্তি। অগ্গহিতগ্গহণেন চুদ্দস। তেসং ৰসেন সৰিভত্তিকাৰিভত্তিকরাসিভেদো ৰেদিতব্বো।</p>
<p class="bodytext">যেৰাপনকেসু ছন্দাধিমোক্খমনসিকারউদ্ধচ্চানি নিযতানি। ইস্সামচ্ছরিযকুক্কুচ্চেসু পন <a name="V0.0297"></a> অঞ্ঞতরেন সদ্ধিং পঞ্চ পঞ্চ হুত্বাপি উপ্পজ্জন্তি। এৰমেপি তযো ধম্মা অনিযতযেৰাপনকা নাম। তেসু ইস্সতীতি <span class="bld">‘ইস্সা’</span>। সা পরসম্পত্তীনং উসূযনলক্খণা, তত্থেৰ অনভিরতিরসা, ততো ৰিমুখভাৰপচ্চুপট্ঠানা, পরসম্পত্তিপদট্ঠানা। সংযোজনন্তি দট্ঠব্বা। মচ্ছেরভাৰো <span class="bld">‘মচ্ছরিযং’</span>। তং লদ্ধানং ৰা লভিতব্বানং ৰা অত্তনো সম্পত্তীনং নিগূহনলক্খণং, তাসংযেৰ পরেহি সাধারণভাৰঅক্খমনরসং, সঙ্কোচনপচ্চুপট্ঠানং <a name="P0.0258"></a> কটুকঞ্চুকতাপচ্চুপট্ঠানং ৰা, অত্তসম্পত্তিপদট্ঠানং। চেতসো ৰিরূপভাৰোতি দট্ঠব্বং। কুচ্ছিতং কতং কুকতং। তস্স ভাৰো <span class="bld">‘কুক্কুচ্চং’</span>। তং পচ্ছানুতাপলক্খণং, কতাকতানুসোচনরসং, ৰিপ্পটিসারপচ্চুপট্ঠানং, কতাকতপদট্ঠানং। দাসব্যং ৰিয দট্ঠব্বং। অযং তাৰ উদ্দেসৰারে ৰিসেসো।</p>
<p class="bodytext"><a name="para415"></a><span class="paranum">৪১৫</span>. নিদ্দেসৰারে ৰেদনানিদ্দেসে <span class="bld">অসাতং</span> সাতপটিপক্খৰসেন ৰেদিতব্বং।</p>
<p class="bodytext"><a name="para418"></a><span class="paranum">৪১৮</span>. দোসনিদ্দেসে দুস্সতীতি <span class="bld">দোসো। দুস্সনা</span>তি দুস্সনাকারো। <span class="bld">দুস্সিতত্ত</span>ন্তি দুস্সিতভাৰো। পকতিভাৰৰিজহনট্ঠেন ব্যাপজ্জনং <span class="bld">ব্যাপত্তি। ব্যাপজ্জনা</span>তি ব্যাপজ্জনাকারো। ৰিরুজ্ঝতীতি <span class="bld">ৰিরোধো</span>। পুনপ্পুনং ৰিরুজ্ঝতীতি <span class="bld">পটিৰিরোধো</span>। ৰিরুদ্ধাকারপটিৰিরুদ্ধাকারৰসেন ৰা ইদং ৰুত্তং। চণ্ডিকো ৰুচ্চতি চণ্ডো, থদ্ধপুগ্গলো; তস্স ভাৰো <span class="bld">চণ্ডিক্কং</span>। ন এতেন সুরোপিতং ৰচনং হোতি, দুরুত্তং অপরিপুণ্ণমেৰ হোতীতি <span class="bld">অসুরোপো</span>। কুদ্ধকালে হি পরিপুণ্ণৰচনং নাম নত্থি। সচেপি কস্সচি হোতি তং অপ্পমাণং। অপরে <a name="M0.0300"></a> পন অস্সুজননট্ঠেন অস্সুরোপনতো অস্সুরোপোতি ৰদন্তি। তং অকারণং, সোমনস্সস্সাপি অস্সুজননতো। হেট্ঠা ৰুত্তঅত্তমনতাপটিপক্খতো ন অত্তমনতাতি <span class="bld">অনত্তমনতা</span>। সা পন যস্মা চিত্তস্সেৰ, ন সত্তস্স, তস্মা <span class="bld">চিত্তস্সা</span>তি ৰুত্তং। সেসমেত্থ সঙ্গহসুঞ্ঞতৰারেসু চ হেট্ঠা ৰুত্তনযেনেৰ ৰেদিতব্বন্তি।</p>
<p class="subhead">দসমচিত্তং</p>
<p class="bodytext"><a name="para421"></a><span class="paranum">৪২১</span>. দসমং সসঙ্খারত্তা পরেহি উস্সাহিতস্স ৰা, পরেসং ৰা অপরাধং সারিতস্স, সযমেৰ ৰা পরেসং অপরাধং অনুস্সরিত্বা কুজ্ঝমানস্স উপ্পজ্জতি।</p>
<p class="bodytext">ইধাপি পদপটিপাটিযা একূনতিংস, অগ্গহিতগ্গহণেন চ চুদ্দসেৰ পদানি হোন্তি। যেৰাপনকেসু <a name="V0.0298"></a> পন থিনমিদ্ধম্পি লব্ভতি। তস্মা এত্থ ৰিনা ইস্সামচ্ছরিযকুক্কুচ্চেহি চত্তারি অপণ্ণকঙ্গানি থিনমিদ্ধন্তি ইমে ছ ইস্সাদীনং উপ্পত্তিকালে তেসু অঞ্ঞতরেন সদ্ধিং সত্ত যেৰাপনকা একক্খণে উপ্পজ্জন্তি। সেসং সব্বং সব্বৰারেসু নৰমসদিসমেৰ। ইমেসু পন দ্বীসু দোমনস্সচিত্তেসু সহজাতাধিপতিযেৰ <a name="P0.0259"></a> লব্ভতি, ন আরম্মণাধিপতি। ন হি কুদ্ধো কিঞ্চি গরুং করোতীতি।</p>
<p class="subhead">একাদসমচিত্তং</p>
<p class="bodytext"><a name="para422"></a><span class="paranum">৪২২</span>. একাদসমং ছসু আরম্মণেসু ৰেদনাৰসেন মজ্ঝত্তস্স কঙ্খাপৰত্তিকালে উপ্পজ্জতি। তস্স সমযৰৰত্থানে <span class="bld">ৰিচিকিচ্ছাসম্পযুত্ত</span>ন্তি পদং অপুব্বং। তস্সত্থো – ৰিচিকিচ্ছায সম্পযুত্তন্তি <span class="bld">ৰিচিকিচ্ছাসম্পযুত্তং</span>। ধম্মুদ্দেসে <span class="bld">‘ৰিচিকিচ্ছা হোতী’</span>তি পদমেৰ ৰিসেসো। তত্থ ৰিগতা চিকিচ্ছাতি <span class="bld">ৰিচিকিচ্ছা</span>। সভাৰং ৰা ৰিচিনন্তো এতায কিচ্ছতি কিলমতীতি ৰিচিকিচ্ছা। সা সংসযলক্খণা, কম্পনরসা, অনিচ্ছযপচ্চুপট্ঠানা অনেকংসগাহপচ্চুপট্ঠানা ৰা, অযোনিসোমনসিকারপদট্ঠানা। পটিপত্তিঅন্তরাযকরাতি দট্ঠব্বা।</p>
<p class="bodytext">ইধ পদপটিপাটিযা তেৰীসতি পদানি হোন্তি। অগ্গহিতগ্গহণেন চুদ্দস। তেসং ৰসেন সৰিভত্তিকাৰিভত্তিকরাসিৰিনিচ্ছযো ৰেদিতব্বো। মনসিকারো উদ্ধচ্চন্তি দ্বেযেৰ যেৰাপনকা।</p>
<p class="bodytext"><a name="para424"></a><span class="paranum">৪২৪</span>. নিদ্দেসৰারস্স <a name="M0.0301"></a> চিত্তস্সেকগ্গতানিদ্দেসে যস্মা ইদং দুব্বলং চিত্তং পৰত্তিট্ঠিতিমত্তকমেৰেত্থ হোতি, তস্মা ‘সণ্ঠিতী’তিআদীনি অৰত্বা <span class="bld">চিত্তস্স ‘ঠিতী’</span>তি একমেৰ পদং ৰুত্তং। তেনেৰ চ কারণেন উদ্দেসৰারেপি ‘সমাধিন্দ্রিয’ন্তিআদি ন ৰুত্তং।</p>
<p class="bodytext"><a name="para425"></a><span class="paranum">৪২৫</span>. ৰিচিকিচ্ছানিদ্দেসে কঙ্খনৰসেন <span class="bld">কঙ্খা</span>। কঙ্খায আযনাতি <span class="bld">কঙ্খাযনা</span>। পুরিমকঙ্খা হি উত্তরকঙ্খং আনেতি নাম। আকারৰসেন ৰা এতং ৰুত্তং। কঙ্খাসমঙ্গিচিত্তং কঙ্খায আযিতত্তা কঙ্খাযিতং নাম। তস্স ভাৰো <span class="bld">কঙ্খাযিতত্তং। ৰিমতী</span>তি নমতি। <span class="bld">ৰিচিকিচ্ছা</span> ৰুত্তত্থা এৰ। কম্পনট্ঠেন দ্বিধা এল়যতীতি <span class="bld">দ্বেল়্হকং</span>। পটিপত্তিনিৰারণেন দ্বিধাপথো ৰিযাতি <span class="bld">দ্বেধাপথো</span>। ‘নিচ্চং নু খো ইদং, অনিচ্চং নু খো’তিআদিপৰত্তিযা একস্মিং আকারে সণ্ঠাতুং অসমত্থতায সমন্ততো <a name="P0.0260"></a> সেতীতি <span class="bld">সংসযো</span>। একংসং গহেতুং অসমত্থতায ন একংসগ্গাহোতি <span class="bld">অনেকংসগ্গাহো</span> <a name="V0.0299"></a>। নিচ্ছেতুং অসক্কোন্তী আরম্মণতো ওসক্কতীতি <span class="bld">আসপ্পনা</span>। ওগাহিতুং অসক্কোন্তী পরিসমন্ততো সপ্পতীতি <span class="bld">পরিসপ্পনা</span>। পরিযোগাহিতুং অসমত্থতায <span class="bld">অপরিযোগাহনা</span>। নিচ্ছযৰসেন আরম্মণে পৰত্তিতুং অসমত্থতায <span class="bld">থম্ভিতত্তং;</span> চিত্তস্স থদ্ধভাৰোতি অত্থো। ৰিচিকিচ্ছা হি উপ্পজ্জিত্বা চিত্তং থদ্ধং করোতি। যস্মা পনেসা উপ্পজ্জমানা আরম্মণং গহেত্বা মনং ৰিলিখন্তী ৰিয, তস্মা <span class="bld">মনোৰিলেখো</span>তি ৰুত্তা। সেসং সব্বত্থ উত্তানত্থমেৰ।</p>
<p class="subhead">দ্বাদসমচিত্তং</p>
<p class="bodytext"><a name="para427"></a><span class="paranum">৪২৭</span>. দ্বাদসমস্স সমযৰৰত্থানে উদ্ধচ্চেন সম্পযুত্তন্তি <span class="bld">উদ্ধচ্চসম্পযুত্তং</span>। ইদঞ্হি চিত্তং ছসু আরম্মণেসু ৰেদনাৰসেন মজ্ঝত্তং হুত্বা উদ্ধতং হোতি। ইধ ধম্মুদ্দেসে ‘ৰিচিকিচ্ছা’-ঠানে ‘উদ্ধচ্চং হোতী’তি আগতং। পদপটিপাটিযা অট্ঠৰীসতি পদানি হোন্তি। অগ্গহিতগ্গহণেন চুদ্দস। তেসং ৰসেন সৰিভত্তিকাৰিভত্তিকরাসিৰিধানং ৰেদিতব্বং। অধিমোক্খো মনসিকারোতি দ্বেযেৰ যেৰাপনকা।</p>
<p class="bodytext"><a name="para429"></a><span class="paranum">৪২৯</span>. নিদ্দেসৰারস্স উদ্ধচ্চনিদ্দেসে <span class="bld">চিত্তস্সা</span>তি ন সত্তস্স, ন পোসস্স। <span class="bld">উদ্ধচ্চ</span>ন্তি উদ্ধতাকারো। ন ৰূপসমোতি <span class="bld">অৰূপসমো</span>। চেতো ৰিক্খিপতীতি <a name="M0.0302"></a> <span class="bld">চেতসোৰিক্খেপো। ভন্তত্তং চিত্তস্সা</span>তি চিত্তস্স ভন্তভাৰো, ভন্তযানভন্তগোণাদীনি ৰিয। ইমিনা একারম্মণস্মিংযেৰ ৰিপ্ফন্দনং কথিতং। উদ্ধচ্চঞ্হি একারম্মণে ৰিপ্ফন্দতি, ৰিচিকিচ্ছা নানারম্মণে। সেসং সব্বৰারেসু হেট্ঠা ৰুত্তনযেনেৰ ৰেদিতব্বং।</p>
<p class="bodytext">ইদানি ইমস্মিং চিত্তদ্বযে পকিণ্ণকৰিনিচ্ছযো হোতি। ‘আরম্মণে পৰট্টনকচিত্তানি নাম কতী’তি? হি ৰুত্তে ‘ইমানেৰ দ্বে’তি ৰত্তব্বং। তত্থ ৰিচিকিচ্ছাসহগতং <a name="P0.0261"></a> একন্তেন পৰট্টতি, উদ্ধচ্চসহগতং পন লদ্ধাধিমোক্খত্তা লদ্ধপতিট্ঠং পৰট্টতি। যথা হি ৰট্টচতুরস্সেসু দ্বীসু মণীসু পব্ভারট্ঠানে পৰট্টেত্বা ৰিস্সট্ঠেসু ৰট্টমণি একন্তেনেৰ পৰট্টতি, চতুরস্সো পতিট্ঠায পতিট্ঠায পৰট্টতি, এৰংসম্পদমিদং ৰেদিতব্বং। সব্বেসুপি হীনাদিভেদো ন উদ্ধটো, সব্বেসং একন্তহীনত্তা। সহজাতাধিপতি লব্ভমানোপি ন উদ্ধটো, হেট্ঠা দস্সিতনযত্তা। ঞাণাভাৰতো পনেত্থ ৰীমংসাধিপতি নাম নত্থি। পচ্ছিমদ্বযে সেসোপি নত্থি এৰ। কস্মা? কঞ্চি ধম্মং ধুরং কত্বা অনুপ্পজ্জনতো, পট্ঠানে চ পটিসিদ্ধতো।</p>
<p class="bodytext">ইমেহি <a name="V0.0300"></a> পন দ্বাদসহিপি অকুসলচিত্তেহি কম্মে আযূহিতে, ঠপেত্বা উদ্ধচ্চসহগতং, সেসানি একাদসেৰ পটিসন্ধিং আকড্ঢন্তি। ৰিচিকিচ্ছাসহগতে অলদ্ধাধিমোক্খে দুব্বলেপি পটিসন্ধিং আকড্ঢমানে উদ্ধচ্চসহগতং লদ্ধাধিমোক্খং বলৰং কস্মা নাকড্ঢতীতি? দস্সনেন পহাতব্বাভাৰতো। যদি হি আকড্ঢেয্য ‘দস্সনেনপহাতব্ব’-পদৰিভঙ্গে আগচ্ছেয্য, তস্মা, ঠপেত্বা তং, সেসানি একাদস আকড্ঢন্তি। তেসু হি যেন কেনচি কম্মে আযূহিতে তায চেতনায চতূসু অপাযেসু পটিসন্ধি হোতি। অকুসলৰিপাকেসু অহেতুকমনোৰিঞ্ঞাণধাতুউপেক্খাসহগতায পটিসন্ধিং গণ্হাতি। ইতরস্সাপি এত্থেৰ পটিসন্ধিদানং ভৰেয্য। যস্মা পনেতং নত্থি, তস্মা ‘দস্সনেনপহাতব্ব’-পদৰিভঙ্গে নাগতন্তি।</p>
<p class="centered">অকুসলা ধম্মাতিপদস্স ৰণ্ণনা নিট্ঠিতা।</p>
<p class="title">অব্যাকতপদং</p>
<p class="title">অহেতুককুসলৰিপাকো</p>
<p class="bodytext"><a name="para431"></a><span class="paranum">৪৩১</span>. ইদানি <a name="M0.0303"></a> অব্যাকতপদং ভাজেত্বা দস্সেতুং <span class="bld">কতমে ধম্মা অব্যাকতা</span>তিআদি আরদ্ধং। তত্থ চতুব্বিধং অব্যাকতং – ৰিপাকং কিরিযং রূপং নিব্বানন্তি। তেসু ৰিপাকাব্যাকতং। ৰিপাকাব্যাকতেপি কুসলৰিপাকং। তস্মিম্পি পরিত্তৰিপাকং। তস্মিম্পি অহেতুকং। তস্মিম্পি পঞ্চৰিঞ্ঞাণং। তস্মিম্পি দ্বারপটিপাটিযা চক্খুৰিঞ্ঞাণং <a name="P0.0262"></a>। তস্সাপি, ঠপেত্বা দ্বারারম্মণাদিসাধারণপচ্চযং, অসাধারণকম্মপচ্চযৰসেনেৰ উপ্পত্তিং দীপেতুং <span class="bld">কামাৰচরস্স কুসলস্স কম্মস্স কতত্তা</span>তিআদি ৰুত্তং। তত্থ <span class="bld">কতত্তা</span>তি কতকারণা। <span class="bld">উপচিতত্তা</span>তি আচিতত্তা, ৰড্ঢিতকারণা। <span class="bld">চক্খুৰিঞ্ঞাণ</span>ন্তি কারণভূতস্স চক্খুস্স ৰিঞ্ঞাণং, চক্খুতো ৰা পৰত্তং, চক্খুস্মিং ৰা নিস্সিতং ৰিঞ্ঞাণন্তি চক্খুৰিঞ্ঞাণং। পরতো <span class="bld">সোতৰিঞ্ঞাণাদীসু</span>পি এসেৰ নযো।</p>
<p class="bodytext">তত্থ চক্খুসন্নিস্সিতরূপৰিজাননলক্খণং চক্খুৰিঞ্ঞাণং, রূপমত্তারম্মণরসং, রূপাভিমুখভাৰপচ্চুপট্ঠানং <a name="V0.0301"></a>, রূপারম্মণায কিরিযমনোধাতুযা অপগমপদট্ঠানং। পরতো আগতানি সোতাদিসন্নিস্সিতসদ্দাদিৰিজাননলক্খণানি সোতঘানজিব্হাকাযৰিঞ্ঞাণানি সদ্দাদিমত্তারম্মণরসানি, সদ্দাদিঅভিমুখভাৰপচ্চুপট্ঠানানি, সদ্দাদিআরম্মণানং কিরিযমনোধাতূনং অপগমপদট্ঠানানি।</p>
<p class="bodytext">ইধ পদপটিপাটিযা দস পদানি হোন্তি। অগ্গহিতগ্গহণেন সত্ত। তেসু পঞ্চ অৰিভত্তিকানি, দ্বে সৰিভত্তিকানি। তেসু চিত্তং ফস্সপঞ্চকৰসেন চেৰ ইন্দ্রিযৰসেন চ দ্বীসু ঠানেসু ৰিভত্তিং গচ্ছতি, ৰেদনা ফস্সপঞ্চকঝানঙ্গইন্দ্রিযৰসেন তীসুযেৰ। রাসযোপি ইমেৰ তযো হোন্তি। যেৰাপনকো একো মনসিকারো এৰ।</p>
<p class="bodytext"><a name="para436"></a><span class="paranum">৪৩৬</span>. নিদ্দেসৰারে চক্খুৰিঞ্ঞাণং পণ্ডরন্তি ৰত্থুতো ৰুত্তং। কুসলঞ্হি অত্তনো পরিসুদ্ধতায পণ্ডরং নাম, অকুসলং ভৰঙ্গনিস্সন্দেন, ৰিপাকং ৰত্থুপণ্ডরত্তা।</p>
<p class="bodytext"><a name="para439"></a><span class="paranum">৪৩৯</span>. চিত্তস্সেকগ্গতানিদ্দেসে <span class="bld">চিত্তস্স ঠিতী</span>তি একমেৰ পদং ৰুত্তং। ইদম্পি হি দুব্বলং চিত্তং পৰত্তিট্ঠিতিমত্তমেৰেত্থ লব্ভতি, ‘সণ্ঠিতিঅৰট্ঠিতি’-ভাৰং <a name="M0.0304"></a> পাপুণিতুং ন সক্কোতি। সঙ্গহৰারে ঝানঙ্গমগ্গঙ্গানি ন উদ্ধটানি। কস্মা? ৰিতক্কপচ্ছিমকঞ্হি ঝানং নাম, হেতুপচ্ছিমকো মগ্গো নাম। পকতিযা অৰিতক্কচিত্তে ঝানঙ্গং ন লব্ভতি, অহেতুকচিত্তে চ মগ্গঙ্গানি। তস্মা ইধ উভযম্পি <a name="P0.0263"></a> ন উদ্ধটং। সঙ্খারক্খন্ধোপেত্থ চতুরঙ্গিকোযেৰ ভাজিতো। সুঞ্ঞতৰারো পাকতিকোযেৰ। সোতৰিঞ্ঞাণাদিনিদ্দেসাপি ইমিনাৰ নযেন ৰেদিতব্বা।</p>
<p class="bodytext">কেৰলঞ্হি চক্খুৰিঞ্ঞাণাদীসু ‘উপেক্খা’ ভাজিতা, কাযৰিঞ্ঞাণে ‘সুখ’ন্তি, অযমেত্থ ৰিসেসো। সোপি চ ঘট্টনৰসেন হোতীতি ৰেদিতব্বো। চক্খুদ্বারাদীসু হি চতূসু উপাদারূপমেৰ উপাদারূপং ঘট্টেতি, উপাদারূপেযেৰ উপাদারূপং ঘট্টেন্তে পটিঘট্টনানিঘংসো বলৰা ন হোতি। চতুন্নং অধিকরণীনং উপরি চত্তারো কপ্পাসপিচুপিণ্ডে ঠপেত্বা পিচুপিণ্ডেহেৰ পহতকালো ৰিয ফুট্ঠমত্তমেৰ হোতি। ৰেদনা মজ্ঝত্তট্ঠানে তিট্ঠতি। কাযদ্বারে পন বহিদ্ধা মহাভূতারম্মণং অজ্ঝত্তিককাযপসাদং ঘট্টেত্বা পসাদপচ্চযেসু মহাভূতেসু পটিহঞ্ঞতি। যথা অধিকরণীমত্থকে কপ্পাসপিচুপিণ্ডং ঠপেত্বা কূটেন পহরন্তস্স কপ্পাসপিচুপিণ্ডং ছিন্দিত্বা কূটং <a name="V0.0302"></a> অধিকরণিং গণ্হতীতি, নিঘংসো বলৰা হোতি, এৰমেৰ পটিঘট্টনানিঘংসো বলৰা হোতি। ইট্ঠে আরম্মণে সুখসহগতং কাযৰিঞ্ঞাণং উপ্পজ্জতি, অনিট্ঠে দুক্খসহগতং।</p>
<p class="bodytext">ইমেসং পন পঞ্চন্নং চিত্তানং ৰত্থুদ্বারারম্মণানি নিবদ্ধানেৰ হোন্তি, ৰত্থাদিসঙ্কমনং নামেত্থ নত্থি। কুসলৰিপাকচক্খুৰিঞ্ঞাণঞ্হি চক্খুপসাদং ৰত্থুং কত্বা ইট্ঠে চ ইট্ঠমজ্ঝত্তে চ চতুসমুট্ঠানিকরূপারম্মণে দস্সনকিচ্চং সাধযমানং চক্খুদ্বারে ঠত্বা ৰিপচ্চতি। সোতৰিঞ্ঞাণাদীনি সোতপসাদাদীনি ৰত্থুং কত্বা ইট্ঠইট্ঠমজ্ঝত্তেসু সদ্দাদীসু সৰনঘাযনসাযনফুসনকিচ্চানি সাধযমানানি সোতদ্বারাদীসু ঠত্বা ৰিপচ্চন্তি। সদ্দো পনেত্থ দ্বিসমুট্ঠানিকোযেৰ হোতি।</p>
<p class="bodytext"><a name="para455"></a><span class="paranum">৪৫৫</span>. মনোধাতুনিদ্দেসে সভাৰসুঞ্ঞতনিস্সত্তট্ঠেন মনোযেৰ ধাতু <span class="bld">মনোধাতু</span>। সা চক্খুৰিঞ্ঞাণাদীনং অনন্তরং রূপাদিৰিজাননলক্খণা, রূপাদীনং সম্পটিচ্ছনরসা, তথাভাৰপচ্চুপট্ঠানা, চক্খুৰিঞ্ঞাণাদিঅপগমপদট্ঠানা <a name="P0.0264"></a>। ইধ ধম্মুদ্দেসে দ্বাদস পদানি হোন্তি। অগ্গহিতগ্গহণেন <a name="M0.0305"></a> নৰ। তেসু সত্ত অৰিভত্তিকানি দ্বে সৰিভত্তিকানি। অধিমোক্খো মনসিকারোতি দ্বে যেৰাপনকা। ৰিতক্কনিদ্দেসো অভিনিরোপনং পাপেত্বা ঠপিতো। যস্মা পনেতং চিত্তং নেৰ কুসলং নাকুসলং, তস্মা সম্মাসঙ্কপ্পোতি ৰা মিচ্ছাসঙ্কপ্পোতি ৰা ন ৰুত্তং। সঙ্গহৰারে লব্ভমানম্পি ঝানঙ্গং পঞ্চৰিঞ্ঞাণসোতে পতিত্বা গতন্তি। মগ্গঙ্গং পন ন লব্ভতিযেৰাতি ন উদ্ধটং। সুঞ্ঞতৰারো পাকতিকোযেৰ। ইমস্স চিত্তস্স ৰত্থু নিবদ্ধং হদযৰত্থুমেৰ হোতি। দ্বারারম্মণানি অনিবদ্ধানি। তত্থ কিঞ্চাপি দ্বারারম্মণানি সঙ্কমন্তি, ঠানং পন একং। সম্পটিচ্ছনকিচ্চমেৰ হেতং হোতি। ইদঞ্হি পঞ্চদ্বারে পঞ্চসু আরম্মণেসু সম্পটিচ্ছনং হুত্বা ৰিপচ্চতি। কুসলৰিপাকেসু চক্খুৰিঞ্ঞাণাদীসু নিরুদ্ধেসু তংসমনন্তরা তানেৰ ঠানপ্পত্তানি রূপারম্মণাদীনি সম্পটিচ্ছতি।</p>
<p class="bodytext"><a name="para469"></a><span class="paranum">৪৬৯</span>. মনোৰিঞ্ঞাণধাতুনিদ্দেসেসু পঠমমনোৰিঞ্ঞাণধাতুযং ‘পীতি’পদং অধিকং। ৰেদনাপি ‘সোমনস্স’-ৰেদনা হোতি। অযঞ্হি ইট্ঠারম্মণস্মিংযেৰ পৰত্ততি। দুতিযমনোৰিঞ্ঞাণধাতু ইট্ঠমজ্ঝত্তারম্মণে। তস্মা তত্থ ‘উপেক্খা’ ৰেদনা হোতীতি। পদানি মনোধাতুনিদ্দেসসদিসানেৰ। উভযত্থাপি পঞ্চৰিঞ্ঞাণসোতে পতিত্বা গতত্তাযেৰ ঝানঙ্গানি ন উদ্ধটানি। মগ্গঙ্গানি অলাভতোযেৰ। সেসং সব্বত্থ ৰুত্তনযেনেৰ ৰেদিতব্বং। লক্খণাদিতো পনেসা দুৰিধাপি মনোৰিঞ্ঞাণধাতু <a name="V0.0303"></a> অহেতুকৰিপাকা, ছল়ারম্মণৰিজাননলক্খণা, সন্তীরণাদিরসা, তথাভাৰপচ্চুপট্ঠানা, হদযৰত্থুপদট্ঠানাতি ৰেদিতব্বা।</p>
<p class="bodytext">তত্থ পঠমা দ্বীসু ঠানেসু ৰিপচ্চতি। সা হি পঞ্চদ্বারে কুসলৰিপাকচক্খুৰিঞ্ঞাণাদিঅনন্তরং, ৰিপাকমনোধাতুযা তং আরম্মণং সম্পটিচ্ছিত্বা নিরুদ্ধায, তস্মিং যেৰারম্মণে সন্তীরণকিচ্চং সাধযমানা পঞ্চসু দ্বারেসু ঠত্বা ৰিপচ্চতি। ছসু দ্বারেসু পন বলৰারম্মণে <a name="P0.0265"></a> তদারম্মণা হুত্বা ৰিপচ্চতি। কথং? যথা হি চণ্ডসোতে, তিরিযং নাৰায গচ্ছন্তিযা, উদকং ছিজ্জিত্বা থোকং ঠানং নাৰং অনুবন্ধিত্বা যথাসোতমেৰ গচ্ছতি, এৰমেৰ ছসু দ্বারেসু বলৰারম্মণে পলোভযমানে আপাথগতে জৰনং জৰতি। তস্মিং জৰিতে ভৰঙ্গস্স ৰারো। ইদং পন চিত্তং ভৰঙ্গস্স ৰারং অদত্বা জৰনেন গহিতারম্মণং গহেত্বা একং দ্বে চিত্তৰারে পৰত্তিত্বা ভৰঙ্গমেৰ <a name="M0.0306"></a> ওতরতি। গৰক্খন্ধে নদিং তরন্তেপি এৰমেৰ উপমা ৰিত্থারেতব্বা। এৰমেসা যং জৰনেন গহিতারম্মণং তস্সেৰ গহিতত্তা তদারম্মণং নাম হুত্বা ৰিপচ্চতি।</p>
<p class="bodytext">দুতিযা পন পঞ্চসু ঠানেসু ৰিপচ্চতি। কথং? মনুস্সলোকে তাৰ জচ্চন্ধজচ্চবধিরজচ্চএল়জচ্চুম্মত্তকউভতোব্যঞ্জনকনপুংসকানং পটিসন্ধিগ্গহণকালে পটিসন্ধি হুত্বা ৰিপচ্চতি। পটিসন্ধিযা ৰীতিৰত্তায যাৰতাযুকং ভৰঙ্গং হুত্বা ৰিপচ্চতি। ইট্ঠমজ্ঝত্তে পঞ্চারম্মণৰীথিযা সন্তীরণং হুত্বা, বলৰারম্মণে ছসু দ্বারেসু তদারম্মণং হুত্বা, মরণকালে চুতি হুত্বাতি ইমেসু পঞ্চসু ঠানেসু ৰিপচ্চতীতি।</p>
<p class="centered">মনোৰিঞ্ঞাণধাতুদ্বযং নিট্ঠিতং।</p>
<p class="title">অট্ঠমহাৰিপাকচিত্তৰণ্ণনা</p>
<p class="bodytext"><a name="para498"></a><span class="paranum">৪৯৮</span>. ইদানি অট্ঠমহাৰিপাকচিত্তানি দস্সেতুং পুন <span class="bld">কতমে ধম্মা অব্যাকতা</span>তিআদি আরদ্ধং। তত্থ পাল়িযং নযমত্তং দস্সেত্বা সব্বৰারা সংখিত্তা। তেসং অত্থো হেট্ঠা ৰুত্তনযেনেৰ ৰেদিতব্বো। যো পনেত্থ ৰিসেসো তং দস্সেতুং <span class="bld">অলোভো অব্যাকতমূল</span>ন্তিআদি ৰুত্তং। যম্পি ন ৰুত্তং <a name="V0.0304"></a> তং এৰং ৰেদিতব্বং – যো হি কামাৰচরকুসলেসু কম্মদ্বারকম্মপথপুঞ্ঞকিরিযৰত্থুভেদো ৰুত্তো সো ইধ নত্থি। কস্মা? অৰিঞ্ঞত্তিজনকতো অৰিপাকধম্মতো তথা অপ্পৰত্তিতো চ। যাপি তা যেৰাপনকেসু <a name="P0.0266"></a> করুণামুদিতা ৰুত্তা, তা সত্তারম্মণত্তা ৰিপাকেসু ন সন্তি। একন্তপরিত্তারম্মণানি হি কামাৰচরৰিপাকানি। ন কেৰলঞ্চ করুণামুদিতা, ৰিরতিযোপেত্থ ন সন্তি। ‘পঞ্চ সিক্খাপদানি কুসলানেৰা’তি (ৰিভ॰ ৭১৫) হি ৰুত্তং।</p>
<p class="bodytext">অসঙ্খারসসঙ্খারৰিধানঞ্চেত্থ কুসলতো চেৰ পচ্চযভেদতো চ ৰেদিতব্বং। অসঙ্খারিকস্স হি কুসলস্স অসঙ্খারিকমেৰ ৰিপাকং, সসঙ্খারিকস্স সসঙ্খারিকং। বলৰপচ্চযেহি চ উপ্পন্নং অসঙ্খারিকং, ইতরেহি ইতরং। হীনাদিভেদেপি ইমানি হীনমজ্ঝিমপণীতেহি ছন্দাদীহি অনিপ্ফাদিতত্তা হীনমজ্ঝিমপণীতানি নাম ন হোন্তি। হীনস্স পন কুসলস্স ৰিপাকং হীনং, মজ্ঝিমস্স <a name="M0.0307"></a> মজ্ঝিমং, পণীতস্স পণীতং। অধিপতিনো পেত্থ ন সন্তি। কস্মা? ছন্দাদীনি ধুরং কত্বা অনুপ্পাদেতব্বতো। সেসং সব্বং অট্ঠসু কুসলেসু ৰুত্তসদিসমেৰ।</p>
<p class="bodytext">ইদানি ইমেসং অট্ঠন্নং মহাৰিপাকচিত্তানং ৰিপচ্চনট্ঠানং ৰেদিতব্বং। এতানি হি চতূসু ঠানেসু ৰিপচ্চন্তি – পটিসন্ধিযং, ভৰঙ্গে, চুতিযং, তদারম্মণেতি। কথং? মনুস্সেসু তাৰ কামাৰচরদেৰেসু চ পুঞ্ঞৰন্তানং দুহেতুকতিহেতুকানং পটিসন্ধিগ্গহণকালে পটিসন্ধি হুত্বা ৰিপচ্চন্তি। পটিসন্ধিযা ৰীতিৰত্তায পৰত্তে সট্ঠিপি অসীতিপি ৰস্সানি অসঙ্খ্যেয্যম্পি আযুকালং ভৰঙ্গং হুত্বা, বলৰারম্মণে ছসু দ্বারেসু তদারম্মণং হুত্বা, মরণকালে চুতি হুত্বাতি। এৰং চতূসু ঠানেসু ৰিপচ্চন্তি।</p>
<p class="bodytext">তত্থ সব্বেপি সব্বঞ্ঞুবোধিসত্তা পচ্ছিমপটিসন্ধিগ্গহণে পঠমেন সোমনস্সসহগততিহেতুকঅসঙ্খারিকমহাৰিপাকচিত্তেন পটিসন্ধিং গণ্হন্তি। তং পন মেত্তাপুব্বভাগচিত্তস্স ৰিপাকং হোতি। তেন দিন্নায পটিসন্ধিযা অসঙ্খ্যেয্যং আযু। কালৰসেন পন পরিণমতি। <span class="bld">মহাসীৰত্থেরো</span> পনাহ – ‘সোমনস্সসহগততো উপেক্খাসহগতং বলৰতরং। তেন পটিসন্ধিং গণ্হন্তি। তেন গহিতপটিসন্ধিকা হি মহজ্ঝাসযা হোন্তি। দিব্বেসুপি আরম্মণেসু উপ্পিলাৰিনো ন হোন্তি, তিপিটকচূল়নাগত্থেরাদযো ৰিযা’তি <a name="P0.0267"></a>। অট্ঠকথাযং পন – ‘অযং থেরস্স মনোরথো,’‘নত্থি এত’ন্তি পটিক্খিপিত্বা ‘সব্বঞ্ঞুবোধিসত্তানং হিতূপচারো বলৰা হোতি <a name="V0.0305"></a>, তস্মা মেত্তাপুব্বভাগকামাৰচরকুসলৰিপাকসোমনস্সসহগততিহেতুকঅসঙ্খারিকচিত্তেন পটিসন্ধিং গণ্হন্তী’তি ৰুত্তং।</p>
<p class="subhead">ৰিপাকুদ্ধারকথা</p>
<p class="bodytext">ইদানি ৰিপাকুদ্ধারকথায মাতিকা ঠপেতব্বা – <span class="bld">তিপিটকচূল়নাগত্থেরো</span> তাৰ আহ – একায কুসলচেতনায সোল়স ৰিপাকচিত্তানি উপ্পজ্জন্তি। এত্থেৰ দ্বাদসকমগ্গোপি অহেতুকট্ঠকম্পীতি। <span class="bld">মোরৰাপিৰাসী মহাদত্তত্থেরো</span> পনাহ – একায কুসলচেতনায দ্বাদস ৰিপাকচিত্তানি উপ্পজ্জন্তি। এত্থেৰ দসকমগ্গোপি অহেতুকট্ঠকম্পীতি। <span class="bld">তিপিটকমহাধম্মরক্খিতত্থেরো</span> আহ – একায কুসলচেতনায দস ৰিপাকচিত্তানি উপ্পজ্জন্তি, এত্থেৰ অহেতুকট্ঠকন্তি।</p>
<p class="bodytext">ইমস্মিং <a name="M0.0308"></a> ঠানে <span class="bld">সাকেতপঞ্হং</span> নাম গণ্হিংসু। সাকেতে কির উপাসকা সালাযং নিসীদিত্বা ‘কিং নু খো একায চেতনায কম্মে আযূহিতে একা পটিসন্ধি হোতি উদাহু নানা’তি? পঞ্হং নাম সমুট্ঠাপেত্বা নিচ্ছেতুং অসক্কোন্তা আভিধম্মিকত্থেরে উপসঙ্কমিত্বা পুচ্ছিংসু। থেরা ‘যথা একস্মা অম্ববীজা একোৰ অঙ্কুরো নিক্খমতি, এৰং একাৰ পটিসন্ধি হোতী’তি সঞ্ঞাপেসুং। অথেকদিৰসং ‘কিং নু খো নানাচেতনাহি কম্মে আযূহিতে পটিসন্ধিযো নানা হোন্তি উদাহু একা’তি? পঞ্হং সমুট্ঠাপেত্বা নিচ্ছেতুং অসক্কোন্তা থেরে পুচ্ছিংসু। থেরা ‘যথা বহূসু অম্ববীজেসু রোপিতেসু বহূ অঙ্কুরা নিক্খমন্তি, এৰং বহুকাৰ পটিসন্ধিযো হোন্তী’তি সঞ্ঞাপেসুং।</p>
<p class="bodytext">অপরম্পি ইমস্মিং ঠানে <span class="bld">উস্সদকিত্তনং</span> নাম গহিতং। ইমেসঞ্হি সত্তানং লোভোপি উস্সন্নো হোতি, দোসোপি মোহোপি; অলোভোপি অদোসোপি অমোহোপি। তং নেসং উস্সন্নভাৰং কো নিযামেতীতি? পুব্বহেতু নিযামেতি। কম্মাযূহনক্খণেযেৰ নানত্তং হোতি। কথং? ‘‘যস্স হি কম্মাযূহনক্খণে লোভো বলৰা হোতি অলোভো মন্দো, অদোসামোহা বলৰন্তো দোসমোহা মন্দা, তস্স মন্দো অলোভো লোভং পরিযাদাতুং ন সক্কোতি, অদোসামোহা পন বলৰন্তো দোসমোহে <a name="P0.0268"></a> পরিযাদাতুং সক্কোন্তি। তস্মা সো তেন কম্মেন দিন্নপটিসন্ধিৰসেন নিব্বত্তো লুদ্ধো হোতি, সুখসীলো অক্কোধনো, পঞ্ঞৰা পন হোতি ৰজিরূপমঞাণো’’তি।</p>
<p class="bodytext">‘যস্স <a name="V0.0306"></a> পন কম্মাযূহনক্খণে লোভদোসা বলৰন্তো হোন্তি অলোভাদোসা মন্দা, অমোহো বলৰা মোহো মন্দো, সো পুরিমনযেনেৰ লুদ্ধো চেৰ হোতি দুট্ঠো চ, পঞ্ঞৰা পন হোতি ৰজিরূপমঞাণো দত্তাভযত্থেরো ৰিয।</p>
<p class="bodytext">‘যস্স পন কম্মাযূহনক্খণে লোভাদোসমোহা বলৰন্তো হোন্তি ইতরে মন্দা, সো পুরিমনযেনেৰ লুদ্ধো চেৰ হোতি দন্ধো চ, সুখসীলকো পন হোতি অক্কোধনো।</p>
<p class="bodytext">‘তথা যস্স কম্মাযূহনক্খণে তযোপি লোভদোসমোহা বলৰন্তো হোন্তি অলোভাদযো মন্দা, সো পুরিমনযেনেৰ লুদ্ধো চেৰ হোতি দুট্ঠো চ মূল়্হো চ।</p>
<p class="bodytext">‘যস্স <a name="M0.0309"></a> পন কম্মাযূহনক্খণে অলোভদোসমোহা বলৰন্তো হোন্তি ইতরে মন্দা, সো পুরিমনযেনেৰ অপ্পকিলেসো হোতি, দিব্বারম্মণম্পি দিস্বা নিচ্চলো, দুট্ঠো পন হোতি দন্ধপঞ্ঞো চাতি।</p>
<p class="bodytext">‘যস্স পন কম্মাযূহনক্খণে অলোভাদোসমোহা বলৰন্তো হোন্তি ইতরে মন্দা, সো পুরিমনযেনেৰ অলুদ্ধো চেৰ হোতি, সুখসীলকো চ, দন্ধো পন হোতি।</p>
<p class="bodytext">‘তথা যস্স কম্মাযূহনক্খণে অলোভদোসামোহা বলৰন্তো হোন্তি ইতরে মন্দা, সো পুরিমনযেনেৰ অলুদ্ধো চেৰ হোতি পঞ্ঞৰা চ, দুট্ঠো চ পন হোতি কোধনো।</p>
<p class="bodytext">‘যস্স পন কম্মাযূহনক্খণে তযোপি অলোভাদযো বলৰন্তো হোন্তি লোভাদযো মন্দা, সো মহাসঙ্ঘরক্খিতত্থেরো ৰিয অলুদ্ধো অদুট্ঠো পঞ্ঞৰা চ হোতী’তি।</p>
<p class="bodytext">অপরম্পি ইমস্মিং ঠানে <span class="bld">হেতুকিত্তনং</span> নাম গহিতং। তিহেতুককম্মঞ্হি তিহেতুকম্পি দুহেতুকম্পি অহেতুকম্পি ৰিপাকং দেতি। দুহেতুককম্মং তিহেতুকৰিপাকং ন দেতি, ইতরং দেতি। তিহেতুককম্মেন পটিসন্ধি তিহেতুকাপি হোতি, দুহেতুকাপি; অহেতুকা ন হোতি। দুহেতুকেন দুহেতুকাপি হোতি অহেতুকাপি; তিহেতুকা ন হোতি। অসঙ্খারিকং কুসলং অসঙ্খারিকম্পি সসঙ্খারিকম্পি <a name="V0.0307"></a> ৰিপাকং দেতি। সসঙ্খারিকং <a name="P0.0269"></a> সসঙ্খারিকম্পি অসঙ্খারিকম্পি ৰিপাকং দেতি। আরম্মণেন ৰেদনা পরিৰত্তেতব্বা। জৰনেন তদারম্মণং নিযামেতব্বং।</p>
<p class="bodytext">ইদানি তস্স তস্স থেরস্স ৰাদে <span class="bld">সোল়সমগ্গাদযো</span> ৰেদিতব্বা। পঠমকামাৰচরকুসলসদিসেন হি পঠমমহাৰিপাকচিত্তেন গহিতপটিসন্ধিকস্স গব্ভাৰাসতো নিক্খমিত্বা সংৰরাসংৰরে পট্ঠপেতুং সমত্থভাৰং উপগতস্স চক্খুদ্বারস্মিং ‘ইট্ঠারম্মণে’ আপাথমাগতে কিরিযমনোধাতুযা ভৰঙ্গে অনাৰট্টিতেযেৰ অতিক্কমনআরম্মণানং পমাণং নত্থি। কস্মা এৰং হোতি? আরম্মণদুব্বলতায। অযং তাৰ একো মোঘৰারো।</p>
<p class="bodytext">সচে পন ভৰঙ্গং আৰট্টেতি, কিরিযমনোধাতুযা ভৰঙ্গে আৰট্টিতে, ৰোট্ঠব্বনং অপাপেত্বাৰ অন্তরা, চক্খুৰিঞ্ঞাণে ৰা সম্পটিচ্ছনে ৰা সন্তীরণে <a name="M0.0310"></a> ৰা ঠত্বা নিৰত্তিস্সতীতি নেতং ঠানং ৰিজ্জতি। ৰোট্ঠব্বনৰসেন পন ঠত্বা একং ৰা দ্বে ৰা চিত্তানি পৰত্তন্তি। ততো আসেৰনং লভিত্বা জৰনট্ঠানে ঠত্বা পুন ভৰঙ্গং ওতরতি ইদম্পি আরম্মণদুব্বলতায এৰ হোতি। অযং পন ৰারো ‘দিট্ঠং ৰিয মে, সুতং ৰিয মে’তিআদীনি ৰদনকালে লব্ভতি। অযম্পি দুতিযো মোঘৰারো।</p>
<p class="bodytext">অপরস্স কিরিযমনোধাতুযা ভৰঙ্গে আৰট্টিতে ৰীথিচিত্তানি উপ্পজ্জন্তি, জৰনং জৰতি। জৰনপরিযোসানে পন তদারম্মণস্স ৰারো। তস্মিং অনুপ্পন্নেযেৰ ভৰঙ্গং ওতরতি। তত্রাযং উপমা – যথা হি নদিযা আৰরণং বন্ধিত্বা মহামাতিকাভিমুখে উদকে কতে উদকং গন্ত্বা উভোসু তীরেসু কেদারে পূরেত্বা অতিরেকং কক্কটকমগ্গাদীহি পলাযিত্বা পুন নদিংযেৰ ওতরতি, এৰমেতং দট্ঠব্বং। এত্থ হি নদিযং উদকপ্পৰত্তনকালো ৰিয ভৰঙ্গৰীথিপ্পৰত্তনকালো <a name="P0.0270"></a>। আৰরণবন্ধনকালো ৰিয কিরিযমনোধাতুযা ভৰঙ্গস্স আৰট্টনকালো। মহামাতিকায উদকপ্পৰত্তনকালো ৰিয ৰীথিচিত্তপ্পৰত্তি। উভোসু তীরেসু কেদারপূরণং ৰিয জৰনং। কক্কটকমগ্গাদীহি পলাযিত্বা পুন উদকস্স নদীওতরণং ৰিয জৰনং জৰিত্বা তদারম্মণে অনুপ্পন্নেযেৰ পুন ভৰঙ্গোতরণং। এৰং ভৰঙ্গং ওতরণচিত্তানম্পি গণনপথো নত্থি। ইদঞ্চাপি আরম্মণদুব্বলতায এৰ হোতি। অযং ততিযো মোঘৰারো।</p>
<p class="bodytext">সচে পন বলৰারম্মণং আপাথগতং হোতি কিরিযমনোধাতুযা ভৰঙ্গে আৰট্টিতে চক্খুৰিঞ্ঞাণাদীনি <a name="V0.0308"></a> উপ্পজ্জন্তি। জৰনট্ঠানে পন পঠমকামাৰচরকুসলচিত্তং জৰনং হুত্বা ছসত্তৰারে জৰিত্বা তদারম্মণস্স ৰারং দেতি। তদারম্মণং পতিট্ঠহমানং তংসদিসমেৰ মহাৰিপাকচিত্তং পতিট্ঠাতি। ইদং দ্বে নামানি লভতি – পটিসন্ধিচিত্তসদিসত্তা ‘মূলভৰঙ্গ’ন্তি চ, যং জৰনেন গহিতং আরম্মণং তস্স গহিতত্তা ‘তদারম্মণ’ন্তি চ। ইমস্মিং ঠানে চক্খুৰিঞ্ঞাণং সম্পটিচ্ছনং সন্তীরণং তদারম্মণন্তি চত্তারি ৰিপাকচিত্তানি গণনূপগানি হোন্তি।</p>
<p class="bodytext">যদা পন দুতিযকুসলচিত্তং জৰনং হোতি, তদা তংসদিসং দুতিযৰিপাকচিত্তমেৰ তদারম্মণং হুত্বা পতিট্ঠাতি। ইদঞ্চ দ্বে নামানি লভতি <a name="M0.0311"></a>। পটিসন্ধিচিত্তেন অসদিসত্তা ‘আগন্তুকভৰঙ্গ’ন্তি চ পুরিমনযেনেৰ ‘তদারম্মণ’ন্তি চ। ইমিনা সদ্ধিং পুরিমানি চত্তারি পঞ্চ হোন্তি।</p>
<p class="bodytext">যদা পন ততিযকুসলচিত্তং জৰনং হোতি, তদা তংসদিসং ততিযৰিপাকচিত্তং তদারম্মণং হুত্বা পতিট্ঠাতি। ইদম্পি ৰুত্তনযেনেৰ ‘আগন্তুকভৰঙ্গং’‘তদারম্মণ’ন্তি চ দ্বে নামানি লভতি। ইমিনা সদ্ধিং পুরিমানি পঞ্চ ছ হোন্তি।</p>
<p class="bodytext">যদা পন চতুত্থকুসলচিত্তং জৰনং হোতি, তদা তংসদিসং চতুত্থৰিপাকচিত্তং তদারম্মণং হুত্বা পতিট্ঠাতি। ইদম্পি ৰুত্তনযেনেৰ ‘আগন্তুকভৰঙ্গং’‘তদারম্মণ’ন্তি <a name="P0.0271"></a> চ দ্বে নামানি লভতি। ইমিনা সদ্ধিং পুরিমানি ছ সত্ত হোন্তি।</p>
<p class="bodytext">যদা পন তস্মিং দ্বারে ‘ইট্ঠমজ্ঝত্তারম্মণং’ আপাথমাগচ্ছতি, তত্রাপি ৰুত্তনযেনেৰ তযো মোঘৰারা লব্ভন্তি। যস্মা পন আরম্মণেন ৰেদনা পরিৰত্ততি তস্মা তত্থ উপেক্খাসহগতসন্তীরণং। চতুন্নঞ্চ উপেক্খাসহগতমহাকুসলজৰনানং পরিযোসানে চত্তারি উপেক্খাসহগতমহাৰিপাকচিত্তানেৰ তদারম্মণভাৰেন পতিট্ঠহন্তি। তানিপি ৰুত্তনযেনেৰ ‘আগন্তুকভৰঙ্গং’‘তদারম্মণ’ন্তি চ দ্বে নামানি লভন্তি। ‘পিট্ঠিভৰঙ্গানী’তিপি ৰুচ্চন্তি এৰ। ইতি ইমানি পঞ্চ পুরিমেহি সত্তহি সদ্ধিং দ্বাদস হোন্তি। এৰং চক্খুদ্বারে দ্বাদস, সোতদ্বারাদীসু দ্বাদস দ্বাদসাতি, সমসট্ঠি হোন্তি। এৰং একায চেতনায কম্মে আযূহিতে সমসট্ঠি <a name="V0.0309"></a> ৰিপাকচিত্তানি উপ্পজ্জন্তি। অগ্গহিতগ্গহণেন পন চক্খুদ্বারে দ্বাদস, সোতঘানজিব্হাকাযৰিঞ্ঞাণানি চত্তারীতি সোল়স হোন্তি।</p>
<p class="bodytext">ইমস্মিং ঠানে <span class="bld">অম্বোপমং</span> নাম গণ্হিংসু – একো কির পুরিসো ফলিতম্বরুক্খমূলে সসীসং পারুপিত্বা নিপন্নো নিদ্দাযতি। অথেকং অম্বপক্কং ৰণ্টতো মুচ্চিত্বা তস্স কণ্ণসক্খলিং পুঞ্ছমানং ৰিয ‘থ’ন্তি ভূমিযং পতি। সো তস্স সদ্দেন পবুজ্ঝিত্বা উম্মীলেত্বা ওলোকেসি। ততো হত্থং পসারেত্বা ফলং গহেত্বা মদ্দিত্বা উপসিঙ্ঘিত্বা পরিভুঞ্জি।</p>
<p class="bodytext">তত্থ, তস্স পুরিসস্স অম্বরুক্খমূলে নিদ্দাযনকালো ৰিয ভৰঙ্গসমঙ্গিকালো। অম্বপক্কস্স ৰণ্টতো মুচ্চিত্বা কণ্ণসক্খলিং পুঞ্ছমানস্স পতনকালো ৰিয আরম্মণস্স পসাদঘট্টনকালো। তেন সদ্দেন পবুদ্ধকালো <a name="M0.0312"></a> ৰিয কিরিযমনোধাতুযা ভৰঙ্গস্স আৰট্টিতকালো। উম্মীলেত্বা ওলোকিতকালো ৰিয চক্খুৰিঞ্ঞাণস্স দস্সনকিচ্চসাধনকালো। হত্থং পসারেত্বা গহিতকালো ৰিয ৰিপাকমনোধাতুযা আরম্মণস্স সম্পটিচ্ছিতকালো। গহেত্বা মদ্দিতকালো ৰিয ৰিপাকমনোৰিঞ্ঞাণধাতুযা আরম্মণস্স সন্তীরণকালো। উপসিঙ্ঘিতকালো ৰিয কিরিযমনোৰিঞ্ঞাণধাতুযা আরম্মণস্স ৰৰত্থাপিতকালো <a name="P0.0272"></a>। পরিভুত্তকালো ৰিয জৰনস্স আরম্মণরসং অনুভৰিতকালো। অযং উপমা কিং দীপেতি? আরম্মণস্স পসাদঘট্টনমেৰ কিচ্চং। তেন পসাদে ঘট্টিতে কিরিযমনোধাতুযা ভৰঙ্গাৰট্টনমেৰ, চক্খুৰিঞ্ঞাণস্স দস্সনমত্তকমেৰ, ৰিপাকমনোধাতুযা আরম্মণসম্পটিচ্ছনমত্তকমেৰ, ৰিপাকমনোৰিঞ্ঞাণধাতুযা আরম্মণসন্তীরণমত্তকমেৰ, কিরিযমনোৰিঞ্ঞাণধাতুযা আরম্মণৰৰত্থাপনমত্তকমেৰ কিচ্চং। একন্তেন পন আরম্মণরসং জৰনমেৰ অনুভৰতীতি দীপেতি।</p>
<p class="bodytext">এত্থ চ ‘ত্বং ভৰঙ্গং নাম হোহি, ত্বং আৰজ্জনং নাম, ত্বং দস্সনং নাম, ত্বং সম্পটিচ্ছনং নাম, ত্বং সন্তীরণং নাম, ত্বং ৰোট্ঠব্বনং নাম, ত্বং জৰনং নাম, হোহী’তি কোচি কত্তা ৰা কারেতা ৰা নত্থি।</p>
<p class="bodytext">ইমস্মিং পন ঠানে <span class="bld">পঞ্চৰিধং নিযামং</span> নাম গণ্হিংসু – বীজনিযামং উতুনিযামং কম্মনিযামং ধম্মনিযামং চিত্তনিযামন্তি। তত্থ কুলত্থগচ্ছস্স উত্তরগ্গভাৰো, দক্খিণৰল্লিযা দক্খিণতো <a name="V0.0310"></a> রুক্খপরিহরণং, সূরিযাৰট্টপুপ্ফানং সূরিযাভিমুখভাৰো, মালুৰলতায রুক্খাভিমুখগমনমেৰ, নাল়িকেরস্স মত্থকে ছিদ্দসব্ভাৰোতি তেসং তেসং বীজানং তংতংসদিসফলদানং <span class="bld">বীজনিযামো</span> নাম। তস্মিং তস্মিং সমযে তেসং তেসং রুক্খানং একপ্পহারেনেৰ পুপ্ফফলপল্লৰগ্গহণং <span class="bld">উতুনিযামো</span> নাম। তিহেতুককম্মং তিহেতুকদুহেতুকাহেতুকৰিপাকং দেতি। দুহেতুককম্মং দুহেতুকাহেতুকৰিপাকং দেতি, তিহেতুকং ন দেতীতি, এৰং তস্স তস্স কম্মস্স তংতংসদিসৰিপাকদানমেৰ <span class="bld">কম্মনিযামো</span> নাম।</p>
<p class="bodytext">অপরোপি কম্মসরিক্খকৰিপাকৰসেনেৰ কম্মনিযামো হোতি। তস্স দীপনত্থমিদং ৰত্থুং কথেন্তি – সম্মাসম্বুদ্ধকালে সাৰত্থিযা দ্বারগামো ঝাযি <a name="M0.0313"></a>। ততো পজ্জলিতং তিণকরল়ং উট্ঠহিত্বা আকাসেন গচ্ছতো কাকস্স গীৰায পটিমুঞ্চি। সো ৰিরৰন্তো ভূমিযং পতিত্বা কালমকাসি। মহাসমুদ্দেপি <a name="P0.0273"></a> একা নাৰা নিচ্চলা অট্ঠাসি। হেট্ঠা কেনচি নিরুদ্ধভাৰং অপস্সন্তা কাল়কণ্ণিসলাকং ৰিচারেসুং। সা নাৰিকস্সেৰ উপাসিকায হত্থে পতি। ততো একিস্সা কারণা মা সব্বে নস্সন্তু, উদকে নং খিপামাতি আহংসু। নাৰিকো ‘ন সক্খিস্সামি এতং উদকে উপ্পিলৰমানং পস্সিতু’ন্তি ৰালিকাঘটং গীৰাযং বন্ধাপেত্বা খিপাপেসি। তঙ্খণঞ্ঞেৰ নাৰা খিত্তসরো ৰিয পক্খন্দি। একো ভিক্খু লেণে ৰসতি। মহন্তং পব্বতকূটং পতিত্বা দ্বারং পিদহি। তং সত্তমে দিৰসে সযমেৰ অপগতং। সম্মাসম্বুদ্ধস্স জেতৰনে নিসীদিত্বা ধম্মং কথেন্তস্স ইমানি তীণি ৰত্থূনি একপ্পহারেনেৰ আরোচেসুং। সত্থা ‘ন এতং অঞ্ঞেহি কতং, তেহি কতকম্মমেৰ ত’ন্তি অতীতং আহরিত্বা দস্সেন্তো আহ –</p>
<p class="bodytext">কাকো পুরিমত্তভাৰে মনুস্সো হুত্বা একং দুট্ঠগোণং দমেতুং অসক্কোন্তো গীৰায পলালৰেণিং বন্ধিত্বা অগ্গিং অদাসি। গোণো তেনেৰ মতো। ইদানি তং কম্মং এতস্স আকাসেন গচ্ছতোপি ন মুচ্চিতুং অদাসি। সাপি ইত্থী পুরিমত্তভাৰে একা ইত্থীযেৰ। একো কুক্কুরো তায পরিচিতো হুত্বা অরঞ্ঞং গচ্ছন্তিযা সদ্ধিং গচ্ছতি, সদ্ধিমেৰাগচ্ছতি। মনুস্সা ‘নিক্খন্তো ইদানি অম্হাকং সুনখলুদ্দকো’তি উপ্পণ্ডেন্তি। সা তেন অট্টীযমানা কুক্কুরং নিৰারেতুং অসক্কোন্তী ৰালিকাঘটং গীৰায বন্ধিত্বা উদকে খিপি। তং কম্মং তস্সা সমুদ্দমজ্ঝে মুচ্চিতুং নাদাসি। সোপি ভিক্খু পুরিমত্তভাৰে গোপালকো হুত্বা বিলং পৰিট্ঠায গোধায সাখাভঙ্গমুট্ঠিযা দ্বারং থকেসি। ততো সত্তমে দিৰসে সযং আগন্ত্বা ৰিৰরি। গোধা কম্পমানা <a name="V0.0311"></a> নিক্খমি। করুণায তং ন মারেসি। তং কম্মং তস্স পব্বতন্তরং পৰিসিত্বা নিসিন্নস্স মুচ্চিতুং নাদাসীতি। ইমানি তীণি ৰত্থূনি সমোধানেত্বা ইমং গাথমাহ –</p>
<p class="gatha1">‘‘ন অন্তলিক্খে ন সমুদ্দমজ্ঝে,</p>
<p class="gatha2">ন <a name="P0.0274"></a> পব্বতানং ৰিৰরং পৰিস্স।</p>
<p class="gatha3">ন ৰিজ্জতে সো জগতিপ্পদেসো,</p>
<p class="gathalast">যত্থট্ঠিতো মুচ্চেয্য পাপকম্মা’’তি॥ (ধ॰ প॰ ১২৭)।</p>
<p class="bodytext">অযম্পি <a name="M0.0314"></a> কম্মনিযামোযেৰ নাম। অঞ্ঞানিপি এৰরূপানি ৰত্থূনি কথেতব্বানি।</p>
<p class="bodytext">বোধিসত্তানং পন পটিসন্ধিগ্গহণে, মাতুকুচ্ছিতো নিক্খমনে, অভিসম্বোধিযং তথাগতস্স ধম্মচক্কপ্পৰত্তনে, আযুসঙ্খারস্স ওস্সজ্জনে, পরিনিব্বানে চ দসসহস্সচক্কৰাল়কম্পনং <span class="bld">ধম্মনিযামো</span> নাম।</p>
<p class="bodytext">আরম্মণেন পন পসাদে ঘট্টিতে ‘ত্বং আৰজ্জনং নাম হোহি…পে॰… ত্বং জৰনং নাম হোহী’তি কোচি কত্তা ৰা কারেতা ৰা নত্থি, অত্তনো অত্তনো পন ধম্মতায এৰ আরম্মণেন পসাদস্স ঘট্টিতকালতো পট্ঠায কিরিযমনোধাতুচিত্তং ভৰঙ্গং আৰট্টেতি, চক্খুৰিঞ্ঞাণং দস্সনকিচ্চং সাধেতি, ৰিপাকমনোধাতু সম্পটিচ্ছনকিচ্চং সাধেতি, ৰিপাকমনোৰিঞ্ঞাণধাতু সন্তীরণকিচ্চং সাধেতি, কিরিযমনোৰিঞ্ঞাণধাতু ৰোট্ঠব্বনকিচ্চং সাধেতি, জৰনং আরম্মণরসং অনুভৰতীতি অযং <span class="bld">চিত্তনিযামো</span> নাম। অযং ইধ অধিপ্পেতো।</p>
<p class="bodytext">সসঙ্খারিকতিহেতুককুসলেনাপি উপেক্খাসহগতেহি অসঙ্খারিকসসঙ্খারিককুসলচিত্তেহিপি কম্মে আযূহিতে তংসদিসৰিপাকচিত্তেহি আদিন্নায পটিসন্ধিযা এসেৰ নযো। উপেক্খাসহগতদ্বযে পন পঠমং ‘ইট্ঠমজ্ঝত্তারম্মণৰসেন’ পৰত্তিং দস্সেত্বা পচ্ছা ‘ইট্ঠারম্মণৰসেন’ দস্সেতব্বা।</p>
<p class="bodytext">এৰম্পি একেকস্মিং দ্বারে দ্বাদস দ্বাদস হুত্বা সমসট্ঠি হোন্তি। অগ্গহিতগ্গহণেন সোল়স ৰিপাকচিত্তানি উপ্পজ্জন্তি।</p>
<p class="bodytext">ইমস্মিং <a name="V0.0312"></a> ঠানে <span class="bld">পঞ্চউচ্ছুনাল়িযন্তোপমং</span> নাম গণ্হিংসু। উচ্ছুপীল়নসমযে কির একস্মা গামা একাদস যন্তৰাহা নিক্খমিত্বা একং উচ্ছুৰাটং দিস্বা তস্স পরিপক্কভাৰং ঞত্বা উচ্ছুসামিকং উপসঙ্কমিত্বা ‘যন্তৰাহা <a name="P0.0275"></a> ময’ন্তি আরোচেসুং। সো ‘অহং তুম্হেযেৰ পরিযেসামী’তি উচ্ছুসালং তে গহেত্বা অগমাসি। তে তত্থ নাল়িযন্তং সজ্জেত্বা ‘মযং একাদস জনা, অপরম্পি একং লদ্ধুং ৰট্টতি, ৰেতনেন গণ্হথা’তি আহংসু। উচ্ছুসামিকো ‘অহমেৰ সহাযো ভৰিস্সামী’তি উচ্ছূনং সালং পূরাপেত্বা তেসং সহাযো অহোসি। তে অত্তনো অত্তনো কিচ্চানি কত্বা, ফাণিতপাচকেন <a name="M0.0315"></a> উচ্ছুরসে পক্কে, গুল়বন্ধকেন বদ্ধে, উচ্ছুসামিকেন তুলযিত্বা ভাগেসু দিন্নেসু, অত্তনো অত্তনো ভাগং আদায উচ্ছুসালং সামিকস্স পটিচ্ছাপেত্বা, এতেনেৰ উপাযেন অপরাসুপি চতূসু সালাসু কম্মং কত্বা পক্কমিংসু।</p>
<p class="bodytext">তত্থ পঞ্চ যন্তসালা ৰিয পঞ্চ পসাদা দট্ঠব্বা। পঞ্চ উচ্ছুৰাটা ৰিয পঞ্চ আরম্মণানি। একাদস ৰিচরণকযন্তৰাহা ৰিয একাদস ৰিপাকচিত্তানি। পঞ্চ উচ্ছুসালাসামিনো ৰিয পঞ্চৰিঞ্ঞাণানি। পঠমকসালাযং সামিকেন সদ্ধিং দ্বাদসন্নং জনানং একতোৰ হুত্বা কতকম্মানং ভাগগ্গহণকালো ৰিয একাদসন্নং ৰিপাকচিত্তানং চক্খুৰিঞ্ঞাণেন সদ্ধিং একতো হুত্বা চক্খুদ্বারে রূপারম্মণে সকসককিচ্চকরণকালো। সালাসামিকস্স সালায সম্পটিচ্ছনকালো ৰিয চক্খুৰিঞ্ঞাণস্স দ্বারসঙ্কন্তিঅকরণং। দুতিয ততিয চতুত্থ পঞ্চমসালায দ্বাদসন্নং একতো হুত্বা কতকম্মানং ভাগগ্গহণকালো ৰিয একাদসন্নং ৰিপাকচিত্তানং কাযৰিঞ্ঞাণেন সদ্ধিং একতো হুত্বা কাযদ্বারে ফোট্ঠব্বারম্মণে সকসককিচ্চকরণকালো। সালাসামিকস্স সালায সম্পটিচ্ছনকালো ৰিয কাযৰিঞ্ঞাণস্স দ্বারসঙ্কন্তিঅকরণং ৰেদিতব্বং। এত্তাৰতা তিহেতুককম্মেন পটিসন্ধি তিহেতুকা হোতীতি ৰারো কথিতো। যা পন তেন দুহেতুকপটিসন্ধি হোতি, সা পটিচ্ছন্নাৰ হুত্বা গতা।</p>
<p class="bodytext">ইদানি <span class="bld">দুহেতুককম্মেন দুহেতুকা পটিসন্ধি হোতী</span>তি ৰারো কথেতব্বো। দুহেতুকেন হি সোমনস্সসহগতঅসঙ্খারিকচিত্তেন কম্মে আযূহিতে তংসদিসেনেৰ দুহেতুকৰিপাকচিত্তেন গহিতপটিসন্ধিকস্স ৰুত্তনযেনেৰ চক্খুদ্বারে <a name="P0.0276"></a> ‘ইট্ঠারম্মণে’ আপাথমাগতে তযো মোঘৰারা। দুহেতুকসোমনস্সসহগতঅসঙ্খারিকজৰনাৰসানে তংসদিসমেৰ মূলভৰঙ্গসঙ্খাতং তদারম্মণং। সসঙ্খারিকজৰনাৰসানে তংসদিসমেৰ আগন্তুকভৰঙ্গসঙ্খাতং তদারম্মণং। ‘ইট্ঠমজ্ঝত্তারম্মণে’ দ্বিন্নং উপেক্খাসহগতজৰনানং অৰসানে তাদিসানেৰ দ্বে তদারম্মণানি উপ্পজ্জন্তি। ইধ একেকস্মিং <a name="V0.0313"></a> দ্বারে অট্ঠ অট্ঠ কত্বা সমচত্তালীস চিত্তানি। অগ্গহিতগ্গহণেন পন চক্খুদ্বারে অট্ঠ, সোতঘানজিব্হাকাযৰিঞ্ঞাণানি চত্তারীতি দ্বাদস হোন্তি। এৰং একায চেতনায কম্মে আযূহিতে দ্বাদস <a name="M0.0316"></a> ৰিপাকচিত্তানি উপ্পজ্জন্তি। অম্বোপমপঞ্চনিযামকথা পাকতিকা এৰ। দুহেতুকসেসচিত্তত্তযসদিসৰিপাকেন গহিতপটিসন্ধিকেপি এসেৰ নযো। যন্তৰাহোপমায পনেত্থ সত্ত যন্তৰাহা। তেহি তত্থ যন্তে নাম সজ্জিতে সালাসামিকং অট্ঠমং কত্বা ৰুত্তনযানুসারেন যোজনা ৰেদিতব্বা। এত্তাৰতা দুহেতুককম্মেন দুহেতুকপটিসন্ধি হোতীতি ৰারো কথিতো।</p>
<p class="bodytext">ইদানি <span class="bld">অহেতুকপটিসন্ধিকথা</span> হোতি – চতুন্নঞ্হি দুহেতুককুসলচিত্তানং অঞ্ঞতরেন কম্মে আযূহিতে কুসলৰিপাকউপেক্খাসহগতাহেতুকমনোৰিঞ্ঞাণধাতুচিত্তেন গহিতপটিসন্ধিকস্স পটিসন্ধি কম্মসদিসাতি ন ৰত্তব্বা। কম্মঞ্হি দুহেতুকং পটিসন্ধি অহেতুকা। তস্স ৰুড্ঢিপ্পত্তস্স চক্খুদ্বারে ‘ইট্ঠমজ্ঝত্তারম্মণে’ আপাথমাগতে পুরিমনযেনেৰ তযো মোঘৰারা ৰেদিতব্বা। চতুন্নং পন দুহেতুককুসলচিত্তানং অঞ্ঞতরজৰনস্স পরিযোসানে অহেতুকচিত্তং তদারম্মণভাৰেন পতিট্ঠাতি। তং ‘মূলভৰঙ্গং’‘তদারম্মণ’ন্তি দ্বে নামানি লভতি। এৰমেত্থ চক্খুৰিঞ্ঞাণং সম্পটিচ্ছনং উপেক্খাসহগতসন্তীরণং তদারম্মণম্পি উপেক্খাসহগতমেৰাতি তেসু একং গহেত্বা গণনূপগানি তীণেৰ হোন্তি।</p>
<p class="bodytext">‘ইট্ঠারম্মণে’ পন সন্তীরণম্পি তদারম্মণম্পি সোমনস্সসহগতমেৰ। তেসু একং গহেত্বা পুরিমানি তীণি চত্তারি হোন্তি। এৰং পঞ্চসু দ্বারেসু চত্তারি চত্তারি কত্বা একায চেতনায কম্মে আযূহিতে ৰীসতি ৰিপাকচিত্তানি উপ্পজ্জন্তীতি <a name="P0.0277"></a> ৰেদিতব্বানি। অগ্গহিতগ্গহণেন পন চক্খুদ্বারে চত্তারি সোতঘানজিব্হাকাযৰিঞ্ঞাণানি চত্তারীতি অট্ঠ হোন্তি। ইদং ‘অহেতুকট্ঠকং’ নাম। ইদং মনুস্সলোকেন গহিতং।</p>
<p class="bodytext">চতূসু পন অপাযেসু পৰত্তে লব্ভতি। যদা হি মহামোগ্গল্লানত্থেরো নিরযে পদুমং মাপেত্বা পদুমকণ্ণিকায নিসিন্নো নেরযিকানং ধম্মকথং কথেসি, তদা তেসং থেরং পস্সন্তানং কুসলৰিপাকং চক্খুৰিঞ্ঞাণং উপ্পজ্জতি। সদ্দং সুণন্তানং সোতৰিঞ্ঞাণং, চন্দনৰনে দিৰাৰিহারং নিসীদিত্বা গতস্স চীৰরগন্ধঘাযনকালে ঘানৰিঞ্ঞাণং, নিরযগ্গিং নিব্বাপেতুং দেৰং ৰস্সাপেত্বা পানীযদানকালে জিব্হাৰিঞ্ঞাণং, মন্দমন্দৰাতসমুট্ঠাপনকালে কাযৰিঞ্ঞাণন্তি এৰং চক্খুৰিঞ্ঞাণাদীনি পঞ্চ <a name="M0.0317"></a>, একং সম্পটিচ্ছনং, দ্বে সন্তীরণানীতি অহেতুকট্ঠকং লব্ভতি <a name="V0.0314"></a>। নাগসুপণ্ণৰেমানিকপেতানম্পি অকুসলেন পটিসন্ধি হোতি। পৰত্তে কুসলং ৰিপচ্চতি। তথা চক্কৰত্তিনো মঙ্গলহত্থিঅস্সাদীনং। অযং তাৰ ‘ইট্ঠইট্ঠমজ্ঝত্তারম্মণেসু’ কুসলজৰনৰসেন কথামগ্গো।</p>
<p class="bodytext">‘ইট্ঠারম্মণে’ পন চতূসু সোমনস্সসহগতাকুসলচিত্তেসু জৰিতেসু কুসলৰিপাকং সোমনস্সসহগতাহেতুকচিত্তং তদারম্মণং হোতি। ‘ইট্ঠমজ্ঝত্তারম্মণে’ চতূসু উপেক্খাসহগতলোভসম্পযুত্তেসু জৰিতেসু কুসলৰিপাকং উপেক্খাসহগতাহেতুকচিত্তং তদারম্মণং হোতি। যং পন ‘জৰনেন তদারম্মণং নিযমেতব্ব’ন্তি ৰুত্তং তং কুসলং সন্ধায ৰুত্তন্তি ৰেদিতব্বং। দোমনস্সসহগতজৰনানন্তরং তদারম্মণং উপ্পজ্জমানং কিং উপ্পজ্জতীতি? অকুসলৰিপাকাহেতুকমনোৰিঞ্ঞাণধাতুচিত্তং উপ্পজ্জতি।</p>
<p class="bodytext">ইদং পন জৰনং কুসলত্থায ৰা অকুসলত্থায ৰা কো নিযামেতীতি? আৰজ্জনঞ্চেৰ ৰোট্ঠব্বনঞ্চ। আৰজ্জনেন হি যোনিসো আৰট্টিতে ৰোট্ঠব্বনেন যোনিসো ৰৰত্থাপিতে জৰনং অকুসলং ভৰিস্সতীতি অট্ঠানমেতং। আৰজ্জনেন <a name="P0.0278"></a> অযোনিসো আৰট্টিতে ৰোট্ঠব্বনেন অযোনিসো ৰৰত্থাপিতে জৰনং কুসলং ভৰিস্সতীতিপি অট্ঠানমেতং। উভযেন পন যোনিসো আৰট্টিতে ৰৰত্থাপিতে চ জৰনং কুসলং হোতি, অযোনিসো অকুসলন্তি ৰেদিতব্বং।</p>
<p class="bodytext">‘ইট্ঠারম্মণে’ পন কঙ্খতো উদ্ধতস্স চ তদারম্মণং কিং হোতীতি? ইট্ঠারম্মণস্মিং কঙ্খতু ৰা মা ৰা, উদ্ধতো ৰা হোতু মা ৰা, কুসলৰিপাকাহেতুকসোমনস্সচিত্তমেৰ তদারম্মণং হোতি, ‘ইট্ঠমজ্ঝত্তারম্মণে’ ‘কুসলৰিপাকাহেতুকউপেক্খাসহগত’ন্তি, অযং পনেত্থ সঙ্খেপতো অত্থদীপনো মহাধম্মরক্খিতত্থেরৰাদো নাম। সোমনস্সসহগতস্মিঞ্হি জৰনে জৰিতে পঞ্চ তদারম্মণানি গৰেসিতব্বানীতি। উপেক্খাসহগতস্মিং জৰনে জৰিতে ছ গৰেসিতব্বানীতি।</p>
<p class="bodytext">অথ যদা সোমনস্সসহগতপটিসন্ধিকস্স পৰত্তে ঝানং নিব্বত্তেত্বা পমাদেন পরিহীনজ্ঝানস্স ‘পণীতধম্মো মে নট্ঠো’তি পচ্চৰেক্খতো ৰিপ্পটিসারৰসেন <a name="M0.0318"></a> দোমনস্সং উপ্পজ্জতি, তদা কিং উপ্পজ্জতি? ‘সোমনস্সানন্তরঞ্হি দোমনস্সং দোমনস্সানন্তরঞ্চ সোমনস্সং’ পট্ঠানে পটিসিদ্ধং। মহগ্গতধম্মং আরব্ভ জৰনে জৰিতে তদারম্মণম্পি তত্থেৰ পটিসিদ্ধন্তি? কুসলৰিপাকা ৰা অকুসলৰিপাকা ৰা উপেক্খাসহগতাহেতুকমনোৰিঞ্ঞাণধাতু উপ্পজ্জতি <a name="V0.0315"></a>, কিমস্সা আৰজ্জনন্তি? ‘ভৰঙ্গাৰজ্জনানং ৰিয নত্থস্সা আৰজ্জনকিচ্চ’ন্তি। ‘এতানি তাৰ অত্তনো নিন্নত্তা চ চিণ্ণত্তা চ সমুদাচারত্তা চ উপ্পজ্জন্তু, অযং কথং উপ্পজ্জতী’তি? ‘যথা নিরোধস্স অনন্তরপচ্চযং নেৰসঞ্ঞানাসঞ্ঞাযতনং, নিরোধা ৰুট্ঠহন্তস্স ফলসমাপত্তিচিত্তং, অরিযমগ্গচিত্তং, মগ্গানন্তরানি ফলচিত্তানি, এৰং অসন্তেপি আৰজ্জনে, নিন্নচিণ্ণসমুদাচারভাৰেন উপ্পজ্জতি। ৰিনা হি আৰজ্জনেন চিত্তং উপ্পজ্জতি, আরম্মণেন পন ৰিনা নুপ্পজ্জতী’তি। ‘অথ কিমস্সারম্মণ’ন্তি? ‘রূপাদীসু পরিত্তধম্মেসু অঞ্ঞতরং। এতেসু হি যদেৰ তস্মিং সমযে আপাথমাগতং হোতি, তং আরব্ভ এতং চিত্তং উপ্পজ্জতী’তি ৰেদিতব্বং।</p>
<p class="bodytext">ইদানি সব্বেসম্পি <a name="P0.0279"></a> এতেসং চিত্তানং পাকটভাৰত্থং অযং পকিণ্ণকনযো ৰুত্তো –</p>
<p class="gatha1">সুত্তং দোৰারিকো চ, গামিল্লো অম্বো কোলিযকেন চ।</p>
<p class="gathalast">জচ্চন্ধো পীঠসপ্পী চ, ৰিসযগ্গাহো চ উপনিস্সযমত্থসোতি॥</p>
<p class="bodytext">তত্থ <span class="bld">‘সুত্ত’</span>ন্তি, একো পন্থমক্কটকো পঞ্চসু দিসাসু সুত্তং পসারেত্বা জালং কত্বা মজ্ঝে নিপজ্জতি। পঠমদিসায পসারিতসুত্তে পাণকেন ৰা পটঙ্গেন ৰা মক্খিকায ৰা পহটে নিপন্নট্ঠানতো চলিত্বা নিক্খমিত্বা সুত্তানুসারেন গন্ত্বা তস্স যূসং পিৰিত্বা পুনআগন্ত্বা তত্থেৰ নিপজ্জতি। দুতিযদিসাদীসু পহটকালেপি এৰমেৰ করোতি।</p>
<p class="bodytext">তত্থ পঞ্চসু দিসাসু পসারিতসুত্তং ৰিয পঞ্চপসাদা। মজ্ঝে নিপন্নমক্কটকো ৰিয চিত্তং। পাণকাদীহি সুত্তঘট্টনকালো ৰিয আরম্মণেন পসাদস্স ঘট্টিতকালো। মজ্ঝে নিপন্নমক্কটকস্স চলনং ৰিয পসাদঘট্টনকং আরম্মণং গহেত্বা কিরিযমনোধাতুযা ভৰঙ্গস্স আৰট্টিতকালো। সুত্তানুসারেন গমনকালো ৰিয ৰীথিচিত্তপ্পৰত্তি। সীসে ৰিজ্ঝিত্বা <a name="M0.0319"></a> যূসপিৰনং ৰিয জৰনস্স আরম্মণে জৰিতকালো। পুনআগন্ত্বা মজ্ঝে নিপজ্জনং ৰিয চিত্তস্স হদযৰত্থুমেৰ নিস্সায পৰত্তনং।</p>
<p class="bodytext">ইদং ওপম্মং কিং দীপেতি? আরম্মণেন পসাদে ঘট্টিতে পসাদৰত্থুকচিত্ততো হদযরূপৰত্থুকচিত্তং পঠমতরং উপ্পজ্জতীতি দীপেতি। একেকং আরম্মণং দ্বীসু দ্বীসু দ্বারেসু আপাথমাগচ্ছতীতিপি।</p>
<p class="bodytext"><span class="bld">‘দোৰারিকো’</span>তি <a name="V0.0316"></a>, একো রাজা সযনগতো নিদ্দাযতি। তস্স পরিচারকো পাদে পরিমজ্জন্তো নিসীদি। বধিরদোৰারিকো দ্বারে ঠিতো। তযো পটিহারা পটিপাটিযা ঠিতা। অথেকো পচ্চন্তৰাসী মনুস্সো পণ্ণাকারং আদায আগন্ত্বা দ্বারং আকোটেসি। বধিরদোৰারিকো সদ্দং ন সুণাতি। পাদপরিমজ্জকো সঞ্ঞং অদাসি। তায সঞ্ঞায দ্বারং ৰিৰরিত্বা পস্সি। পঠমপটিহারো পণ্ণাকারং গহেত্বা দুতিযস্স অদাসি, দুতিযো ততিযস্স, ততিযো রঞ্ঞো। রাজা পরিভুঞ্জি।</p>
<p class="bodytext">তত্থ <a name="P0.0280"></a> সো রাজা ৰিয জৰনং দট্ঠব্বং। পাদপরিমজ্জকো ৰিয আৰজ্জনং। বধিরদোৰারিকো ৰিয চক্খুৰিঞ্ঞাণং। তযো পটিহারা ৰিয সম্পটিচ্ছনাদীনি তীণি ৰীথিচিত্তানি। পচ্চন্তৰাসিনো পণ্ণাকারং আদায আগন্ত্বা দ্বারাকোটনং ৰিয আরম্মণস্স পসাদঘট্টনং। পাদপরিমজ্জকেন সঞ্ঞায দিন্নকালো ৰিয কিরিযমনোধাতুযা ভৰঙ্গস্স আৰট্টিতকালো। তেন দিন্নসঞ্ঞায বধিরদোৰারিকস্স দ্বারৰিৰরণকালো ৰিয চক্খুৰিঞ্ঞাণস্স আরম্মণে দস্সনকিচ্চসাধনকালো। পঠমপটিহারেন পণ্ণাকারস্স গহিতকালো ৰিয ৰিপাকমনোধাতুযা আরম্মণস্স সম্পটিচ্ছিতকালো। পঠমেন দুতিযস্স দিন্নকালো ৰিয ৰিপাকমনোৰিঞ্ঞাণধাতুযা আরম্মণস্স সন্তীরণকালো। দুতিযেন ততিযস্স দিন্নকালো ৰিয কিরিযমনোৰিঞ্ঞাণধাতুযা আরম্মণস্স ৰৰত্থাপিতকালো। ততিযেন রঞ্ঞো দিন্নকালো ৰিয ৰোট্ঠব্বনেন জৰনস্স নিয্যাদিতকালো। রঞ্ঞো পরিভোগকালো ৰিয জৰনস্স আরম্মণরসানুভৰনকালো।</p>
<p class="bodytext">ইদং ওপম্মং কিং দীপেতি? আরম্মণস্স পসাদঘট্টমত্তনমেৰ কিচ্চং, কিরিযমনোধাতুযা ভৰঙ্গাৰট্টনমত্তমেৰ, চক্খুৰিঞ্ঞাণাদীনং দস্সনসম্পটিচ্ছনসন্তীরণৰৰত্থাপনমত্তানেৰ কিচ্চানি। একন্তেন পন জৰনমেৰ আরম্মণরসং অনুভোতীতি দীপেতি।</p>
<p class="bodytext"><span class="bld">‘গামিল্লো’</span>তি <a name="M0.0320"></a>, সম্বহুলা গামদারকা অন্তরৰীথিযং পংসুকীল়ং কীল়ন্তি। তত্থেকস্স হত্থে কহাপণো পটিহঞ্ঞি। সো ‘ময্হং হত্থে পটিহতং, কিং নু খো এত’ন্তি আহ। অথেকো ‘পণ্ডরং এত’ন্তি আহ। অপরো সহ পংসুনা গাল়্হং গণ্হি। অঞ্ঞো ‘পুথুলং চতুরস্সং এত’ন্তি আহ। অপরো ‘কহাপণো এসো’তি আহ। অথ নং আহরিত্বা মাতু অদাসি। সা কম্মে উপনেসি।</p>
<p class="bodytext">তত্থ <a name="V0.0317"></a> সম্বহুলানং দারকানং অন্তরৰীথিযং কীল়ন্তানং নিসিন্নকালো ৰিয ভৰঙ্গচিত্তপ্পৰত্তি দট্ঠব্বা। কহাপণস্স হত্থে পটিহতকালো ৰিয আরম্মণেন পসাদস্স ঘট্টিতকালো। ‘কিং নু খো এত’ন্তি ৰুত্তকালো ৰিয তং আরম্মণং গহেত্বা কিরিযমনোধাতুযা ভৰঙ্গস্স আৰট্টিতকালো। ‘পণ্ডরং এত’ন্তি ৰুত্তকালো ৰিয চক্খুৰিঞ্ঞাণেন দস্সনকিচ্চস্স সাধিতকালো। সহ পংসুনা গাল়্হং গহিতকালো ৰিয ৰিপাকমনোধাতুযা <a name="P0.0281"></a> আরম্মণস্স সম্পটিচ্ছিতকালো। ‘পুথুলং চতুরস্সং এত’ন্তি ৰুত্তকালো ৰিয ৰিপাকমনোৰিঞ্ঞাণধাতুযা আরম্মণস্স সন্তীরণকালো। ‘এসো কহাপণো’তি ৰুত্তকালো ৰিয কিরিযমনোৰিঞ্ঞাণধাতুযা আরম্মণস্স ৰৰত্থাপিতকালো। মাতরা কম্মে উপনীতকালো ৰিয জৰনস্স আরম্মণরসানুভৰনং ৰেদিতব্বং।</p>
<p class="bodytext">ইদং ওপম্মং কিং দীপেতি? কিরিযমনোধাতু অদিস্বাৰ ভৰঙ্গং আৰট্টেতি, ৰিপাকমনোধাতু অদিস্বাৰ সম্পটিচ্ছতি, ৰিপাকমনোৰিঞ্ঞাণধাতু অদিস্বাৰ সন্তীরেতি, কিরিযমনোৰিঞ্ঞাণধাতু অদিস্বাৰ ৰৰত্থাপেতি, জৰনং অদিস্বাৰ আরম্মণরসং অনুভোতি। একন্তেন পন চক্খুৰিঞ্ঞাণমেৰ দস্সনকিচ্চং সাধেতীতি দীপেতি।</p>
<p class="bodytext"><span class="bld">‘অম্বো কোলিযকেন চা’</span>তি, ইদং হেট্ঠা ৰুত্তং অম্বোপমঞ্চ উচ্ছুসালাসামিকোপমঞ্চ সন্ধায ৰুত্তং।</p>
<p class="bodytext"><span class="bld">‘জচ্চন্ধো পীঠসপ্পী চা’</span>তি, উভোপি কির তে নগরদ্বারে সালাযং নিসীদিংসু। তত্থ পীঠসপ্পী আহ – ‘ভো অন্ধক, কস্মা ত্বং ইধ সুস্সমানো ৰিচরসি, অসুকো পদেসো সুভিক্খো বহ্ৰন্নপানো, কিং তত্থ গন্ত্বা সুখেন জীৰিতুং ন ৰট্টতী’তি? ‘ময্হং তাৰ তযা আচিক্খিতং, তুয্হং পন তত্থ গন্ত্বা সুখেন জীৰিতুং কিং ন ৰট্টতী’তি? ‘ময্হং গন্তুং পাদা নত্থী’তি। ‘ময্হম্পি পস্সিতুং চক্খূনি নত্থী’তি। ‘যদি এৰং, তৰ পাদা হোন্তু, মম চক্খূনী’তি উভোপি ‘সাধূ’তি <a name="M0.0321"></a> সম্পটিচ্ছিত্বা জচ্চন্ধো পীঠসপ্পিং খন্ধং আরোপেসি। সো তস্স খন্ধে নিসীদিত্বা ৰামহত্থেনস্স সীসং পরিক্খিপিত্বা দক্খিণহত্থেন ‘ইমস্মিং ঠানে মূলং আৰরিত্বা ঠিতং, ইমস্মিং পাসাণো, ৰামং মুঞ্চ দক্খিণং গণ্হ, দক্খিণং মুঞ্চ ৰামং গণ্হা’তি মগ্গং নিযমেত্বা আচিক্খতি। এৰং জচ্চন্ধস্স পাদা পীঠসপ্পিস্স চক্খূনীতি উভোপি সম্পযোগেন ইচ্ছিতট্ঠানং গন্ত্বা সুখেন জীৰিংসু।</p>
<p class="bodytext">তত্থ <a name="V0.0318"></a> জচ্চন্ধো ৰিয রূপকাযো, পীঠসপ্পী ৰিয অরূপকাযো। পীঠসপ্পিনা ৰিনা জচ্চন্ধস্স দিসং গন্তুং গমনাভিসঙ্খারস্স অনিব্বত্তিতকালো <a name="P0.0282"></a> ৰিয রূপস্স অরূপেন ৰিনা আদানগহণচোপনং পাপেতুং অসমত্থতা। জচ্চন্ধেন ৰিনা পীঠসপ্পিস্স দিসং গন্তুং গমনাভিসঙ্খারস্স অপ্পৰত্তনং ৰিয পঞ্চৰোকারে রূপং, ৰিনা অরূপস্স অপ্পৰত্তি। দ্বিন্নম্পি সম্পযোগেন ইচ্ছিতট্ঠানং গন্ত্বা সুখেন জীৰিতকালো ৰিয রূপারূপধম্মানং অঞ্ঞমঞ্ঞযোগেন সব্বকিচ্চেসু পৰত্তিসম্ভাৰোতি। অযং পঞ্হো পঞ্চৰোকারভৰৰসেন কথিতো।</p>
<p class="bodytext"><span class="bld">‘ৰিসযগ্গাহো’ চা</span>তি, চক্খু রূপৰিসযং গণ্হাতি। সোতাদীনি সদ্দাদিৰিসযে।</p>
<p class="bodytext"><span class="bld">‘উপনিস্সযমত্থসো’</span>তি, ‘উপনিস্সযতো’ চ ‘অত্থতো’ চ। তত্থ অসম্ভিন্নত্তা চক্খুস্স, আপাথগতত্তা রূপানং, আলোকসন্নিস্সিতং, মনসিকারহেতুকং চতূহি পচ্চযেহি উপ্পজ্জতি চক্খুৰিঞ্ঞাণং, সদ্ধিং সম্পযুত্তধম্মেহি। তত্থ মতস্সাপি চক্খু সম্ভিন্নং হোতি। জীৰতো নিরুদ্ধম্পি, পিত্তেন ৰা সেম্হেন ৰা রুহিরেন ৰা পলিবুদ্ধম্পি, চক্খুৰিঞ্ঞাণস্স পচ্চযো ভৰিতুং অসক্কোন্তং ‘সম্ভিন্নং’ নাম হোতি। সক্কোন্তং অসম্ভিন্নং নাম। সোতাদীসুপি এসেৰ নযো। চক্খুস্মিং পন অসম্ভিন্নেপি বহিদ্ধা রূপারম্মণে আপাথং অনাগচ্ছন্তে চক্খুৰিঞ্ঞাণং নুপ্পজ্জতি। তস্মিং পন আপাথং আগচ্ছন্তেপি আলোকসন্নিস্সযে অসতি নুপ্পজ্জতি। তস্মিং সন্তেপি কিরিযমনোধাতুযা ভৰঙ্গে অনাৰট্টিতে নুপ্পজ্জতি। আৰট্টিতেযেৰ উপ্পজ্জতি। এৰং উপ্পজ্জমানং সম্পযুত্তধম্মেহি সদ্ধিংযেৰ উপ্পজ্জতি। ইতি ইমে চত্তারো পচ্চযে লভিত্বা উপ্পজ্জতি চক্খুৰিঞ্ঞাণং (ম॰ নি॰ ১.৩০৬ থোকং ৰিসদিসং)।</p>
<p class="bodytext">অসম্ভিন্নত্তা <a name="M0.0322"></a> সোতস্স, আপাথগতত্তা সদ্দানং, আকাসসন্নিস্সিতং, মনসিকারহেতুকং চতূহি পচ্চযেহি উপ্পজ্জতি সোতৰিঞ্ঞাণং, সদ্ধিং সম্পযুত্তধম্মেহি। তত্থ ‘আকাসসন্নিস্সিত’ন্তি আকাসসন্নিস্সযং লদ্ধাৰ উপ্পজ্জতি, ন ৰিনা তেন। ন হি পিহিতকণ্ণচ্ছিদ্দস্স সোতৰিঞ্ঞাণং পৰত্ততি। সেসং পুরিমনযেনেৰ ৰেদিতব্বং। যথা চেত্থ এৰং ইতো পরেসুপি। ৰিসেসমত্তং পন ৰক্খাম।</p>
<p class="bodytext">অসম্ভিন্নত্তা ঘানস্স, আপাথগতত্তা গন্ধানং, ৰাযোসন্নিস্সিতং, মনসিকারহেতুকং চতূহি পচ্চযেহি <a name="V0.0319"></a> উপ্পজ্জতি ঘানৰিঞ্ঞাণং <a name="P0.0283"></a>, সদ্ধিং সম্পযুত্তধম্মেহি। তত্থ ‘ৰাযোসন্নিস্সিত’ন্তি ঘানবিলং ৰাযুম্হি পৰিসন্তেযেৰ উপ্পজ্জতি, তস্মিং অসতি নুপ্পজ্জতীতি অত্থো।</p>
<p class="bodytext">অসম্ভিন্নত্তা জিব্হায, আপাথগতত্তা রসানং, আপোসন্নিস্সিতং, মনসিকারহেতুকং চতূহি পচ্চযেহি উপ্পজ্জতি জিব্হাৰিঞ্ঞাণং, সদ্ধিং সম্পযুত্তধম্মেহি। তত্থ ‘আপোসন্নিস্সিত’ন্তি জিব্হাতেমনং আপং লদ্ধাৰ উপ্পজ্জতি, ন ৰিনা তেন। সুক্খজিব্হানঞ্হি সুক্খখাদনীযে জিব্হায ঠপিতেপি জিব্হাৰিঞ্ঞাণং নুপ্পজ্জতেৰ।</p>
<p class="bodytext">অসম্ভিন্নত্তা কাযস্স, আপাথগতত্তা ফোট্ঠব্বানং, পথৰিসন্নিস্সিতং, মনসিকারহেতুকং চতূহি পচ্চযেহি উপ্পজ্জতি কাযৰিঞ্ঞাণং, সদ্ধিং সম্পযুত্তধম্মেহি। তত্থ ‘পথৰিসন্নিস্সিত’ন্তি কাযপসাদপচ্চযং পথৰিসন্নিস্সযং লদ্ধাৰ উপ্পজ্জতি, ন তেন ৰিনা। কাযদ্বারস্মিঞ্হি বহিদ্ধামহাভূতারম্মণং অজ্ঝত্তিকং কাযপসাদং ঘট্টেত্বা পসাদপচ্চযেসু মহাভূতেসু পটিহঞ্ঞতি।</p>
<p class="bodytext">অসম্ভিন্নত্তা মনস্স, আপাথগতত্তা ধম্মানং, ৰত্থুসন্নিস্সিতং, মনসিকারহেতুকং চতূহি পচ্চযেহি উপ্পজ্জতি মনোৰিঞ্ঞাণং, সদ্ধিং সম্পযুত্তধম্মেহি। তত্থ ‘মনো’তি ভৰঙ্গচিত্তং। তং নিরুদ্ধম্পি, আৰজ্জনচিত্তস্স পচ্চযো ভৰিতুং অসমত্থং মন্দথামগতমেৰ পৰত্তমানম্পি, সম্ভিন্নং নাম হোতি। আৰজ্জনস্স পন পচ্চযো ভৰিতুং সমত্থং অসম্ভিন্নং নাম। ‘আপাথগতত্তা ধম্মান’ন্তি ধম্মারম্মণে আপাথগতে। ‘ৰত্থুসন্নিস্সিত’ন্তি হদযৰত্থুসন্নিস্সযং লদ্ধাৰ উপ্পজ্জতি, ন তেন ৰিনা। অযম্পি পঞ্হো পঞ্চৰোকারভৰং <a name="M0.0323"></a> সন্ধায কথিতো। ‘মনসিকারহেতুক’ন্তি কিরিযমনোৰিঞ্ঞাণধাতুযা ভৰঙ্গে আৰট্টিতেযেৰ উপ্পজ্জতীতি অত্থো। অযং তাৰ ‘উপনিস্সযমত্থসো’তি এত্থ উপনিস্সযৰণ্ণনা।</p>
<p class="bodytext">‘অত্থতো’ পন চক্খু দস্সনত্থং, সোতং সৰনত্থং, ঘানং ঘাযনত্থং, জিব্হা সাযনত্থা, কাযো ফুসনত্থো <a name="P0.0284"></a>, মনো ৰিজাননত্থো। তত্থ দস্সনং অত্থো অস্স। তঞ্হি তেন নিপ্ফাদেতব্বন্তি দস্সনত্থং। সেসেসুপি এসেৰ নযো। এত্তাৰতা <span class="bld">তিপিটকচূল়নাগত্থেরৰাদে সোল়সকমগ্গো</span> নিট্ঠিতো, সদ্ধিং দ্বাদসকমগ্গেন চেৰ অহেতুকট্ঠকেন চাতি।</p>
<p class="bodytext">ইদানি <span class="bld">মোরৰাপীৰাসীমহাদত্তত্থেরৰাদে দ্বাদসকমগ্গকথা</span> হোতি। তত্থ সাকেতপঞ্হউস্সদকিত্তনহেতুকিত্তনানি <a name="V0.0320"></a> পাকতিকানেৰ। অযং পন থেরো অসঙ্খারিকসসঙ্খারিকেসু দোসং দিস্বা ‘অসঙ্খারিকং অসঙ্খারিকমেৰ ৰিপাকং দেতি, নো সসঙ্খারিকং; সসঙ্খারিকম্পি সসঙ্খারিকমেৰ নো অসঙ্খারিক’ন্তি আহ। জৰনেন চেস চিত্তনিযামং ন কথেতি। আরম্মণেন পন ৰেদনানিযামং কথেতি। তেনস্স ৰিপাকুদ্ধারে দ্বাদসকমগ্গো নাম জাতো। দসকমগ্গোপি, অহেতুকট্ঠকম্পি এত্থেৰ পৰিট্ঠং।</p>
<p class="bodytext">তত্রাযং নযো – সোমনস্সসহগততিহেতুকঅসঙ্খারিকচিত্তেন হি কম্মে আযূহিতে তাদিসেনেৰ ৰিপাকচিত্তেন গহিতপটিসন্ধিকস্স ৰুড্ঢিপ্পত্তস্স চক্খুদ্বারে ‘ইট্ঠারম্মণে’ আপাথগতে হেট্ঠা ৰুত্তনযেনেৰ তযো মোঘৰারা হোন্তি। তস্স কুসলতো চত্তারি সোমনস্সসহগতানি, অকুসলতো চত্তারি, কিরিযতো পঞ্চাতি ইমেসং তেরসন্নং চিত্তানং অঞ্ঞতরেন জৰিতপরিযোসানে তদারম্মণং পতিট্ঠহমানং সোমনস্সসহগতঅসঙ্খারিকতিহেতুকচিত্তম্পি দুহেতুকচিত্তম্পি পতিট্ঠাতি। এৰমস্স চক্খুদ্বারে চক্খুৰিঞ্ঞাণাদীনি তীণি, তদারম্মণানি দ্বেতি, পঞ্চ গণনূপগচিত্তানি হোন্তি।</p>
<p class="bodytext">আরম্মণেন পন ৰেদনং পরিৰত্তেত্বা কুসলতো চতুন্নং, অকুসলতো চতুন্নং, কিরিযতো চতুন্নন্তি, দ্বাদসন্নং উপেক্খাসহগতচিত্তানং অঞ্ঞতরেন জৰিতাৰসানে উপেক্খাসহগততিহেতুকঅসঙ্খারিকৰিপাকম্পি দুহেতুকঅসঙ্খারিকৰিপাকম্পি তদারম্মণং হুত্বা উপ্পজ্জতি। এৰমস্স চক্খুদ্বারে উপেক্খাসহগতসন্তীরণং, ইমানি দ্বে তদারম্মণানীতি, তীণি গণনূপগচিত্তানি <a name="M0.0324"></a> হোন্তি। তানি পুরিমেহি পঞ্চহি সদ্ধিং <a name="P0.0285"></a> অট্ঠ। সোতদ্বারাদীসুপি অট্ঠ অট্ঠাতি একায চেতনায কম্মে আযূহিতে সমচত্তালীস চিত্তানি উপ্পজ্জন্তি। অগ্গহিতগ্গহণেন পন চক্খুদ্বারে অট্ঠ, সোতৰিঞ্ঞাণাদীনি চত্তারীতি, দ্বাদস হোন্তি। তত্থ ‘মূলভৰঙ্গতা’‘আগন্তুকভৰঙ্গতা’‘অম্বোপমনিযামকথা’ চ ৰুত্তনযেনেৰ ৰেদিতব্বা।</p>
<p class="bodytext">সোমনস্সসহগততিহেতুকসসঙ্খারিককুসলচিত্তেন কম্মে আযূহিতেপি উপেক্খাসহগততিহেতুকঅসঙ্খারিকসসঙ্খারিকেহি কম্মে আযূহিতেপি এসেৰ নযো। তত্থ যন্তোপমাপি এত্থ পাকতিকা এৰ। এত্তাৰতা তিহেতুককম্মেন তিহেতুকপটিসন্ধি হোতীতি ৰারো কথিতো। তিহেতুককম্মেন দুহেতুকপটিসন্ধি হোতীতি ৰারো পন পটিচ্ছন্নো হুত্বা গতো।</p>
<p class="bodytext">ইদানি <a name="V0.0321"></a> দুহেতুককম্মেন দুহেতুকপটিসন্ধিকথা হোতি। সোমনস্সসহগতদুহেতুকঅসঙ্খারিকচিত্তেন হি কম্মে আযূহিতে তাদিসেনেৰ ৰিপাকচিত্তেন গহিতপটিসন্ধিকস্স ৰুড্ঢিপ্পত্তস্স চক্খুদ্বারে ইট্ঠারম্মণে আপাথগতে হেট্ঠা ৰুত্তনযেনেৰ তযো মোঘৰারা হোন্তি। দুহেতুকস্স পন <span class="bld">জৰনকিরিযা</span> নত্থি। তস্মা কুসলতো চত্তারি সোমনস্সসহগতানি, অকুসলতো চত্তারীতি ইমেসং অট্ঠন্নং অঞ্ঞতরেন জৰিতপরিযোসানে দুহেতুকমেৰ সোমনস্সসহগতঅসঙ্খারিকং তদারম্মণং হোতি। এৰমস্স চক্খুৰিঞ্ঞাণাদীনি তীণি, ইদঞ্চ তদারম্মণন্তি, চত্তারি গণনূপগচিত্তানি হোন্তি। ‘ইট্ঠমজ্ঝত্তারম্মণে’ পন কুসলতো উপেক্খাসহগতানং চতুন্নং, অকুসলতো চতুন্নন্তি, অট্ঠন্নং অঞ্ঞতরেন জৰিতপরিযোসানে দুহেতুকমেৰ উপেক্খাসহগতং অসঙ্খারিকং তদারম্মণং হোতি। এৰমস্স উপেক্খাসহগতসন্তীরণং, ইদঞ্চ তদারম্মণন্তি, দ্বে গণনূপগচিত্তানি হোন্তি। তানি পুরিমেহি চতূহি সদ্ধিং ছ। সোতদ্বারাদীসুপি ছ ছাতি একায চেতনায কম্মে আযূহিতে সমতিংস চিত্তানি উপ্পজ্জন্তি। অগ্গহিতগ্গহণেন পন চক্খুদ্বারে ছ, সোতৰিঞ্ঞাণাদীনি চত্তারীতি দস হোন্তি। অম্বোপমনিযামকথা পাকতিকা এৰ। যন্তোপমা ইধ ন লব্ভতীতি ৰুত্তং।</p>
<p class="bodytext">সোমনস্সসহগতদুহেতুকসসঙ্খারিককুসলচিত্তেন <a name="M0.0325"></a> <a name="P0.0286"></a> কম্মে আযূহিতেপি উপেক্খাসহগতদুহেতুকঅসঙ্খারিকসসঙ্খারিকেহি কম্মে আযূহিতেপি এসেৰ নযো। এত্তাৰতা দুহেতুককম্মেন দুহেতুকপটিসন্ধি হোতীতি ৰারো কথিতো।</p>
<p class="bodytext">অহেতুকপটিসন্ধি হোতীতি ৰারো পন এৰং ৰেদিতব্বো – কুসলতো চতূহি ঞাণৰিপ্পযুত্তেহি কম্মে আযূহিতে, কুসলৰিপাকাহেতুকমনোৰিঞ্ঞাণধাতুযা উপেক্খাসহগতায পটিসন্ধিযা গহিতায, কম্মসদিসা পটিসন্ধীতি ন ৰত্তব্বা। ইতো পট্ঠায হেট্ঠা ৰুত্তনযেনেৰ কথেত্বা ইট্ঠেপি ইট্ঠমজ্ঝত্তেপি চিত্তপ্পৰত্তি ৰেদিতব্বা। ইমস্স হি থেরস্স ৰাদে পিণ্ডজৰনং জৰতি। সেসা ইদং পন জৰনং কুসলত্থায ৰা অকুসলত্থায ৰা কো নিযামেতীতিআদিকথা সব্বা হেট্ঠা ৰুত্তনযেনেৰ ৰেদিতব্বাতি। এত্তাৰতা মোরৰাপীৰাসীমহাদত্তত্থেরৰাদে দ্বাদসকমগ্গো নিট্ঠিতো সদ্ধিং দসকমগ্গেন চেৰ অহেতুকট্ঠকেন চ।</p>
<p class="bodytext">ইদানি <span class="bld">মহাধম্মরক্খিতত্থেরৰাদে দসকমগ্গকথা</span> হোতি। তত্থ সাকেতপঞ্হউস্সদকিত্তনানি পাকতিকানেৰ। হেতুকিত্তনে পন অযং ৰিসেসো। তিহেতুককম্মং তিহেতুকৰিপাকম্পি দুহেতুকৰিপাকম্পি <a name="V0.0322"></a> অহেতুকৰিপাকম্পি দেতি। দুহেতুককম্মং তিহেতুকমেৰ ন দেতি, ইতরং দেতি। তিহেতুককম্মেন পটিসন্ধি তিহেতুকাৰ হোতি; দুহেতুকাহেতুকা ন হোতি। দুহেতুককম্মেন দুহেতুকাহেতুকা হোতি, তিহেতুকা ন হোতি। অসঙ্খারিককম্মং ৰিপাকং অসঙ্খারিকমেৰ দেতি, নো সসঙ্খারিকং। সসঙ্খারিকম্পি সসঙ্খারিকমেৰ দেতি, নো অসঙ্খারিকং। আরম্মণেন ৰেদনা পরিৰত্তেতব্বা। জৰনং পিণ্ডজৰনমেৰ জৰতি। আদিতো পট্ঠায চিত্তানি কথেতব্বানি।</p>
<p class="bodytext">তত্রাযং কথা – একো পঠমকুসলচিত্তেন কম্মং আযূহতি, পঠমৰিপাকচিত্তেনেৰ পটিসন্ধিং গণ্হাতি। অযং কম্মসদিসা পটিসন্ধি। তস্স ৰুড্ঢিপ্পত্তস্স চক্খুদ্বারে ‘ইট্ঠারম্মণে’ আপাথগতে ৰুত্তনযেনেৰ তযো মোঘৰারা হোন্তি। অথস্স হেট্ঠা ৰুত্তানং তেরসন্নং সোমনস্সসহগতজৰনানং <a name="P0.0287"></a> অঞ্ঞতরেন জৰিতপরিযোসানে পঠমৰিপাকচিত্তমেৰ তদারম্মণং <a name="M0.0326"></a> হোতি। তং ‘মূলভৰঙ্গং’ ‘তদারম্মণ’ন্তি দ্বে নামানি লভতি। এৰমস্স চক্খুৰিঞ্ঞাণাদীনি তীণি, ইদঞ্চ তদারম্মণন্তি, চত্তারি গণনূপগচিত্তানি হোন্তি। ‘ইট্ঠমজ্ঝত্তারম্মণে’ হেট্ঠা ৰুত্তানংযেৰ দ্বাদসন্নং উপেক্খাসহগতজৰনানং অঞ্ঞতরেন জৰিতপরিযোসানে উপেক্খাসহগতং তিহেতুকং অসঙ্খারিকচিত্তং তদারম্মণতায পৰত্ততি। তং ‘আগন্তুকভৰঙ্গং’‘তদারম্মণ’ন্তি দ্বে নামানি লভতি। এৰমস্স উপেক্খাসহগতসন্তীরণং ইদঞ্চ তদারম্মণন্তি দ্বে গণনূপগচিত্তানি। তানি পুরিমেহি চতূহি সদ্ধিং ছ হোন্তি। এৰং একায চেতনায কম্মে আযূহিতে পঞ্চসু দ্বারেসু সমতিংস চিত্তানি উপ্পজ্জন্তি। অগ্গহিতগ্গহণেন পন চক্খুদ্বারে ছ, সোতৰিঞ্ঞাণাদীনি চত্তারীতি দস হোন্তি। অম্বোপমনিযামকথা পাকতিকাযেৰ।</p>
<p class="bodytext">দুতিযততিযচতুত্থকুসলচিত্তেহি কম্মে আযূহিতেপি এত্তকানেৰ ৰিপাকচিত্তানি হোন্তি। চতূহি উপেক্খাসহগতচিত্তেহি আযূহিতেপি এসেৰ নযো। ইধ পন পঠমং ইট্ঠমজ্ঝত্তারম্মণং দস্সেতব্বং। পচ্ছা ইট্ঠারম্মণেন ৰেদনা পরিৰত্তেতব্বা। অম্বোপমনিযামকথা পাকতিকা এৰ। যন্তোপমা ন লব্ভতি। ‘কুসলতো পন চতুন্নং ঞাণৰিপ্পযুত্তানং অঞ্ঞতরেন কম্মে আযূহিতে’তি ইতো পট্ঠায সব্বং ৰিত্থারেত্বা অহেতুকট্ঠকং কথেতব্বং। এত্তাৰতা মহাধম্মরক্খিতত্থেরৰাদে দসকমগ্গো নিট্ঠিতো হোতি, সদ্ধিং অহেতুকট্ঠকেনাতি।</p>
<p class="bodytext">ইমেসং পন তিণ্ণং থেরানং কতরস্স ৰাদো গহেতব্বোতি? ন কস্সচি একংসেন। সব্বেসং পন ৰাদেসু যুত্তং গহেতব্বং। পঠমৰাদস্মিঞ্হি সসঙ্খারাসঙ্খারৰিধানং পচ্চযভেদতো অধিপ্পেতং। তেনেত্থ <a name="V0.0323"></a>, অসঙ্খারিককুসলস্স দুব্বলপচ্চযেহি উপ্পন্নং সসঙ্খারিকৰিপাকং, সসঙ্খারিককুসলস্স বলৰপচ্চযেহি উপ্পন্নং অসঙ্খারিকৰিপাকঞ্চ গহেত্বা, লব্ভমানানিপি কিরিযজৰনানি পহায, কুসলজৰনেন তদারম্মণং আরম্মণেন চ ৰেদনং <a name="P0.0288"></a> নিযামেত্বা, সেক্খপুথুজ্জনৰসেন সোল়সকমগ্গো কথিতো। যং পনেত্থ অকুসলজৰনাৰসানে অহেতুকৰিপাকমেৰ তদারম্মণং দস্সিতং, তং ইতরেসু ন দস্সিতমেৰ। তস্মা তং তত্থ তেসু ৰুত্তং সহেতুকৰিপাকঞ্চ, এত্থাপি সব্বমিদং লব্ভতেৰ। তত্রাযং নযো – যদা হি কুসলজৰনানং অন্তরন্তরা অকুসলং জৰতি, তদা কুসলাৰসানে আচিণ্ণসদিসমেৰ, অকুসলাৰসানে <a name="M0.0327"></a> সহেতুকং তদারম্মণং যুত্তং। যদা নিরন্তরং অকুসলমেৰ তদা অহেতুকং। এৰং তাৰ পঠমৰাদে যুত্তং গহেতব্বং।</p>
<p class="bodytext">দুতিযৰাদে পন কুসলতো সসঙ্খারাসঙ্খারৰিধানং অধিপ্পেতং। তেনেত্থ অসঙ্খারিককুসলস্স অসঙ্খারিকমেৰ ৰিপাকং, সসঙ্খারিককুসলস্স চ সসঙ্খারিকমেৰ গহেত্বা, জৰনেন তদারম্মণনিযামং অকত্বা, সব্বেসম্পি সেক্খাসেক্খপুথুজ্জনানং উপ্পত্তিরহো পিণ্ডজৰনৰসেনেৰ দ্বাদসকমগ্গো কথিতো। তিহেতুকজৰনাৰসানে পনেত্থ তিহেতুকং তদারম্মণং যুত্তং। দুহেতুকজৰনাৰসানে দুহেতুকং, অহেতুকজৰনাৰসানে অহেতুকং ভাজেত্বা পন ন ৰুত্তং। এৰং দুতিযৰাদে যুত্তং গহেতব্বং।</p>
<p class="bodytext">ততিযৰাদেপি কুসলতোৰ অসঙ্খারসসঙ্খারৰিধানং অধিপ্পেতং। ‘তিহেতুককম্মং তিহেতুকৰিপাকম্পি দুহেতুকৰিপাকম্পি অহেতুকৰিপাকম্পি দেতী’তি পন ৰচনতো অসঙ্খারিকতিহেতুকপটিসন্ধিকস্স অসঙ্খারিকদুহেতুকেনপি তদারম্মণেন ভৰিতব্বং। তং অদস্সেত্বা হেতুসদিসমেৰ তদারম্মণং দস্সিতং। তং পুরিমায হেতুকিত্তনলদ্ধিযা ন যুজ্জতি। কেৰলং দসকমগ্গৰিভাৰনত্থমেৰ ৰুত্তং। ইতরম্পি পন লব্ভতেৰ। এৰং ততিযৰাদেপি যুত্তং গহেতব্বং। অযঞ্চ সব্বাপি পটিসন্ধিজনকস্সেৰ কম্মস্স ৰিপাকং সন্ধায তদারম্মণকথা। ‘সহেতুকং ভৰঙ্গং অহেতুকস্স ভৰঙ্গস্স অনন্তরপচ্চযেন পচ্চযো’তি (পট্ঠা॰ ৩.১.১০২) ৰচনতো পন নানাকম্মেন অহেতুকপটিসন্ধিকস্সাপি সহেতুকৰিপাকং তদারম্মণং উপ্পজ্জতি। তস্স উপ্পত্তিৰিধানং মহাপকরণে আৰি ভৰিস্সতীতি।</p>
<p class="centered">কামাৰচরকুসলৰিপাককথা নিট্ঠিতা।</p>
<p class="subhead">রূপাৰচরারূপাৰচরৰিপাককথা</p>
<p class="bodytext"><a name="para499"></a><span class="paranum">৪৯৯</span>. ইদানি <a name="P0.0289"></a> <a name="V0.0324"></a> রূপাৰচরাদিৰিপাকং দস্সেতুং পুন <span class="bld">কতমে ধম্মা অব্যাকতা</span>তিআদি আরদ্ধং। তত্থ যস্মা কামাৰচরৰিপাকং অত্তনো কুসলেন সদিসম্পি হোতি, অসদিসম্পি, তস্মা ন তং কুসলানুগতিকং কত্বা ভাজিতং। রূপাৰচরারূপাৰচরৰিপাকং পন যথা হত্থিঅস্সপব্বতাদীনং ছাযা হত্থিআদিসদিসাৰ হোন্তি, তথা অত্তনো কুসলসদিসমেৰ হোতীতি কুসলানুগতিকং কত্বা ভাজিতং। কামাৰচরকম্মঞ্চ যদা কদাচি <a name="M0.0328"></a> ৰিপাকং দেতি, রূপাৰচরারূপাৰচরং পন অনন্তরাযেন, দুতিযস্মিংযেৰ অত্তভাৰে, ৰিপাকং দেতীতিপি কুসলানুগতিকমেৰ কত্বা ভাজিতং। সেসং কুসলে ৰুত্তনযেনেৰ ৰেদিতব্বং। অযং পন ৰিসেসো – পটিপদাদিভেদো চ হীনপণীতমজ্ঝিমভাৰো চ এতেসু ঝানাগমনতো ৰেদিতব্বো। ছন্দাদীনং পন অঞ্ঞতরং ধুরং কত্বা অনুপ্পাদনীযত্তা নিরধিপতিকানেৰ এতানীতি।</p>
<p class="centered">রূপাৰচরারূপাৰচরৰিপাককথা নিট্ঠিতা।</p>
<p class="subhead">লোকুত্তরৰিপাককথা</p>
<p class="bodytext"><a name="para505"></a><span class="paranum">৫০৫</span>. লোকুত্তরৰিপাকম্পি কুসলসদিসত্তা কুসলানুগতিকমেৰ কত্বা ভাজিতং। যস্মা পন তেভূমককুসলং চুতিপটিসন্ধিৰসেন ৰট্টং আচিনাতি ৰড্ঢেতি, তস্মা তত্থ <span class="bld">কতত্তা উপচিতত্তা</span>তি ৰুত্তং। লোকুত্তরং পন তেন আচিতম্পি অপচিনাতি, সযম্পি চুতিপটিসন্ধিৰসেন ন আচিনাতি, তেনেত্থ ‘কতত্তা উপচিতত্তা’তি অৰত্বা <span class="bld">কতত্তা ভাৰিতত্তা</span>তি ৰুত্তং।</p>
<p class="bodytext"><span class="bld">সুঞ্ঞত</span>ন্তিআদীসু ‘মগ্গো’ তাৰ ‘আগমনতো সগুণতো আরম্মণতোতি তীহি কারণেহি নামং লভতী’তি, ইদং হেট্ঠা কুসলাধিকারে ৰিত্থারিতং। তত্থ সুত্তন্তিকপরিযাযেন সগুণতোপি আরম্মণতোপি নামং লভতি। পরিযাযদেসনা হেসা। অভিধম্মকথা পন নিপ্পরিযাযদেসনা। তস্মা ইধ সগুণতো ৰা আরম্মণতো ৰা নামং ন লভতি, আগমনতোৰ লভতি। আগমনমেৰ হি ধুরং। তং দুৰিধং হোতি – ৰিপস্সনাগমনং মগ্গাগমনন্তি।</p>
<p class="bodytext">তত্থ <a name="V0.0325"></a> মগ্গস্স আগতট্ঠানে ৰিপস্সনাগমনং ধুরং, ফলস্স <a name="P0.0290"></a> আগতট্ঠানে মগ্গাগমনং ধুরন্তি, ইদম্পি হেট্ঠা ৰুত্তমেৰ। তেসু ইদং ফলস্স আগতট্ঠানং, তস্মা ইধ মগ্গাগমনং ধুরন্তি ৰেদিতব্বং। সো পনেস মগ্গো আগমনতো ‘সুঞ্ঞত’ন্তি নামং লভিত্বা সগুণতো চ আরম্মণতো চ ‘অনিমিত্তো’‘অপ্পণিহিতো’তিপি ৰুচ্চতি। তস্মা সযং আগমনীযট্ঠানে ঠত্বা অত্তনো ফলস্স তীণি নামানি দেতি। কথং? অযঞ্হি সুদ্ধাগমনৰসেনেৰ লদ্ধনামো ‘সুঞ্ঞতমগ্গো’ সযং আগমনীযট্ঠানে ঠত্বা অত্তনো ফলস্স নামং দদমানো ‘সুঞ্ঞত’ন্তি নামং অকাসি। ‘সুঞ্ঞতঅনিমিত্তমগ্গো’ সযং আগমনীযট্ঠানে ঠত্বা অত্তনো ফলস্স নামং দদমানো ‘অনিমিত্ত’ন্তি নামং অকাসি। ‘সুঞ্ঞতঅপ্পণিহিতমগ্গো’ সযং আগমনীযট্ঠানে <a name="M0.0329"></a> ঠত্বা অত্তনো ফলস্স নামং দদমানো ‘অপ্পণিহিত’ন্তি নামং অকাসি। ইমানি পন তীণি নামানি মগ্গানন্তরে ফলচিত্তস্মিংযেৰ ইমিনা নযেন লব্ভন্তি, নো অপরভাগে ৰল়ঞ্জনকফলসমাপত্তিযা। অপরভাগে পন অনিচ্চতাদীহি তীহি ৰিপস্সনাহি ৰিপস্সিতুং সক্কোতি। অথস্স ৰুট্ঠিতৰুট্ঠিতৰিপস্সনাৰসেন অনিমিত্তঅপ্পণিহিতসুঞ্ঞতসঙ্খাতানি তীণি ফলানি উপ্পজ্জন্তি। তেসং তানেৰ সঙ্খারারম্মণানি। অনিচ্চানুপস্সনাদীনি ঞাণানি অনুলোমঞাণানি নাম হোন্তি।</p>
<p class="bodytext">যো চাযং সুঞ্ঞতমগ্গে ৰুত্তো। অপ্পণিহিতমগ্গেপি এসেৰ নযো। অযম্পি হি সুদ্ধাগমনৰসেন লদ্ধনামো ‘অপ্পণিহিতমগ্গো’ সযং আগমনীযট্ঠানে ঠত্বা অত্তনো ফলস্স নামং দদমানো ‘অপ্পণিহিত’ন্তি নামং অকাসি। ‘অপ্পণিহিতঅনিমিত্তমগ্গো’ সযং আগমনীযট্ঠানে ঠত্বা অত্তনো ফলস্স নামং দদমানো ‘অনিমিত্ত’ন্তি নামং অকাসি। ‘অপ্পণিহিতসুঞ্ঞতমগ্গো’ সযং আগমনীযট্ঠানে ঠত্বা অত্তনো ফলস্স নামং দদমানো ‘সুঞ্ঞত’ন্তি নামং <a name="P0.0291"></a> অকাসি। ইমানিপি তীণি নামানি মগ্গানন্তরে ফলচিত্তস্মিংযেৰ ইমিনা নযেন লব্ভন্তি, ন অপরভাগে ৰল়ঞ্জনকফলসমাপত্তিযাতি। এৰং ইমস্মিং ৰিপাকনিদ্দেসে কুসলচিত্তেহি তিগুণানি ৰিপাকচিত্তানি ৰেদিতব্বানি।</p>
<p class="bodytext">যথা পন তেভূমককুসলানি অত্তনো ৰিপাকং অধিপতিং লভাপেতুং ন সক্কোন্তি, ন এৰং লোকুত্তরকুসলানি। কস্মা? তেভূমককুসলানঞ্হি অঞ্ঞো আযূহনকালো অঞ্ঞো ৰিপচ্চনকালো। তেন তানি অত্তনো ৰিপাকং অধিপতিং লভাপেতুং ন সক্কোন্তি। লোকুত্তরানি পন তায সদ্ধায, তস্মিং ৰীরিযে, তায সতিযা, তস্মিং সমাধিম্হি, তায পঞ্ঞায অৰূপসন্তায <a name="V0.0326"></a>, অপণ্ণকং অৰিরদ্ধং মগ্গানন্তরমেৰ ৰিপাকং পটিলভন্তি, তেন অত্তনো ৰিপাকং অধিপতিং লভাপেতুং সক্কোন্তি।</p>
<p class="bodytext">যথা হি পরিত্তকস্স অগ্গিনো গতট্ঠানে অগ্গিস্মিং নিব্বুতমত্তেযেৰ উণ্হাকারো নিব্বাযিত্বা কিঞ্চি ন হোতি, মহন্তং পন আদিত্তং অগ্গিক্খন্ধং নিব্বাপেত্বা <a name="M0.0330"></a> গোমযপরিভণ্ডে কতেপি উণ্হাকারো অৰূপসন্তোৰ হোতি, এৰমেৰ তেভূমককুসলে অঞ্ঞো কম্মক্খণো অঞ্ঞো ৰিপাকক্খণো পরিত্তঅগ্গিট্ঠানে উণ্হভাৰনিব্বুতকালো ৰিয হোতি। তস্মা তং অত্তনো ৰিপাকং অধিপতিং লভাপেতুং ন সক্কোতি। লোকুত্তরে পন তায সদ্ধায…পে॰… তায পঞ্ঞায অৰূপসন্তায, মগ্গানন্তরমেৰ ফলং উপ্পজ্জতি, তস্মা তং অত্তনো ৰিপাকং অধিপতিং লভাপেতীতি ৰেদিতব্বং। তেনাহু পোরাণা – ‘ৰিপাকে অধিপতি নত্থি ঠপেত্বা লোকুত্তর’ন্তি।</p>
<p class="bodytext"><a name="para555"></a><span class="paranum">৫৫৫</span>. চতুত্থফলনিদ্দেসে <span class="bld">অঞ্ঞাতাৰিন্দ্রিয</span>ন্তি অঞ্ঞাতাৰিনো চতূসু সচ্চেসু নিট্ঠিতঞাণকিচ্চস্স ইন্দ্রিযং, অঞ্ঞাতাৰীনং ৰা চতূসু সচ্চেসু নিট্ঠিতকিচ্চানং চত্তারি সচ্চানি ঞত্বা পটিৰিজ্ঝিত্বা ঠিতানং ধম্মানং অব্ভন্তরে <a name="P0.0292"></a> ইন্দট্ঠসাধনেন ইন্দ্রিযং। নিদ্দেসৰারেপিস্স <span class="bld">অঞ্ঞাতাৰীন</span>ন্তি আজানিত্বা ঠিতানং। <span class="bld">ধম্মান</span>ন্তি সম্পযুত্তধম্মানং অব্ভন্তরে। <span class="bld">অঞ্ঞা</span>তি আজাননা, <span class="bld">পঞ্ঞা পজাননা</span>তিআদীনি ৰুত্তত্থানেৰ। <span class="bld">মগ্গঙ্গং মগ্গপরিযাপন্ন</span>ন্তি ফলমগ্গস্স অঙ্গং, ফলমগ্গে চ পরিযাপন্নন্তি অত্থো।</p>
<p class="bodytext">অপিচেত্থ ইদং পকিণ্ণকং – একং ইন্দ্রিযং একং ঠানং গচ্ছতি, একং ছ ঠানানি গচ্ছতি, একং একং ঠানং গচ্ছতি। একঞ্হি ‘অনঞ্ঞাতঞ্ঞস্সামীতিন্দ্রিযং’ একং ঠানং গচ্ছতি সোতাপত্তিমগ্গং। একং ‘অঞ্ঞিন্দ্রিযং’ হেট্ঠা তীণি ফলানি, উপরি তযো মগ্গেতি ছ ঠানানি গচ্ছতি। একং ‘অঞ্ঞাতাৰিন্দ্রিযং’ একং ঠানং গচ্ছতি অরহত্তফলং। সব্বেসুপি মগ্গফলেসু অত্থতো অট্ঠ অট্ঠ ইন্দ্রিযানীতি চতুসট্ঠি লোকুত্তরিন্দ্রিযানি কথিতানি। পাল়িতো পন নৰ নৰ কত্বা দ্বাসত্ততি হোন্তি। মগ্গে মগ্গঙ্গন্তি ৰুত্তং। ফলেপি মগ্গঙ্গং। মগ্গে বোজ্ঝঙ্গোতি ৰুত্তো ফলেপি বোজ্ঝঙ্গো। মগ্গক্খণে আরতি ৰিরতীতি ৰুত্তা ফলক্খণেপি আরতি ৰিরতীতি। তত্থ মগ্গো মগ্গভাৰেনেৰ মগ্গো, ফলং পন মগ্গং উপাদায মগ্গো নাম; ফলঙ্গং ফলপরিযাপন্নন্তি ৰত্তুম্পি ৰট্টতি। মগ্গে বুজ্ঝনকস্স অঙ্গোতি সম্বোজ্ঝঙ্গো, ফলে বুদ্ধস্স <a name="V0.0327"></a> অঙ্গোতি সম্বোজ্ঝঙ্গো। মগ্গে আরমণৰিরমণৰসেনেৰ আরতি ৰিরতি। ফলে পন আরতিৰিরতিৰসেনাতি।</p>
<p class="centered">লোকুত্তরৰিপাককথা নিট্ঠিতা।</p>
<p class="subhead">অকুসলৰিপাককথা</p>
<p class="bodytext"><a name="para556"></a><span class="paranum">৫৫৬</span>. ইতো <a name="M0.0331"></a> পরানি অকুসলৰিপাকানি – পঞ্চ চক্খুসোতঘানজিব্হাকাযৰিঞ্ঞাণানি, একা মনোধাতু, একা মনোৰিঞ্ঞাণধাতূতি ইমানি সত্ত চিত্তানি – পাল়িতো চ অত্থতো চ হেট্ঠা ৰুত্তেহি তাদিসেহেৰ কুসলৰিপাকচিত্তেহি সদিসানি।</p>
<p class="bodytext">কেৰলঞ্হি তানি কুসলকম্মপচ্চযানি ইমানি অকুসলকম্মপচ্চযানি। তানি চ ইট্ঠইট্ঠমজ্ঝত্তেসু আরম্মণেসু ৰত্তন্তি, ইমানি অনিট্ঠঅনিট্ঠমজ্ঝত্তেসু। তত্থ চ সুখসহগতং কাযৰিঞ্ঞাণং, ইধ দুক্খসহগতং <a name="P0.0293"></a>। তত্থ চ উপেক্খাসহগতা মনোৰিঞ্ঞাণধাতু মনুস্সেসু জচ্চন্ধাদীনং পটিসন্ধিং আদিং কত্বা পঞ্চসু ঠানেসু ৰিপচ্চতি। ইধ পন একাদসৰিধেনাপি অকুসলচিত্তেন কম্মে আযূহিতে কম্মকম্মনিমিত্তগতিনিমিত্তেসু অঞ্ঞতরং আরম্মণং কত্বা চতূসু অপাযেসু পটিসন্ধি হুত্বা ৰিপচ্চতি; দুতিযৰারতো পট্ঠায যাৰতাযুকং ভৰঙ্গং হুত্বা, অনিট্ঠঅনিট্ঠমজ্ঝত্তারম্মণায পঞ্চৰিঞ্ঞাণৰীথিযা সন্তীরণং হুত্বা, বলৰারম্মণে ছসু দ্বারেসু তদারম্মণং হুত্বা, মরণকালে চুতি হুত্বাতি, এৰং পঞ্চসু এৰ ঠানেসু ৰিপচ্চতীতি।</p>
<p class="centered">অকুসলৰিপাককথা নিট্ঠিতা।</p>
<p class="title">কিরিযাব্যাকতৰণ্ণনা</p>
<p class="subhead">মনোধাতুচিত্তং</p>
<p class="bodytext"><a name="para566"></a><span class="paranum">৫৬৬</span>. ইদানি <a name="V0.0328"></a> কিরিযাব্যাকতং ভাজেত্বা দস্সেতুং পুন <span class="bld">কতমে ধম্মা অব্যাকতা</span>তিআদি আরদ্ধং। তত্থ <span class="bld">কিরিযা</span>তি করণমত্তং। সব্বেসুযেৰ হি কিরিযচিত্তেসু যং জৰনভাৰং অপ্পত্তং তং ৰাতপুপ্ফং ৰিয। যং জৰনভাৰপ্পত্তং তং ছিন্নমূলকরুক্খপুপ্ফং ৰিয অফলং হোতি, তংতং কিচ্চসাধনৰসেন পৰত্তত্তা পন করণমত্তমেৰ হোতি। তস্মা কিরিযাতি ৰুত্তং। <span class="bld">নেৰকুসলানাকুসলা</span>তিআদীসু কুসলমূলসঙ্খাতস্স কুসলহেতুনো অভাৰা ‘নেৰকুসলা’; অকুসলমূলসঙ্খাতস্স অকুসলহেতুনো অভাৰা ‘নেৰঅকুসলা’; যোনিসোমনসিকারঅযোনিসোমনসিকারসঙ্খাতানম্পি <a name="M0.0332"></a> কুসলাকুসলপচ্চযানং অভাৰা <span class="bld">‘নেৰকুসলানাকুসলা’</span>। কুসলাকুসলসঙ্খাতস্স জনকহেতুনো অভাৰা <span class="bld">নেৰকম্মৰিপাকা</span>।</p>
<p class="bodytext">ইধাপি চিত্তস্সেকগ্গতানিদ্দেসে পৰত্তিট্ঠিতিমত্তমেৰ লব্ভতি। দ্বে পঞ্চৰিঞ্ঞাণানি, তিস্সো মনোধাতুযো, তিস্সো মনোৰিঞ্ঞাণধাতুযো, ৰিচিকিচ্ছাসহগতন্তি ইমেসু সত্তরসসু চিত্তেসু দুব্বলত্তা সণ্ঠিতি অৰট্ঠিতিআদীনি ন লব্ভন্তি। সেসং সব্বং ৰিপাকমনোধাতুনিদ্দেসে ৰুত্তনযেনেৰ <a name="P0.0294"></a> ৰেদিতব্বং, অঞ্ঞত্র উপ্পত্তিট্ঠানা। তঞ্হি চিত্তং পঞ্চৰিঞ্ঞাণানন্তরং উপ্পজ্জতি। ইদং পন পঞ্চদ্বারে ৰল়ঞ্জনকপ্পৰত্তিকালে সব্বেসং পুরে উপ্পজ্জতি। কথং? চক্খুদ্বারে তাৰ ইট্ঠইট্ঠমজ্ঝত্তঅনিট্ঠঅনিট্ঠমজ্ঝত্তেসু রূপারম্মণেসু যেন কেনচি পসাদে ঘট্টিতে তং আরম্মণং গহেত্বা আৰজ্জনৰসেন পুরেচারিকং হুত্বা ভৰঙ্গং আৰট্টযমানং উপ্পজ্জতি। সোতদ্বারাদীসুপি এসেৰ নযোতি।</p>
<p class="centered">কিরিযমনোধাতুচিত্তং নিট্ঠিতং।</p>
<p class="subhead">কিরিযমনোৰিঞ্ঞাণধাতুচিত্তানি</p>
<p class="bodytext"><a name="para568"></a><span class="paranum">৫৬৮</span>. <span class="bld">মনোৰিঞ্ঞাণধাতু</span> <a name="V0.0329"></a> <span class="bld">উপ্পন্না হোতি…পে॰… সোমনস্সসহগতা</span>তি, ইদং চিত্তং অঞ্ঞেসং অসাধারণং। খীণাসৰস্সেৰ পাটিপুগ্গলিকং। ছসু দ্বারেসু লব্ভতি। চক্খুদ্বারে হি পধানসারুপ্পং ঠানং দিস্বা খীণাসৰো ইমিনা চিত্তেন সোমনস্সিতো হোতি। সোতদ্বারে ভণ্ডভাজনীযট্ঠানং পত্বা মহাসদ্দং কত্বা লুদ্ধলুদ্ধেসু গণ্হন্তেসু ‘এৰরূপা নাম মে লোলুপ্পতণ্হা পহীনা’তি ইমিনা চিত্তেন সোমনস্সিতো হোতি। ঘানদ্বারে গন্ধেহি ৰা পুপ্ফেহি ৰা চেতিযং পূজেন্তো ইমিনা চিত্তেন সোমনস্সিতো হোতি। জিব্হাদ্বারে রসসম্পন্নং পিণ্ডপাতং লদ্ধা ভাজেত্বা পরিভুঞ্জন্তো ‘সারণীযধম্মো ৰত মে পূরিতো’তি ইমিনা চিত্তেন সোমনস্সিতো হোতি। কাযদ্বারে অভিসমাচারিকৰত্তং করোন্তো ‘কাযদ্বারে মে ৰত্তং পূরিত’ন্তি ইমিনা চিত্তেন সোমনস্সিতো হোতি। এৰং তাৰ পঞ্চদ্বারে লব্ভতি।</p>
<p class="bodytext">মনোদ্বারে <a name="M0.0333"></a> পন অতীতানাগতমারব্ভ উপ্পজ্জতি। জোতিপালমাণৰ(ম॰ নি॰ ২.২৮২ আদযো) মগ্ঘদেৰরাজ(ম॰ নি॰ ২.৩০৮ আদযো) কণ্হতাপসাদিকালস্মিঞ্হি (জা॰ ১.১০.১১ আদযো) কতং কারণং আৰজ্জেত্বা তথাগতো সিতং পাত্বাকাসি। তং পন পুব্বেনিৰাসঞাণসব্বঞ্ঞুতঞ্ঞাণানং কিচ্চং। তেসং পন দ্বিন্নং ঞাণানং চিণ্ণপরিযন্তে ইদং চিত্তং হাসযমানং উপ্পজ্জতি। অনাগতে ‘তন্তিস্সরো মুদিঙ্গস্সরো <a name="P0.0295"></a> পচ্চেকবুদ্ধো ভৰিস্সতী’তি সিতং পাত্বাকাসি। তম্পি অনাগতংসঞাণসব্বঞ্ঞুতঞ্ঞাণানং কিচ্চং। তেসং পন দ্বিন্ন ঞাণানং চিণ্ণপরিযন্তে ইদং চিত্তং হাসযমানং উপ্পজ্জতি।</p>
<p class="bodytext">নিদ্দেসৰারে পনস্স সেসঅহেতুকচিত্তেহি বলৰতরতায চিত্তেকগ্গতা সমাধিবলং পাপেত্বা ঠপিতা। ৰীরিযম্পি ৰীরিযবলং পাপেত্বা। উদ্দেসৰারে পন ‘সমাধিবলং হোতি ৰীরিযবলং হোতী’তি অনাগতত্তা পরিপুণ্ণেন বলট্ঠেনেতং দ্বযং বলং নাম ন হোতি। যস্মা পন ‘নেৰ কুসলং নাকুসলং’ তস্মা বলন্তি ৰত্বান ঠপিতং। যস্মা চ ন নিপ্পরিযাযেন বলং, তস্মা সঙ্গহৰারেপি ‘দ্বে বলানি হোন্তী’তি ন ৰুত্তং। সেসং সব্বং সোমনস্সসহগতাহেতুকমনোৰিঞ্ঞাণধাতুনিদ্দেসে ৰুত্তনযেনেৰ ৰেদিতব্বং।</p>
<p class="bodytext"><a name="para574"></a><span class="paranum">৫৭৪</span>. <span class="bld">উপেক্খাসহগতা</span>তি ইদং চিত্তং তীসু ভৰেসু সব্বেসং সচিত্তকসত্তানং সাধারণং, ন <a name="V0.0330"></a> কস্সচি সচিত্তকস্স নুপ্পজ্জতি নাম। উপ্পজ্জমানং পন পঞ্চদ্বারে ৰোট্ঠব্বনং হোতি, মনোদ্বারে আৰজ্জনং। ছ অসাধারণঞাণানিপি ইমিনা গহিতারম্মণমেৰ গণ্হন্তি। মহাগজং নামেতং চিত্তং; ইমস্স অনারম্মণং নাম নত্থি। ‘অসব্বঞ্ঞুতঞ্ঞাণং সব্বঞ্ঞুতঞ্ঞাণগতিকং নাম কতম’ন্তি ৰুত্তে ‘ইদ’ন্তি ৰত্তব্বং। সেসমেত্থ পুরিমচিত্তে ৰুত্তনযেনেৰ ৰেদিতব্বং। কেৰলঞ্হি তত্থ সপ্পীতিকত্তা নৰঙ্গিকো সঙ্খারক্খন্ধো ৰিভত্তো। ইধ নিপ্পীতিকত্তা অট্ঠঙ্গিকো।</p>
<p class="bodytext">ইদানি <a name="M0.0334"></a> যানি কুসলতো অট্ঠ মহাচিত্তানেৰ খীণাসৰস্স উপ্পজ্জনতায কিরিযানি জাতানি, তস্মা তানি কুসলনিদ্দেসে ৰুত্তনযেনেৰ ৰেদিতব্বানি।</p>
<p class="bodytext">ইধ ঠত্বা হসনকচিত্তানি সমোধানেতব্বানি। কতি পনেতানি হোন্তীতি? ৰুচ্চতে তেরস। পুথুজ্জনা হি কুসলতো চতূহি সোমনস্সসহগতেহি, অকুসলতো চতূহীতি, অট্ঠহি চিত্তেহি হসন্তি। সেক্খা কুসলতো চতূহি সোমনস্সসহগতেহি, অকুসলতো দ্বীহি দিট্ঠিগতৰিপ্পযুত্তেহি সোমনস্সসহগতেহীতি, ছহি চিত্তেহি হসন্তি। খীণাসৰা কিরিযতো পঞ্চহি সোমনস্সসহগতেহি হসন্তীতি।</p>
<p class="subhead">রূপাৰচরারূপাৰচরকিরিযং</p>
<p class="bodytext"><a name="para577"></a><span class="paranum">৫৭৭</span>. রূপাৰচরারূপাৰচরকিরিযনিদ্দেসেসু <a name="P0.0296"></a> <span class="bld">দিট্ঠধম্মসুখৰিহার</span>ন্তি দিট্ঠধম্মে, ইমস্মিংযেৰ অত্তভাৰে, সুখৰিহারমত্তং। তত্থ খীণাসৰস্স পুথুজ্জনকালে নিব্বত্তিতা সমাপত্তি যাৰ ন নং সমাপজ্জতি তাৰ কুসলাৰ সমাপন্নকালে কিরিযা হোতি। খীণাসৰকালে পনস্স নিব্বত্তিতা সমাপত্তি কিরিযাৰ হোতি। সেসং সব্বং তংসদিসত্তা কুসলনিদ্দেসে ৰুত্তনযেনেৰ ৰেদিতব্বন্তি।</p>
<p class="centered">অট্ঠসালিনিযা ধম্মসঙ্গহঅট্ঠকথায</p>
<p class="centered">চিত্তুপ্পাদকণ্ডকথা নিট্ঠিতা।</p>
<p class="centered">অব্যাকতপদং পন নেৰ তাৰ নিট্ঠিতন্তি।</p>
<p class="centered">চিত্তুপ্পাদকণ্ডৰণ্ণনা নিট্ঠিতা।</p></div>
<p class="chapter">২. রূপকণ্ডো</p>
<div class="chaptxt">
<p class="title">উদ্দেসৰণ্ণনা</p>
<p class="bodytext">ইদানি <a name="M0.0335"></a> <a name="V0.0331"></a> রূপকণ্ডং ভাজেত্বা দস্সেতুং পুন <span class="bld">কতমে ধম্মা অব্যাকতা</span>তিআদি আরদ্ধং। তত্থ কিঞ্চাপি হেট্ঠা চিত্তুপ্পাদকণ্ডে ৰিপাকাব্যাকতঞ্চেৰ কিরিযাব্যাকতঞ্চ নিস্সেসং কত্বা ভাজিতং, রূপাব্যাকতনিব্বানাব্যাকতানি পন অকথিতানি, তানি কথেতুং চতুব্বিধম্পি অব্যাকতং সমোধানেত্বা দস্সেন্তো <span class="bld">কুসলাকুসলানং ধম্মানং ৰিপাকা</span>তিআদিমাহ। তত্থ <span class="bld">কুসলাকুসলান</span>ন্তি চতুভূমককুসলানঞ্চেৰ অকুসলানঞ্চ। এৰং তাৰ ৰিপাকাব্যাকতং কুসলৰিপাকাকুসলৰিপাকৰসেন দ্বীহি পদেহি পরিযাদিযিত্বা দস্সিতং। যস্মা পন তং সব্বম্পি কামাৰচরং ৰা হোতি, রূপাৰচরাদীসু ৰা অঞ্ঞতরং, তস্মা <span class="bld">‘কামাৰচরা’</span>তিআদিনা নযেন তদেৰ ৰিপাকাব্যাকতং ভূমন্তরৰসেন পরিযাদিযিত্বা দস্সিতং। যস্মা পন তং ৰেদনাক্খন্ধোপি হোতি…পে॰… ৰিঞ্ঞাণক্খন্ধোপি, তস্মা পুন সম্পযুত্তচতুক্খন্ধৰসেন পরিযাদিযিত্বা দস্সিতং।</p>
<p class="bodytext">এৰং ৰিপাকাব্যাকতং কুসলাকুসলৰসেন ভূমন্তরৰসেন সম্পযুত্তক্খন্ধৰসেনাতি তীহি নযেহি পরিযাদায দস্সেত্বা, পুন কিরিযাব্যাকতং <a name="P0.0297"></a> দস্সেন্তো <span class="bld">যে চ ধম্মা কিরিযা</span>তিআদিমাহ। তত্থ ‘কামাৰচরা রূপাৰচরা অরূপাৰচরা ৰেদনাক্খন্ধো…পে॰… ৰিঞ্ঞাণক্খন্ধো’তি ৰত্তব্বং ভৰেয্য। হেট্ঠা পন গহিতমেৰাতি নযং দস্সেত্বা নিস্সজ্জিতং। ইদানি অৰিভত্তং দস্সেন্তো <span class="bld">সব্বঞ্চ রূপং অসঙ্খতা চ ধাতূ</span>তি আহ। তত্থ <span class="bld">‘সব্বঞ্চ রূপ’</span>ন্তি পদেন পঞ্চৰীসতি রূপানি ছন্নৰুতিরূপকোট্ঠাসা নিপ্পদেসতো গহিতাতি ৰেদিতব্বা। <span class="bld">‘অসঙ্খতা চ</span> <a name="V0.0332"></a> <span class="bld">ধাতূ’</span>তি পদেন নিব্বানং নিপ্পদেসতো গহিতন্তি। এত্তাৰতা <span class="bld">‘অব্যাকতা ধম্মা’</span>তি পদং নিট্ঠিতং হোতি।</p>
<p class="bodytext"><a name="para584"></a><span class="paranum">৫৮৪</span>. <span class="bld">তত্থ কতমং সব্বং রূপ</span>ন্তি ইদং কস্মা গহিতং? হেট্ঠা রূপাব্যাকতং সঙ্খেপেন কথিতং। ইদানি তং এককদুকতিকচতুক্ক…পে॰… একাদসকৰসেন ৰিত্থারতো ভাজেত্বা দস্সেতুং ইদং গহিতং। তস্সত্থো – যং ৰুত্তং ‘সব্বঞ্চ রূপং, অসঙ্খতা চ ধাতূ’তি, তস্মিং পদদ্বযে ‘কতমং সব্বং রূপং নাম’? ইদানি তং দস্সেন্তো <span class="bld">চত্তারো চ মহাভূতা</span>তিআদিমাহ <a name="M0.0336"></a>। তত্থ <span class="bld">চত্তারো</span>তি গণনপরিচ্ছেদো। তেন তেসং ঊনাধিকভাৰং নিৰারেতি। ‘চ’-সদ্দো সম্পিণ্ডনত্থো। তেন ন কেৰলং ‘চত্তারো মহাভূতাৰ’ রূপং, অঞ্ঞম্পি অত্থীতি ‘উপাদারূপং’ সম্পিণ্ডেতি।</p>
<p class="bodytext"><span class="bld">মহাভূতা</span>তি এত্থ মহন্তপাতুভাৰাদীহি কারণেহি মহাভূততা ৰেদিতব্বা। এতানি হি মহন্তপাতুভাৰতো, মহাভূতসামঞ্ঞতো, মহাপরিহারতো, মহাৰিকারতো, মহন্তভূতত্তা চাতি ইমেহি কারণেহি মহাভূতানীতি ৰুচ্চন্তি। তত্থ <span class="bld">‘মহন্তপাতুভাৰতো’</span>তি, এতানি হি অনুপাদিন্নকসন্তানেপি উপাদিন্নকসন্তানেপি মহন্তানি পাতুভূতানি। তেসং অনুপাদিন্নকসন্তানে এৰং মহন্তপাতুভাৰতা ৰেদিতব্বা – একঞ্হি চক্কৰাল়ং আযামতো চ ৰিত্থারতো চ যোজনানং দ্বাদস সতসহস্সানি তীণি সহস্সানি চত্তারি সতানি পঞ্ঞাসঞ্চ যোজনানি। পরিক্খেপতো –</p>
<p class="gatha1">সব্বং <a name="P0.0298"></a> সতসহস্সানি, ছত্তিংস পরিমণ্ডলং।</p>
<p class="gathalast">দস চেৰ সহস্সানি, অড্ঢুড্ঢানি সতানি চ॥ (পারা॰ অট্ঠ॰ ১.১; ৰিসুদ্ধি॰ ১.১৩৭)।</p>
<p class="bodytext">তত্থ –</p>
<p class="gatha1">দুৰে সতসহস্সানি, চত্তারি নহুতানি চ।</p>
<p class="gathalast">এত্তকং বহলত্তেন, সঙ্খাতাযং ৰসুন্ধরা॥ (পারা॰ অট্ঠ॰ ১.১; ৰিসুদ্ধি॰ ১.১৩৭)।</p>
<p class="bodytext">তস্সাযেৰ সন্ধারকং –</p>
<p class="gatha1">চত্তারি <a name="V0.0333"></a> সতসহস্সানি, অট্ঠেৰ নহুতানি চ।</p>
<p class="gathalast">এত্তকং বহলত্তেন, জলং ৰাতে পতিট্ঠিতং॥</p>
<p class="bodytext">তস্সাপি সন্ধারকো –</p>
<p class="gatha1">নৰসতসহস্সানি, মালুতো নভমুগ্গতো।</p>
<p class="gathalast">সট্ঠি চেৰ সহস্সানি, এসা লোকস্স সণ্ঠিতি॥</p>
<p class="bodytext">এৰং সণ্ঠিতে চেত্থ যোজনানং –</p>
<p class="gatha1">চতুরাসীতিসহস্সানি, অজ্ঝোগাল়্হো মহণ্ণৰে।</p>
<p class="gathalast">অচ্চুগ্গতো তাৰদেৰ, সিনেরু পব্বতুত্তমো॥</p>
<p class="gatha1">ততো <a name="M0.0337"></a> উপড্ঢুপড্ঢেন, পমাণেন যথাক্কমং।</p>
<p class="gathalast">অজ্ঝোগাল়্হুগ্গতা দিব্বা, নানারতনচিত্তিতা॥</p>
<p class="gatha1">যুগন্ধরো ঈসধরো, করৰীকো সুদস্সনো।</p>
<p class="gathalast">নেমিন্ধরো ৰিনতকো, অস্সকণ্ণো গিরি ব্রহা॥</p>
<p class="gatha1">এতে সত্ত মহাসেলা, সিনেরুস্স সমন্ততো।</p>
<p class="gathalast">মহারাজানমাৰাসা দেৰযক্খনিসেৰিতা॥</p>
<p class="gatha1">যোজনানং সতানুচ্চো, হিমৰা পঞ্চ পব্বতো।</p>
<p class="gatha2">যোজনানং সহস্সানি, তীণি আযতৰিত্থতো।</p>
<p class="gathalast">চতুরাসীতিসহস্সেহি, কূটেহি পটিমণ্ডিতো॥</p>
<p class="gatha1">তিপঞ্চযোজনক্খন্ধপরিক্খেপা নগব্হযা।</p>
<p class="gathalast">পঞ্ঞাসযোজনক্খন্ধসাখাযামা সমন্ততো॥</p>
<p class="gatha1">সতযোজনৰিত্থিণ্ণা <a name="V0.0334"></a>, তাৰদেৰ চ উগ্গতা।</p>
<p class="gathalast">জম্বূ যস্সানুভাৰেন, জম্বুদীপো পকাসিতো॥ (পারা॰ অট্ঠ॰ ১.১; ৰিসুদ্ধি॰ ১.১৩৭)।</p>
<p class="bodytext">যঞ্চেতং জম্বুযা পমাণং তদেৰ অসুরানং চিত্তপাটলিযা, গরুল়ানং সিম্বলিরুক্খস্স, অপরগোযানে কদম্বরুক্খস্স, উত্তরকুরুম্হি কপ্পরুক্খস্স, পুব্বৰিদেহে সিরীসস্স, তাৰতিংসেসু পারিচ্ছত্তকস্সাতি। তেনাহু <a name="P0.0299"></a> পোরাণা –</p>
<p class="gatha1">পাটলী সিম্বলী জম্বূ, দেৰানং পারিচ্ছত্তকো।</p>
<p class="gathalast">কদম্বো কপ্পরুক্খো চ, সিরীসেন ভৰতি সত্তমন্তি॥</p>
<p class="gatha1">দ্বেঅসীতিসহস্সানি, অজ্ঝোগাল়্হো মহণ্ণৰে।</p>
<p class="gatha2">উঅচ্চুগ্গতো তাৰদেৰ, চক্কৰাল়সিলুচ্চযো।</p>
<p class="gathalast">পরিক্খিপিত্বা তং সব্বং, লোকধাতুমযং ঠিতোতি॥</p>
<p class="bodytext">উপাদিন্নকসন্তানেপি মচ্ছকচ্ছপদেৰদানৰাদিসরীরৰসেন মহন্তানেৰ পাতুভূতানি। ৰুত্তঞ্হেতং ভগৰতা – ‘‘সন্তি, ভিক্খৰে, মহাসমুদ্দে যোজনসতিকাপি অত্তভাৰাতি’’আদি।</p>
<p class="bodytext"><span class="bld">‘মহাভূতসামঞ্ঞতো’</span>তি <a name="M0.0338"></a> এতানি হি যথা মাযাকারো অমণিংযেৰ উদকং মণিং কত্বা দস্সেতি, অসুৰণ্ণংযেৰ লেড্ডুং সুৰণ্ণং কত্বা দস্সেতি, যথা চ সযং নেৰ যক্খো ন পক্খী সমানো যক্খভাৰম্পি পক্খিভাৰম্পি দস্সেতি, এৰমেৰ সযং অনীলানেৰ হুত্বা নীলং উপাদারূপং দস্সেন্তি, অপীতানি… অলোহিতানি… অনোদাতানেৰ হুত্বা ওদাতং উপাদারূপং দস্সেন্তীতি মাযাকারমহাভূতসামঞ্ঞতো মহাভূতানি। যথা চ যক্খাদীনি মহাভূতানি যং গণ্হন্তি নেৰ তেসং তস্স অন্তো ন বহিঠানং উপলব্ভতি, ন চ তং নিস্সায ন তিট্ঠন্তি, এৰমেৰ এতানিপি নেৰ অঞ্ঞমঞ্ঞস্স অন্তো ন বহি ঠিতানি হুত্বা উপলব্ভন্তি, ন চ অঞ্ঞমঞ্ঞং নিস্সায ন তিট্ঠন্তীতি। অচিন্তেয্যট্ঠানতায যক্খাদিমহাভূতসামঞ্ঞতোপি মহাভূতানি।</p>
<p class="bodytext">যথা চ যক্খিনীসঙ্খাতানি মহাভূতানি মনাপেহি ৰণ্ণসণ্ঠানৰিক্খেপেহি অত্তনো ভযানকভাৰং <a name="V0.0335"></a> পটিচ্ছাদেত্বা সত্তে ৰঞ্চেন্তি, এৰমেৰ এতানিপি ইত্থিপুরিসসরীরাদীসু মনাপেন ছৰিৰণ্ণেন, মনাপেন অঙ্গপচ্চঙ্গসণ্ঠানেন, মনাপেন চ হত্থপাদঙ্গুলিভমুকৰিক্খেপেন অত্তনো কক্খল়তাদিভেদং সরসলক্খণং পটিচ্ছাদেত্বা বালজনং ৰঞ্চেন্তি, অত্তনো সভাৰং দট্ঠুং ন দেন্তি। ইতি ৰঞ্চকট্ঠেন যক্খিনীমহাভূতসামঞ্ঞতোপি মহাভূতানি।</p>
<p class="bodytext"><span class="bld">‘মহাপরিহারতো’</span>তি <a name="P0.0300"></a> মহন্তেহি পচ্চযেহি পরিহরিতব্বতো। এতানি হি দিৰসে দিৰসে উপনেতব্বত্তা মহন্তেহি ঘাসচ্ছাদনাদীহি ভূতানি পৰত্তানীতি মহাভূতানি। মহাপরিহারানি ৰা ভূতানীতি মহাভূতানি।</p>
<p class="bodytext"><span class="bld">‘মহাৰিকারতো’</span>তি ভূতানং মহাৰিকারতো। এতানি হি উপাদিণ্ণানিপি অনুপাদিণ্ণানিপি মহাৰিকারানি হোন্তি। তত্থ অনুপাদিণ্ণানং কপ্পৰুট্ঠানে ৰিকারমহত্তং পাকটং হোতি, উপাদিণ্ণানং ধাতুক্খোভকালে। তথা হি –</p>
<p class="gatha1">ভূমিতো ৰুট্ঠিতা যাৰ, ব্রহ্মলোকা ৰিধাৰতি।</p>
<p class="gathalast">অচ্চি অচ্চিমতো লোকে, দয্হমানম্হি তেজসা॥</p>
<p class="gatha1">কোটিসতসহস্সেকং, চক্কৰাল়ং ৰিলীযতি।</p>
<p class="gathalast">কুপিতেন যদা লোকো, সলিলেন ৰিনস্সতি॥</p>
<p class="gatha1">কোটিসতসহস্সেকং <a name="M0.0339"></a>, চক্কৰাল়ং ৰিকীরতি।</p>
<p class="gathalast">ৰাযোধাতুপ্পকোপেন, যদা লোকো ৰিনস্সতি॥</p>
<p class="gatha1">পত্থদ্ধো ভৰতি কাযো, দট্ঠো কট্ঠমুখেন ৰা।</p>
<p class="gathalast">পথৰীধাতুপ্পকোপেন, হোতি কট্ঠমুখেৰ সো॥</p>
<p class="gatha1">পূতিযো ভৰতি কাযো, দট্ঠো পূতিমুখেন ৰা।</p>
<p class="gathalast">আপোধাতুপ্পকোপেন, হোতি পূতিমুখেৰ সো॥</p>
<p class="gatha1">সন্তত্তো <a name="V0.0336"></a> ভৰতি কাযো, দট্ঠো অগ্গিমুখেন ৰা।</p>
<p class="gathalast">তেজোধাতুপ্পকোপেন, হোতি অগ্গিমুখেৰ সো॥</p>
<p class="gatha1">সঞ্ছিন্নো ভৰতি কাযো, দট্ঠো সত্থমুখেন ৰা।</p>
<p class="gathalast">ৰাযোধাতুপ্পকোপেন, হোতি সত্থমুখেৰ সো॥ (সং॰ নি॰ অট্ঠ॰ ৩.৪.২৩৮)।</p>
<p class="bodytext">ইতি মহাৰিকারানি ভূতানীতি মহাভূতানি।</p>
<p class="bodytext"><span class="bld">‘মহন্তভূতত্তা চা’</span>তি এতানি হি মহন্তানি মহতা ৰাযামেন পরিগ্গহেতব্বত্তা, ভূতানি ৰিজ্জমানত্তাতি, মহন্তভূতত্তা চ মহাভূতানি। এৰং মহন্তপাতুভাৰাদীহি কারণেহি মহাভূতানি।</p>
<p class="bodytext"><span class="bld">চতুন্নঞ্চ মহাভূতানং উপাদায রূপ</span>ন্তি উপযোগত্থে সামিৰচনং। চত্তারি মহাভূতানি উপাদায, নিস্সায, অমুঞ্চিত্বা পৰত্তরূপন্তি অত্থো। <span class="bld">ইদং ৰুচ্চতি সব্বং রূপ</span>ন্তি ইদং চত্তারি মহাভূতানি, পদপটিপাটিযা নিদ্দিট্ঠানি তেৰীসতি উপাদারূপানীতি, সত্তৰীসতিপ্পভেদং সব্বং রূপং নাম।</p>
<p class="subhead">একৰিধরূপসঙ্গহো</p>
<p class="bodytext">ইদানি <a name="P0.0301"></a> তং ৰিত্থারতো দস্সেতুং একৰিধাদীহি একাদসহি সঙ্গহেহি মাতিকং ঠপেন্তো <span class="bld">সব্বং রূপং ন হেতূ</span>তিআদিমাহ।</p>
<p class="bodytext">তত্থ <span class="bld">‘সব্বং রূপ’</span>ন্তি ইদং পদং ‘সব্বং রূপং ন হেতু’ ‘সব্বং রূপং অহেতুক’ন্তি এৰং সব্বপদেহি সদ্ধিং যোজেতব্বং। সব্বানেৰ চেতানি ‘ন হেতূ’তিআদীনি তেচত্তালীসপদানি উদ্দিট্ঠানি। তেসু পটিপাটিযা চত্তালীসপদানি মাতিকতো গহেত্বা ঠপিতানি, অৰসানে তীণি মাতিকামুত্তকানীতি। এৰং তাৰ পঠমে সঙ্গহে পাল়িৰৰত্থানমেৰ ৰেদিতব্বং। তথা দুতিযসঙ্গহাদীসু।</p>
<p class="subhead">দুৰিধরূপসঙ্গহো</p>
<p class="bodytext">তত্রাযং <a name="M0.0340"></a> <a name="V0.0337"></a> নযো – দুতিযসঙ্গহে তাৰ সতং চত্তারো চ দুকা। তত্থ <span class="bld">অত্থি রূপং উপাদা, অত্থি রূপং নোউপাদা</span>তিআদযো আদিম্হি চুদ্দস দুকা অঞ্ঞমঞ্ঞসম্বন্ধাভাৰতো পকিণ্ণকদুকা নাম। ততো <span class="bld">অত্থি রূপং চক্খুসম্ফস্সস্স ৰত্থূ</span>তিআদযো পঞ্চৰীসতি দুকা ৰত্থুঅৰত্থুউপপরিক্খণৰসেন পৰত্তত্তা ৰত্থুদুকা নাম। ততো <span class="bld">অত্থি রূপং চক্খুসম্ফস্সস্স আরম্মণ</span>ন্তিআদযো পঞ্চৰীসতি আরম্মণানারম্মণউপপরিক্খণৰসেন পৰত্তত্তা আরম্মণদুকা নাম। ততো <span class="bld">অত্থি রূপং চক্খাযতন</span>ন্তি আদযো দস আযতনানাযতনউপপরিক্খণৰসেন পৰত্তত্তা আযতনদুকা নাম। ততো <span class="bld">অত্থি রূপং চক্খুধাতূ</span>তিআদযো দস ধাতুঅধাতুউপপরিক্খণৰসেন পৰত্তত্তা ধাতুদুকা নাম। ততো <span class="bld">অত্থি রূপং চক্খুন্দ্রিয</span>ন্তিআদযো অট্ঠ ইন্দ্রিযানিন্দ্রিযউপপরিক্খণৰসেন পৰত্তত্তা ইন্দ্রিযদুকা নাম। ততো <span class="bld">অত্থি রূপং কাযৰিঞ্ঞত্তী</span>তিআদযো দ্বাদস সুখুমাসুখুমরূপউপপরিক্খণৰসেন পৰত্তত্তা সুখুমরূপদুকা নামাতি। ইদং দুতিযসঙ্গহে পাল়িৰৰত্থানং।</p>
<p class="subhead">তিৰিধরূপসঙ্গহো</p>
<p class="bodytext"><a name="para585"></a><span class="paranum">৫৮৫</span>. ততিযসঙ্গহে সতং তীণি চ তিকানি। তত্থ দুতিযসঙ্গহে ৰুত্তেসু চুদ্দসসু পকিণ্ণকদুকেসু একং অজ্ঝত্তিকদুকং সেসেহি তেরসহি যোজেত্বা যং তং রূপং অজ্ঝত্তিকং তং উপাদা; যং তং রূপং বাহিরং তং অত্থি উপাদা <a name="P0.0302"></a>, অত্থি নোউপাদাতিআদিনা নযেন ঠপিতা তেরস পকিণ্ণকতিকা নাম। ততো তমেৰ দুকং সেসদুকেহি সদ্ধিং যোজেত্বা যং তং রূপং বাহিরং তং চক্খুসম্ফস্সস্স ন ৰত্থু, যং তং রূপং অজ্ঝত্তিকং তং অত্থি চক্খুসম্ফস্সস্স ৰত্থু, অত্থি চক্খুসম্ফস্সস্স ন ৰত্থূতিআদিনা নযেন সেসতিকা ঠপিতা। তেসং নামঞ্চ গণনা চ তেসংযেৰ ৰত্থুদুকাদীনং ৰসেন ৰেদিতব্বাতি। ইদং ততিযসঙ্গহে পাল়িৰৰত্থানং।</p>
<p class="subhead">চতুব্বিধাদিরূপসঙ্গহা</p>
<p class="bodytext"><a name="para586"></a><span class="paranum">৫৮৬</span>. চতুত্থসঙ্গহে দ্বাৰীসতি চতুক্কা। তত্থ সব্বপচ্ছিমো অত্থি রূপং উপাদা অত্থি রূপং নোউপাদাতি এৰং ইধ ৰুত্তং মাতিকং অনামসিত্বা ঠপিতো <a name="M0.0341"></a>। ইতরে পন আমসিত্বা ঠপিতা। কথং? যে তাৰ ইধ দুৰিধসঙ্গহে পকিণ্ণকেসু আদিতো তযো দুকা, তেসু একেকং গহেত্বা <a name="V0.0338"></a> যং তং রূপং উপাদা তং অত্থি উপাদিণ্ণং, অত্থি অনুপাদিণ্ণন্তিআদিনা নযেন পঞ্চহি পঞ্চহি দুকেহি সদ্ধিং যোজেত্বা দুকত্তযমূলকা আদিম্হি পঞ্চদস চতুক্কা ঠপিতা।</p>
<p class="bodytext">ইদানি যো যং চতুক্কো সনিদস্সনদুকো সো যস্মা যং তং রূপং সনিদস্সনং তং অত্থি সপ্পটিঘং, অত্থি অপ্পটিঘন্তিআদিনা নযেন পরেহি ৰা, অত্থি উপাদা অত্থি নোউপাদাতিআদিনা নযেন পুরিমেহি ৰা, দুকেহি সদ্ধিং অত্থাভাৰতো কমাভাৰতো ৰিসেসাভাৰতো চ যোগং ন গচ্ছতি। সনিদস্সনঞ্হি ‘অপ্পটিঘং’ নাম, ‘নো উপাদা’ ৰা নত্থীতি অত্থাভাৰতো যোগং ন গচ্ছতি। ‘উপাদিণ্ণং পন অনুপাদিণ্ণঞ্চ অত্থি তং কমাভাৰা যোগং ন গচ্ছতি। সব্বদুকা হি পচ্ছিমপচ্ছিমেহেৰ সদ্ধিং যোজিতা। অযমেত্থ কমো। পুরিমেহি পন সদ্ধিং কমাভাৰোতি। ‘সতি অত্থে কমাভাৰো অকারণং। তস্মা উপাদিণ্ণপদাদীহি সদ্ধিং যোজেতব্বো’তি চে – ন, ৰিসেসাভাৰা; উপাদিণ্ণপদাদীনি হি ইমিনা সদ্ধিং যোজিতানি। তত্থ ‘উপাদিণ্ণং ৰা সনিদস্সনং, সনিদস্সনং ৰা উপাদিণ্ণ’ন্তি ৰুত্তে ৰিসেসো নত্থীতি ৰিসেসাভাৰাপি যোগং ন গচ্ছতি। তস্মা তং চতুত্থদুকং অনামসিত্বা, ততো পরেহি অত্থি রূপং সপ্পটিঘন্তিআদীহি তীহি দুকেহি সদ্ধিং ‘যং <a name="P0.0303"></a> তং রূপং সপ্পটিঘং তং অত্থি ইন্দ্রিযং, অত্থি ন ইন্দ্রিযং, যং তং রূপং অপ্পটিঘং তং অত্থি ইন্দ্রিযং, অত্থি ন ইন্দ্রিয’ন্তিআদিনা নযেন যুজ্জমানে দ্বে দ্বে দুকে যোজেত্বা ছ চতুক্কা ঠপিতা।</p>
<p class="bodytext">যথা চাযং চতুত্থদুকো যোগং ন গচ্ছতি, তথা তেন সদ্ধিং আদিদুকোপি। কস্মা? অনুপাদারূপস্স একন্তেন অনিদস্সনত্তা। সো হি যং তং রূপং নোউপাদা তং অত্থি সনিদস্সনং, অত্থি অনিদস্সনন্তি – এৰং চতুত্থেন দুকেন সদ্ধিং যোজিযমানো যোগং ন গচ্ছতি। তস্মা তং অতিক্কমিত্বা পঞ্চমেন সহ যোজিতো। এৰং যো যেন সদ্ধিং যোগং গচ্ছতি, যো চ ন গচ্ছতি সো ৰেদিতব্বোতি। ইদং চতুত্থসঙ্গহে পাল়িৰৰত্থানং। ইতো পরে পন পঞ্চৰিধসঙ্গহাদযো সত্ত সঙ্গহা অসম্মিস্সা এৰ। এৰং সকলাযপি মাতিকায পাল়িৰৰত্থানং ৰেদিতব্বং।</p>
<p class="title">রূপৰিভত্তিএককনিদ্দেসৰণ্ণনা</p>
<p class="bodytext"><a name="para594"></a><span class="paranum">৫৯৪</span>. ইদানি <a name="M0.0342"></a> <a name="V0.0339"></a> তস্সা অত্থং ভাজেত্বা দস্সেতুং <span class="bld">সব্বং রূপং ন হেতুমেৰা</span>তিআদি আরদ্ধং। কস্মা পনেত্থ ‘কতমং তং সব্বং রূপং ন হেতূ’তি পুচ্ছা ন কতাতি? ভেদাভাৰতো। যথা হি দুকাদীসু ‘উপাদারূপ’ম্পি অত্থি ‘নোউপাদারূপ’ম্পি, এৰমিধ হেতু ন হেতূতিপি সহেতুকমহেতুকন্তিপি ভেদো নত্থি, তস্মা পুচ্ছং অকত্বাৰ ৰিভত্তং। তত্থ <span class="bld">‘সব্ব’</span>ন্তি সকলং, নিরৰসেসং। <span class="bld">‘রূপ’</span>ন্তি অযমস্স সীতাদীহি রুপ্পনভাৰদীপনো সামঞ্ঞলক্খণনিদ্দেসো। <span class="bld">ন হেতুমেৰা</span>তি সাধারণহেতুপটিক্খেপনিদ্দেসো।</p>
<p class="bodytext">তত্থ হেতুহেতু পচ্চযহেতু উত্তমহেতু সাধারণহেতূতি চতুব্বিধো হেতু। তেসু ‘তযো কুসলহেতূ, তযো অকুসলহেতূ, তযো অব্যাকতহেতূ’তি (ধ॰ স॰ ১০৫৯) অযং ‘হেতুহেতু’ নাম। ‘‘চত্তারো খো, ভিক্খু, মহাভূতা হেতু, চত্তারো মহাভূতা পচ্চযো রূপক্খন্ধস্স পঞ্ঞাপনাযা’’তি (ম॰ নি॰ ৩.৮৫; সং॰ নি॰ ৩.৮২) অযং ‘পচ্চযহেতু’ নাম। ‘‘কুসলাকুসলং অত্তনো ৰিপাকট্ঠানে, উত্তমং ইট্ঠারম্মণং কুসলৰিপাকট্ঠানে, উত্তমং অনিট্ঠারম্মণং অকুসলৰিপাকট্ঠানে’’তি অযং ‘উত্তমহেতু’ নাম। যথাহ – ‘অতীতানাগতপচ্চুপ্পন্নানং <a name="P0.0304"></a> কম্মসমাদানানং ঠানসো হেতুসো ৰিপাকং যথাভূতং পজানাতী’তি (ম॰ নি॰ ১.১৪৮; ৰিভ॰ ৮১০; পাটি॰ ম॰ ২.৪৪), ‘‘এসেৰ হেতু এস পচ্চযো সঙ্খারানং যদিদং অৰিজ্জা’’তি অৰিজ্জা সঙ্খারানং সাধারণহেতু হুত্বা পচ্চযট্ঠং ফরতীতি অযং ‘সাধারণহেতু’ নাম। যথা হি পথৰীরসো আপোরসো চ মধুরস্সাপি অমধুরস্সাপি পচ্চযো, এৰং অৰিজ্জা কুসলসঙ্খারানম্পি অকুসলসঙ্খারানম্পি সাধারণপচ্চযো হোতি। ইমস্মিং পনত্থে ‘হেতুহেতু’ অধিপ্পেতো। ইতি ‘হেতূ ধম্মা ন হেতূ ধম্মা’তি (ধ॰ স॰ দুকমাতিকা ১) মাতিকায আগতং হেতুভাৰং রূপস্স নিযমেত্বা পটিক্খিপন্তো <span class="bld">‘ন হেতুমেৰা’</span>তি আহ। ইমিনা নযেন সব্বপদেসু পটিক্খেপনিদ্দেসো চ অপ্পটিক্খেপনিদ্দেসো চ ৰেদিতব্বো। ৰচনত্থো পন সব্বপদানং মাতিকাৰণ্ণনাযং ৰুত্তোযেৰ।</p>
<p class="bodytext"><span class="bld">সপ্পচ্চযমেৰা</span>তি এত্থ পন কম্মসমুট্ঠানং কম্মপচ্চযমেৰ হোতি, আহারসমুট্ঠানাদীনি আহারাদিপচ্চযানেৰাতি এৰং রূপস্সেৰ ৰুত্তচতুপচ্চযৰসেন <a name="M0.0343"></a> অত্থো ৰেদিতব্বো। <span class="bld">রূপমেৰা</span>তি ‘রূপিনো ধম্মা অরূপিনো ধম্মা’তি মাতিকায ৰুত্তং অরূপীভাৰং পটিক্খিপতি। <span class="bld">উপ্পন্নং ছহি ৰিঞ্ঞাণেহী</span>তি <a name="V0.0340"></a> পচ্চুপ্পন্নরূপমেৰ চক্খুৰিঞ্ঞাণাদীহি ছহি ৰেদিতব্বং। নিযামো পন চক্খুৰিঞ্ঞাণাদীনি সন্ধায গহিতো। ন হি তানি অতীতানাগতং ৰিজানন্তি। মনোৰিঞ্ঞাণং পন অতীতম্পি অনাগতম্পি ৰিজানাতি। তং ইমস্মিং পঞ্চৰিঞ্ঞাণসোতে পতিতত্তা সোতপতিতমেৰ হুত্বা গতং। হুত্বা অভাৰট্ঠেন পন <span class="bld">অনিচ্চমেৰ</span>। জরায অভিভৰিতব্বধম্মকত্তা <span class="bld">জরাভিভূতমেৰ</span>। যস্মা ৰা রূপকাযে জরা পাকটা হোতি, তস্মাপি ‘জরাভিভূতমেৰা’তি ৰুত্তং।</p>
<p class="bodytext"><span class="bld">এৰং একৰিধেন রূপসঙ্গহো</span>তি এত্থ <span class="bld">‘ৰিধা’-সদ্দো</span> মানসণ্ঠানকোট্ঠাসেসু দিস্সতি। ‘‘সেয্যোহমস্মীতি ৰিধা, সদিসোহমস্মীতি ৰিধা’’তিআদীসু (ৰিভ॰ ৯৬২) হি মানো ৰিধা নাম। ‘‘কথংৰিধং সীলৰন্তং ৰদন্তি, কথংৰিধং পঞ্ঞৰন্তং ৰদন্তী’’তিআদীসু (সং॰ নি॰ ১.৯৫) সণ্ঠানং। ‘কথংৰিধ’ন্তি <a name="P0.0305"></a> হি পদস্স কথংসণ্ঠানন্তি অত্থো। ‘‘একৰিধেন ঞাণৰত্থুং দুৰিধেন ঞাণৰত্থূ’’তিআদীসু (ৰিভ॰ ৭৫১-৭৫২) কোট্ঠাসো ৰিধা নাম। ইধাপি কোট্ঠাসোৰ অধিপ্পেতো।</p>
<p class="bodytext">সঙ্গহসদ্দোপি সজাতিসঞ্জাতিকিরিযাগণনৰসেন চতুব্বিধো। তত্থ ‘‘সব্বে খত্তিযা আগচ্ছন্তু, সব্বে ব্রাহ্মণা সব্বে ৰেস্সা সব্বে সুদ্দা আগচ্ছন্তু’’, ‘‘যা চাৰুসো ৰিসাখ, সম্মাৰাচা, যো চ সম্মাকম্মন্তো, যো চ সম্মাআজীৰো – ইমে ধম্মা সীলক্খন্ধে সঙ্গহিতা’’তি (ম॰ নি॰ ১.৪৬২) অযং ‘সজাতিসঙ্গহো’ নাম। ‘একজাতিকা আগচ্ছন্তূ’তি ৰুত্তট্ঠানে ৰিয হি ইধ সব্বে জাতিযা একসঙ্গহং গতা। ‘‘সব্বে কোসলকা আগচ্ছন্তু, সব্বে মাগধকা, সব্বে ভারুকচ্ছকা আগচ্ছন্তু’’, ‘‘যো চাৰুসো ৰিসাখ, সম্মাৰাযামো, যা চ সম্মাসতি, যো চ সম্মাসমাধি – ইমে ধম্মা সমাধিক্খন্ধে সঙ্গহিতা’’তি অযং ‘সঞ্জাতিসঙ্গহো’ নাম। একট্ঠানে জাতা সংৰুদ্ধা আগচ্ছন্তূতি ৰুত্তট্ঠানে ৰিয হি ইধ সব্বে সঞ্জাতিট্ঠানেন নিৰুত্থোকাসেন একসঙ্গহং গতা। ‘‘সব্বে হত্থারোহা আগচ্ছন্তু, সব্বে অস্সারোহা, সব্বে রথিকা আগচ্ছন্তু’’, ‘‘যা চাৰুসো ৰিসাখ, সম্মাদিট্ঠি, যো চ সম্মাসঙ্কপ্পো – ইমে ধম্মা পঞ্ঞাক্খন্ধে সঙ্গহিতা’’তি (ম॰ নি॰ ১.৪৬২) অযং ‘কিরিযাসঙ্গহো’ নাম। সব্বেৰ <a name="M0.0344"></a> হেতে অত্তনো কিরিযাকরণেন একসঙ্গহং গতা। ‘‘চক্খাযতনং কতমক্খন্ধগণনং গচ্ছতি? চক্খাযতনং রূপক্খন্ধগণনং গচ্ছতি। হঞ্চি চক্খাযতনং রূপক্খন্ধগণনং গচ্ছতি, তেন ৰত রে ৰত্তব্বে – চক্খাযতনং রূপক্খন্ধেন <a name="V0.0341"></a> সঙ্গহিত’’ন্তি (কথা॰ ৪৭১), অযং ‘গণনসঙ্গহো’ নাম। অযমিধ অধিপ্পেতো। এককোট্ঠাসেন রূপগণনাতি অযঞ্হেত্থ অত্থো। এস নযো সব্বত্থ।</p>
<p class="title">দুকনিদ্দেসৰণ্ণনা</p>
<p class="subhead">উপাদাভাজনীযকথা</p>
<p class="bodytext"><a name="para595"></a><span class="paranum">৫৯৫</span>. ইদানি দুৰিধসঙ্গহাদীসু ‘অত্থি রূপং উপাদা, অত্থি রূপং নোউপাদা’তি এৰং ভেদসব্ভাৰতো পুচ্ছাপুব্বঙ্গমং পদভাজনং দস্সেন্তো <span class="bld">কতমং তং রূপং উপাদা</span>তিআদিমাহ। তত্থ উপাদিযতীতি ‘উপাদা’; মহাভূতানি গহেত্বা, অমুঞ্চিত্বা, তানি নিস্সায পৰত্ততীতি অত্থো। ইদানি <a name="P0.0306"></a> তং পভেদতো দস্সেন্তো <span class="bld">চক্খাযতন</span>ন্তিআদিমাহ।</p>
<p class="bodytext"><a name="para596"></a><span class="paranum">৫৯৬</span>. এৰং তেৰীসতিৰিধং উপাদারূপং সঙ্খেপতো উদ্দিসিত্বা পুন তদেৰ ৰিত্থারতো নিদ্দিসন্তো <span class="bld">কতমং তং রূপং চক্খাযতন</span>ন্তিআদিমাহ। তত্থ দুৰিধং চক্খু – মংসচক্খু পঞ্ঞাচক্খু চ। এতেসু ‘বুদ্ধচক্খু সমন্তচক্খু ঞাণচক্খু দিব্বচক্খু ধম্মচক্খূ’তি পঞ্চৰিধং পঞ্ঞাচক্খু। তত্থ ‘‘অদ্দসং খো অহং, ভিক্খৰে, বুদ্ধচক্খুনা লোকং ৰোলোকেন্তো সত্তে অপ্পরজক্খে…পে॰… দুৰিঞ্ঞাপযে’’তি (ম॰ নি॰ ১.২৮৩) ইদং বুদ্ধচক্খু নাম। ‘‘সমন্তচক্খু ৰুচ্চতি সব্বঞ্ঞুতঞ্ঞাণ’’ন্তি ইদং সমন্তচক্খু নাম। ‘‘চক্খুং উদপাদি ঞাণং উদপাদী’’তি (সং॰ নি॰ ৫.১০৮১; মহাৰ॰ ১৫) ইদং ঞাণচক্খু নাম। ‘‘অদ্দসং খো অহং, ভিক্খৰে, দিব্বেন চক্খুনা ৰিসুদ্ধেনা’’তি (ম॰ নি॰ ১.২৮৪) ইদং দিব্বচক্খু নাম। ‘‘তস্মিং যেৰাসনে ৰিরজং ৰীতমলং ধম্মচক্খুং উদপাদী’’তি (ম॰ নি॰ ২.৩৯৫) ইদং হেট্ঠিমমগ্গত্তযসঙ্খাতং ঞাণং ধম্মচক্খু নাম।</p>
<p class="bodytext">মংসচক্খুপি পসাদচক্খু সসম্ভারচক্খূতি দুৰিধং হোতি। তত্থ যোযং অক্খিকূপকে পতিট্ঠিতো হেট্ঠা অক্খিকূপকট্ঠিকেন, উপরি ভমুকট্ঠিকেন, উভতো অক্খিকূটেহি, অন্তো মত্থলুঙ্গেন, বহিদ্ধা অক্খিলোমেহি পরিচ্ছিন্নো <a name="M0.0345"></a> মংসপিণ্ডো। সঙ্খেপতো ‘চতস্সো ধাতুযো, ৰণ্ণো গন্ধো রসো ওজা, সম্ভৰো সণ্ঠানং, জীৰিতং ভাৰো কাযপসাদো চক্খুপসাদো’তি চুদ্দসসম্ভারো। ৰিত্থারতো ‘চতস্সো ধাতুযো, তংসন্নিস্সিতৰণ্ণগন্ধরসওজাসণ্ঠানসম্ভৰা চা’তি <a name="V0.0342"></a> ইমানি দস চতুসমুট্ঠানিকত্তা চত্তালীসং হোন্তি। জীৰিতং ভাৰো কাযপসাদো চক্খুপসাদোতি চত্তারি একন্তকম্মসমুট্ঠানানেৰাতি ইমেসং চতুচত্তালীসায <a name="P0.0307"></a> রূপানং ৰসেন চতুচত্তালীসসম্ভারো। যং লোকো সেতং চক্খুং পুথুলং ৰিসটং ৰিত্থিণ্ণং ‘চক্খু’ন্তি সঞ্জানন্তো ন চক্খুং সঞ্জানাতি, ৰত্থুং চক্খুতো সঞ্জানাতি, সো মংসপিণ্ডো অক্খিকূপে পতিট্ঠিতো, ন্হারুসুত্তকেন মত্থলুঙ্গে আবদ্ধো, যত্থ সেতম্পি অত্থি, কণ্হম্পি লোহিতকম্পি, পথৰীপি আপোপি তেজোপি ৰাযোপি, যং সেম্হূস্সদত্তা সেতং, পিত্তুস্সদত্তা কণ্হং, রুহিরুস্সদত্তা লোহিতকং, পথৰুস্সদত্তা পত্থিণ্ণং হোতি, আপুস্সদত্তা পগ্ঘরতি, তেজুস্সদত্তা পরিদয্হতি, ৰাযুস্সদত্তা সম্ভমতি, ইদং <span class="bld">সসম্ভারচক্খু</span> নাম।</p>
<p class="bodytext">যো পনেত্থ সিতো এত্থ পটিবদ্ধো চতুন্নং মহাভূতানং উপাদায পসাদো, ইদং <span class="bld">পসাদচক্খু</span> নাম। তদেতং তস্স সসম্ভারচক্খুনো সেতমণ্ডলপরিক্খিত্তস্স কণ্হমণ্ডলস্স মজ্ঝে, অভিমুখে ঠিতানং সরীরসণ্ঠানুপ্পত্তিদেসভূতে দিট্ঠিমণ্ডলে, সত্তসু পিচুপটলেসু আসিত্ততেলং পিচুপটলানি ৰিয, সত্তক্খিপটলানি ব্যাপেত্বা, ধারণন্হাপনমণ্ডনবীজনকিচ্চাহি চতূহি ধাতীহি খত্তিযকুমারো ৰিয, সন্ধারণআবন্ধনপরিপাচনসমুদীরণকিচ্চাহি চতূহি ধাতূহি কতূপকারং, উতুচিত্তাহারেহি উপত্থম্ভিযমানং, আযুনা অনুপালিযমানং, ৰণ্ণগন্ধরসাদীহি পরিৰুতং, পমাণতো ঊকাসিরমত্তং, চক্খুৰিঞ্ঞাণাদীনং যথারহং ৰত্থুদ্বারভাৰং সাধযমানং তিট্ঠতি। ৰুত্তম্পি চেতং ধম্মসেনাপতিনা –</p>
<p class="gatha1">‘‘যেন চক্খুপ্পসাদেন, রূপানি মনুপস্সতি।</p>
<p class="gathalast">পরিত্তং সুখুমং এতং, ঊকাসিরসমূপম’’ন্তি॥</p>
<p class="bodytext">চক্খু চ তং আযতনঞ্চাতি <span class="bld">চক্খাযতনং। যং চক্খু চতুন্নং মহাভূতানং উপাদায পসাদো</span>তি ইধাপি উপযোগত্থেযেৰ সামিৰচনং; চত্তারি মহাভূতানি <a name="M0.0346"></a> উপাদিযিত্বা পৰত্তপ্পসাদোতি অত্থো। ইমিনা পসাদচক্খুমেৰ গণ্হাতি, সেসচক্খুং পটিক্খিপতি। যং পন ইন্দ্রিযগোচরসুত্তে ‘‘একং মহাভূতং উপাদায <a name="P0.0308"></a> পসাদো পথৰীধাতুযা তীহি মহাভূতেহি সঙ্গহিতো আপোধাতুযা চ তেজোধাতুযা চ ৰাযোধাতুযা চ,’’ চতুপরিৰত্তসুত্তে ‘‘দ্বিন্নং মহাভূতানং উপাদায পসাদো পথৰীধাতুযা চ আপোধাতুযা চ দ্বীহি মহাভূতেহি সঙ্গহিতো তেজোধাতুযা চ ৰাযোধাতুযা চা’’তি ৰুত্তং, তং পরিযাযেন ৰুত্তং। অযঞ্হি সুত্তন্তিককথা নাম পরিযাযদেসনা <a name="V0.0343"></a>। যো চ চতুন্নং মহাভূতানং উপাদায পসাদো সো তেসু একেকস্সাপি দিন্নং দ্বিন্নম্পি পসাদোযেৰাতি ইমিনা পরিযাযেন তত্থ দেসনা আগতা। অভিধম্মো পন নিপ্পরিযাযদেসনা নাম। তস্মা ইধ ‘চতুন্নং মহাভূতানং উপাদায পসাদো’তি ৰুত্তং।</p>
<p class="bodytext">‘অযং মে অত্তা’তি বালজনেন পরিগ্গহিতত্তা অত্তভাৰো ৰুচ্চতি সরীরম্পি খন্ধপঞ্চকম্পি। তস্মিং পরিযাপন্নো তন্নিস্সিতোতি <span class="bld">অত্তভাৰপরিযাপন্নো</span> চক্খুৰিঞ্ঞাণেন পস্সিতুং ন সক্কাতি <span class="bld">অনিদস্সনো</span>। পটিঘট্টনানিঘংসো এত্থ জাযতীতি <span class="bld">সপ্পটিঘো</span>।</p>
<p class="bodytext"><span class="bld">যেনা</span>তিআদীসু অযং সঙ্খেপত্থো – যেন করণভূতেন চক্খুনা অযং সত্তো ইদং ৰুত্তপ্পকারং রূপং অতীতে পস্সি ৰা, ৰত্তমানে পস্সতি ৰা, অনাগতে পস্সিস্সতি ৰা, সচস্স অপরিভিন্নং চক্খু ভৰেয্য, অথানেন আপাথগতং রূপং পস্সে ৰা, অতীতং ৰা রূপং অতীতেন চক্খুনা পস্সি, পচ্চুপ্পন্নং পচ্চুপ্পন্নেন পস্সতি, অনাগতং অনাগতেন পস্সিস্সতি, সচে তং রূপং চক্খুস্স আপাথং আগচ্ছেয্য চক্খুনা তং রূপং পস্সেয্যাতি ইদমেত্থ পরিকপ্পৰচনং। দস্সনপরিণাযকট্ঠেন <span class="bld">চক্খুংপেতং,</span> সঞ্জাতিসমোসরণট্ঠেন <span class="bld">চক্খাযতনংপেতং,</span> সুঞ্ঞতভাৰনিস্সত্তট্ঠেন <span class="bld">চক্খুধাতুপেসা</span>। দস্সনলক্খণে ইন্দট্ঠং কারেতীতি <span class="bld">চক্খুন্দ্রিযংপেতং</span>। লুজ্জনপলুজ্জনট্ঠেন <span class="bld">লোকোপেসো</span>। ৰল়ঞ্জনট্ঠেন <span class="bld">দ্বারাপেসা</span>। অপূরণীযট্ঠেন <span class="bld">সমুদ্দোপেসো</span>। পরিসুদ্ধট্ঠেন <span class="bld">পণ্ডরংপেতং</span>। ফস্সাদীনং অভিজাযনট্ঠেন <span class="bld">খেত্তংপেতং</span>। তেসংযেৰ পতিট্ঠানট্ঠেন <span class="bld">ৰত্থুংপেতং</span>। সমৰিসমং দস্সেন্তং অত্তভাৰং নেতীতি <span class="bld">নেত্তংপেতং</span>। তেনেৰট্ঠেন <span class="bld">নযনংপেতং</span> <a name="M0.0347"></a>। সক্কাযপরিযাপন্নট্ঠেন <a name="P0.0309"></a> <span class="bld">ওরিমং তীরংপেতং</span>। বহুসাধারণট্ঠেন অস্সামিকট্ঠেন চ <span class="bld">সুঞ্ঞো গামোপেসো</span>তি।</p>
<p class="bodytext">এত্তাৰতা ‘পস্সি ৰা’তিআদীহি চতূহি পদেহি চক্খুংপেতন্তিআদীনি চুদ্দস নামানি যোজেত্বা চক্খাযতনস্স চত্তারো ৰৰত্থাপননযা ৰুত্তাতি ৰেদিতব্বা। কথং? এত্থ হি যেন চক্খুনা অনিদস্সনেন সপ্পটিঘেন রূপং সনিদস্সনং সপ্পটিঘং পস্সি ৰা চক্খুংপেতং…পে॰… সুঞ্ঞো গামোপেসো, ইদং তং রূপং চক্খাযতনন্তি অযমেকো নযো। এৰং সেসাপি ৰেদিতব্বা।</p>
<p class="bodytext"><a name="para597"></a><span class="paranum">৫৯৭</span>. ইদানি যস্মা ৰিজ্জুনিচ্ছরণাদিকালেসু অনোলোকেতুকামস্সাপি রূপং চক্খুপসাদং ঘট্টেতি, তস্মা তং আকারং দস্সেতুং দুতিযো নিদ্দেসৰারো আরদ্ধো। তত্থ <span class="bld">যম্হি চক্খুম্হী</span>তি যম্হি অধিকরণভূতে চক্খুম্হি। <span class="bld">রূপ</span>ন্তি পচ্চত্তৰচনমেতং। তত্থ <span class="bld">পটিহঞ্ঞি ৰা</span>তি অতীতত্থো। <span class="bld">পটিহঞ্ঞতি</span> <a name="V0.0344"></a> <span class="bld">ৰা</span>তি পচ্চুপ্পন্নত্থো। <span class="bld">পটিহঞ্ঞিস্সতি ৰা</span>তি অনাগতত্থো। <span class="bld">পটিহঞ্ঞে ৰা</span>তি ৰিকপ্পনত্থো। অতীতঞ্হি রূপং অতীতে চক্খুস্মিং পটিহঞ্ঞি নাম। পচ্চুপ্পন্নং পচ্চুপ্পন্নে পটিহঞ্ঞতি নাম। অনাগতং অনাগতে পটিহঞ্ঞিস্সতি নাম। সচে তং রূপং চক্খুস্স আপাথং আগচ্ছেয্য, চক্খুম্হি পটিহঞ্ঞেয্য তং রূপন্তি অযমেত্থ পরিকপ্পো। অত্থতো পন পসাদং ঘট্টযমানমেৰ রূপং পটিহঞ্ঞতি নাম। ইধাপি পুরিমনযেনেৰ চত্তারো ৰৰত্থাপননযা ৰেদিতব্বা।</p>
<p class="bodytext"><a name="para598"></a><span class="paranum">৫৯৮</span>. ইদানি যস্মা অত্তনো ইচ্ছায ওলোকেতুকামস্স রূপে চক্খুং উপসংহরতো চক্খু রূপস্মিং পটিহঞ্ঞতি, তস্মা তং আকারং দস্সেতুং ততিযো নিদ্দেসৰারো আরদ্ধো। সো অত্থতো পাকটোযেৰ। এত্থ পন চক্খু আরম্মণং সম্পটিচ্ছমানমেৰ রূপম্হি পটিহঞ্ঞতি নাম। ইধাপি পুরিমনযেনেৰ চত্তারো ৰৰত্থাপননযা ৰেদিতব্বা।</p>
<p class="bodytext"><a name="para599"></a><span class="paranum">৫৯৯</span>. ইতো <a name="P0.0310"></a> পরং ফস্সপঞ্চমকানং উপ্পত্তিদস্সনৰসেন পঞ্চ, তেসংযেৰ আরম্মণপটিবদ্ধউপ্পত্তিদস্সনৰসেন পঞ্চাতি, দস ৰারা দস্সিতা। তত্থ <span class="bld">চক্খুং নিস্সাযা</span>তি চক্খুং নিস্সায, পচ্চযং কত্বা। <span class="bld">রূপং আরব্ভা</span>তি রূপারম্মণং আগম্ম, সন্ধায, পটিচ্চ। ইমিনা চক্খুপসাদৰত্থুকানং ফস্সাদীনং পুরেজাতপচ্চযেন <a name="M0.0348"></a> চক্খুদ্বারজৰনৰীথিপরিযাপন্নানং আরম্মণাধিপতিআরম্মণূপনিস্সযপচ্চযেহি রূপস্স পচ্চযভাৰো দস্সিতো। ইতরেসু পঞ্চসু ৰারেসু রূপং আরম্মণমস্সাতি রূপারম্মণোতি এৰং আরম্মণপচ্চযমত্তেনেৰ পচ্চযভাৰো দস্সিতো। যথা পন পুরিমেসু তীসু, এৰং ইমেসুপি দসসু ৰারেসু চত্তারো চত্তারো ৰৰত্থাপননযা ৰেদিতব্বা। এৰং কতমং তং রূপং চক্খাযতনন্তি পুচ্ছায উদ্ধটং চক্খুং ‘ইদং ত’ন্তি নানপ্পকারতো দস্সেতুং, পুরিমা তযো, ইমে দসাতি, তেরস নিদ্দেসৰারা দস্সিতা। একেকস্মিঞ্চেত্থ চতুন্নং চতুন্নং ৰৰত্থাপননযানং আগতত্তা দ্বিপঞ্ঞাসায নযেহি পটিমণ্ডেত্বাৰ দস্সিতাতি ৰেদিতব্বা।</p>
<p class="bodytext"><a name="para600"></a><span class="paranum">৬০০</span>. ইতো পরেসু সোতাযতনাদিনিদ্দেসেসুপি এসেৰ নযো। ৰিসেসমত্তং পনেত্থ এৰং ৰেদিতব্বং – সুণাতীতি <span class="bld">সোতং</span>। তং সসম্ভারসোতবিলস্স অন্তো তনুতম্বলোমাচিতে অঙ্গুলিৰেধকসণ্ঠানে পদেসে ৰুত্তপ্পকারাহি ধাতূহি কতূপকারং, উতুচিত্তাহারেহি উপত্থম্ভিযমানং, আযুনা অনুপালিযমানং, ৰণ্ণাদীহি পরিৰুতং সোতৰিঞ্ঞাণাদীনং যথারহং ৰত্থুদ্বারভাৰং সাধযমানং তিট্ঠতি।</p>
<p class="bodytext">ঘাযতীতি <a name="V0.0345"></a> <span class="bld">ঘানং</span>। তং সসম্ভারঘানবিলস্স অন্তো অজপ্পদসণ্ঠানে পদেসে যথাৰুত্তপ্পকারউপকারুপত্থম্ভনানুপালনপরিৰারং হুত্বা ঘানৰিঞ্ঞাণাদীনং <a name="P0.0311"></a> যথারহং ৰত্থুদ্বারভাৰং সাধযমানং তিট্ঠতি।</p>
<p class="bodytext">সাযনট্ঠেন <span class="bld">জিব্হা</span>। সা সসম্ভারজিব্হামজ্ঝস্স উপরি উপ্পলদলগ্গসণ্ঠানে পদেসে যথাৰুত্তপ্পকারউপকারুপত্থম্ভনানুপালনপরিৰারা হুত্বা জিব্হাৰিঞ্ঞাণাদীনং যথারহং ৰত্থুদ্বারভাৰং সাধযমানা তিট্ঠতি।</p>
<p class="bodytext">যাৰতা পন ইমস্মিং কাযে উপাদিণ্ণকরূপং নাম অত্থি, সব্বত্থ কাযাযতনং, কপ্পাসপটলে স্নেহো ৰিয, যথাৰুত্তপ্পকারউপকারুপত্থম্ভনানুপালনপরিৰারমেৰ হুত্বা কাযৰিঞ্ঞাণাদীনং যথারহং ৰত্থুদ্বারভাৰং সাধযমানং তিট্ঠতি। অযমেত্থ ৰিসেসো। সেসো পাল়িপ্পভেদো চ অত্থো চ চক্খুনিদ্দেসে ৰুত্তনযেনেৰ ৰেদিতব্বো। কেৰলঞ্হি ইধ চক্খুপদস্স ঠানে সোতপদাদীনি, রূপপদস্স ঠানে সদ্দপদাদীনি, পস্সীতি আদীনং ঠানে সুণীতিআদিপদানি চ আগতানি। ‘নেত্তংপেতং <a name="M0.0349"></a>, নযনংপেত’ন্তি ইমস্স চ পদদ্বযস্স অভাৰা দ্বাদস দ্বাদস নামানি হোন্তি। সেসং সব্বত্থ ৰুত্তসদিসমেৰ।</p>
<p class="bodytext">তত্থ সিযা – যদি যাৰতা ইমস্মিং কাযে উপাদিণ্ণকরূপং নাম অত্থি, সব্বত্থ কাযাযতনং, কপ্পাসপটলে স্নেহো ৰিয। ‘এৰং সন্তে লক্খণসম্মিস্সতা আপজ্জতী’তি। ‘নাপজ্জতী’তি। ‘কস্মা’? ‘অঞ্ঞস্স অঞ্ঞত্থ অভাৰতো’। ‘যদি এৰং, ন সব্বত্থ কাযাযতন’ন্তি? ‘নেৰ পরমত্থতো সব্বত্থ। ৰিনিব্ভুজিত্বা পনস্স নানাকরণং পঞ্ঞাপেতুং ন সক্কা, তস্মা এৰং ৰুত্তং। যথা হি রূপরসাদযো, ৰালিকাচুণ্ণানি ৰিয, ৰিৰেচেতুং অসক্কুণেয্যতায অঞ্ঞমঞ্ঞব্যাপিনোতি ৰুচ্চন্তি, ন চ পরমত্থতো রূপে রসো অত্থি। যদি সিযা রূপগ্গহণেনেৰ রসগ্গহণং গচ্ছেয্য। এৰং কাযাযতনম্পি পরমত্থতো নেৰ সব্বত্থ অত্থি, ন চ সব্বত্থ নত্থি, ৰিৰেচেতুং অসক্কুণেয্যতাযাতি। এৰমেত্থ ন লক্খণসম্মিস্সতা আপজ্জতীতি ৰেদিতব্বা’।</p>
<p class="bodytext">অপিচ <a name="P0.0312"></a> লক্খণাদিৰৰত্থাপনতোপেতেসং অসম্মিস্সতা ৰেদিতব্বা – এতেসু হি রূপাভিঘাতারহভূতপ্পসাদলক্খণং দট্ঠুকামতানিদানকম্মসমুট্ঠানভূতপ্পসাদলক্খণং ৰা <span class="bld">চক্খু,</span> রূপেসু <a name="V0.0346"></a> আৰিঞ্ছনরসং, চক্খুৰিঞ্ঞাণস্স আধারভাৰপচ্চুপট্ঠানং, দট্ঠুকামতানিদানকম্মজভূতপদট্ঠানং।</p>
<p class="bodytext">সদ্দাভিঘাতারহভূতপ্পসাদলক্খণং সোতুকামতানিদানকম্মসমুট্ঠানভূতপ্পসাদলক্খণং ৰা <span class="bld">সোতং,</span> সদ্দেসু আৰিঞ্ছনরসং, সোতৰিঞ্ঞাণস্স আধারভাৰপচ্চুপট্ঠানং, সোতুকামতানিদানকম্মজভূতপদট্ঠানং।</p>
<p class="bodytext">গন্ধাভিঘাতারহভূতপ্পসাদলক্খণং ঘাযিতুকামতানিদানকম্মসমুট্ঠানভূতপ্পসাদলক্খণং ৰা <span class="bld">ঘানং,</span> গন্ধেসু আৰিঞ্ছনরসং, ঘানৰিঞ্ঞাণস্স আধারভাৰপচ্চুপট্ঠানং ঘাযিতুকামতানিদানকম্মজভূতপদট্ঠানং।</p>
<p class="bodytext">রসাভিঘাতারহভূতপ্পসাদলক্খণা সাযিতুকামতানিদানকম্মসমুট্ঠানভূতপ্পসাদলক্খণা ৰা <span class="bld">জিব্হা,</span> রসেসু আৰিঞ্ছনরসা, জিব্হাৰিঞ্ঞাণস্স আধারভাৰপচ্চুপট্ঠানা, সাযিতুকামতানিদানকম্মজভূতপদট্ঠানা।</p>
<p class="bodytext">ফোট্ঠব্বাভিঘাতারহভূতপ্পসাদলক্খণো <a name="M0.0350"></a> ফুসিতুকামতানিদানকম্মসমুট্ঠানভূতপ্পসাদলক্খণো ৰা <span class="bld">কাযো,</span> ফোট্ঠব্বেসু আৰিঞ্ছনরসো, কাযৰিঞ্ঞাণস্স আধারভাৰপচ্চুপট্ঠানো, ফুসিতুকামতানিদানকম্মজভূতপদট্ঠানো।</p>
<p class="bodytext">কেচি পন ‘তেজাধিকানং ভূতানং পসাদো চক্খু, ৰাযুপথৰীআপাধিকানং ভূতানং পসাদা সোতঘানজিব্হা, কাযো সব্বেস’ন্তি ৰদন্তি। অপরে ‘তেজাধিকানং পসাদো চক্খু, ৰিৰরৰাযুআপপথৰাধিকানং পসাদা সোতঘানজিব্হাকাযা’তি ৰদন্তি। তে ৰত্তব্বা – ‘সুত্তং আহরথা’তি। অদ্ধা সুত্তমেৰ ন দক্খিস্সন্তি। কেচি পনেত্থ ‘তেজাদীনং গুণেহি রূপাদীহি অনুগ্গয্হভাৰতো’তি কারণং ৰদন্তি। তে চ ৰত্তব্বা – ‘কো পনেৰমাহ <a name="P0.0313"></a> – রূপাদযো তেজাদীনং গুণা’তি? অৰিনিব্ভোগেসু হি রূপেসু ‘অযং ইমস্স গুণো, অযং ইমস্স গুণো’তি ন লব্ভা ৰত্তুং। অথাপি ৰদেয্যুং – ‘যথা তেসু তেসু সম্ভারেসু তস্স তস্স ভূতস্স অধিকতায পথৰীআদীনং সন্ধারণাদীনি কিচ্চানি ইচ্ছথ, এৰং তেজাদিঅধিকেসু সম্ভারেসু রূপাদীনং অধিকভাৰদস্সনতো ইচ্ছিতব্বমেতং রূপাদযো তেসং গুণা’তি। তে ৰত্তব্বা – ইচ্ছেয্যাম <a name="V0.0347"></a>, যদি আপাধিকস্স আসৰস্স গন্ধতো পথৰীঅধিকে কপ্পাসে গন্ধো অধিকতরো সিযা, তেজাধিকস্স চ উণ্হোদকস্স ৰণ্ণতোপি সীতূদকস্স ৰণ্ণো পরিহাযেথ। যস্মা পনেতং উভযম্পি নত্থি, তস্মা পহাযেথেতং এতেসং নিস্সযভূতানং ৰিসেসকপ্পনং, যথা অৰিসেসেপি এককলাপে ভূতানং রূপরসাদযো অঞ্ঞমঞ্ঞং ৰিসদিসা হোন্তি, এৰং চক্খুপসাদাদযো, অৰিজ্জমানেপি অঞ্ঞস্মিং ৰিসেসকারণেতি গহেতব্বমেতং।</p>
<p class="bodytext">কিং পন তং যং অঞ্ঞমঞ্ঞস্স অসাধারণং? কম্মমেৰ নেসং ৰিসেসকারণং। তস্মা কম্মৰিসেসতো এতেসং ৰিসেসো, ন ভূতৰিসেসতো। ভূতৰিসেসে হি সতি পসাদোৰ নুপ্পজ্জতি। সমানানঞ্হি পসাদো, ন ৰিসমানানন্তি পোরাণা। এৰং কম্মেৰিসসতো ৰিসেসৰন্তেসু চ এতেসু চক্খুসোতানি অসম্পত্তৰিসযগ্গাহকানি অত্তনো নিস্সযং অনল্লীননিস্সযে এৰ ৰিসযে ৰিঞ্ঞাণহেতুত্তা। ঘানজিব্হাকাযা <a name="M0.0351"></a> সম্পত্তৰিসযগ্গাহকা, নিস্সযৰসেন চেৰ সযঞ্চ অত্তনো নিস্সযং অল্লীনেযেৰ ৰিসযে ৰিঞ্ঞাণহেতুত্তা।</p>
<p class="bodytext">অট্ঠকথাযং পন ‘‘আপাথগতত্তাৰ আরম্মণং সম্পত্তং নাম। চন্দমণ্ডলসূরিযমণ্ডলানঞ্হি দ্বাচত্তালীসযোজনসহস্সমত্থকে ঠিতানং ৰণ্ণো চক্খুপসাদং ঘট্টেতি। সো দূরে ঠত্বা পঞ্ঞাযমানোপি সম্পত্তোযেৰ নাম। তংগোচরত্তা চক্খু সম্পত্তগোচরমেৰ নাম। দূরে রুক্খং ছিন্দন্তানম্পি, রজকানঞ্চ ৰত্থং ধোৰন্তানং দূরতোৰ কাযৰিকারো পঞ্ঞাযতি। সদ্দো পন ধাতুপরম্পরায আগন্ত্বা সোতং ঘট্টেত্বা সণিকং ৰৰত্থানং গচ্ছতী’’তি ৰুত্তং।</p>
<p class="bodytext">তত্থ <a name="P0.0314"></a> কিঞ্চাপি আপাথগতত্তা আরম্মণং সম্পত্তন্তি ৰুত্তং, চন্দমণ্ডলাদিৰণ্ণো পন চক্খুং অসম্পত্তো দূরে ঠিতোৰ পঞ্ঞাযতি। সদ্দোপি সচে সণিকং আগচ্ছেয্য, দূরে উপ্পন্নো চিরেন সুয্যেয্য, পরম্পরঘট্টনায চ আগন্ত্বা সোতং ঘট্টেন্তো অসুকদিসায নামাতি ন পঞ্ঞাযেয্য। তস্মা অসম্পত্তগোচরানেৰ তানি।</p>
<p class="bodytext">অহিআদিসমানানি চেতানি। যথা হি অহি নাম বহি সিত্তসম্মট্ঠট্ঠানে নাভিরমতি, সঙ্কারট্ঠানতিণপণ্ণগহনৰম্মিকানিযেৰ পন পৰিসিত্বা নিপন্নকালে অভিরমতি, একগ্গতং আপজ্জতি, এৰমেৰ চক্খুপেতং ৰিসমজ্ঝাসযং মট্ঠেসু সুৰণ্ণভিত্তিআদীসু নাভিরমতি, ওলোকেতুম্পি <a name="V0.0348"></a> ন ইচ্ছতি, রূপচিত্তপুপ্ফলতাদিচিত্তেসুযেৰ পন অভিরমতি। তাদিসেসু হি ঠানেসু চক্খুম্হি অপ্পহোন্তে মুখম্পি ৰিৰরিত্বা ওলোকেতুকামা হোন্তি।</p>
<p class="bodytext">সুসুমারোপি বহি নিক্খন্তো গহেতব্বং ন পস্সতি, অক্খীনি নিম্মীলেত্বাৰ চরতি। যদা পন ব্যামসতমত্তং উদকং ওগাহিত্বা বিলং পৰিসিত্বা নিপন্নো হোতি, তদা তস্স চিত্তং একগ্গং হোতি সুখং সুপতি, এৰমেৰ সোতং তম্পে বিলজ্ঝাসযং আকাসসন্নিস্সিতং কণ্ণচ্ছিদ্দকূপকেযেৰ অজ্ঝাসযং করোতি। কণ্ণচ্ছিদ্দাকাসোযেৰ তস্স সদ্দসৰনে পচ্চযো হোতি। অজটাকাসোপি ৰট্টতিযেৰ। অন্তোলেণস্মিঞ্হি সজ্ঝাযে করিযমানে ন লেণচ্ছদনং ভিন্দিত্বা সদ্দো বহি নিক্খমতি, দ্বারৰাতপানচ্ছিদ্দেহি পন নিক্খমিত্বা ধাতুপরম্পরাযেৰ ঘট্টেন্তো গন্ত্বা সোতপসাদং ঘট্টেতি। অথ <a name="M0.0352"></a> তস্মিং কালে ‘অসুকো নাম সজ্ঝাযতী’তি লেণপিট্ঠে নিসিন্না জানন্তি।</p>
<p class="bodytext">এৰং সন্তে সম্পত্তগোচরতা হোতি। ‘কিং পনেতং সম্পত্তগোচর’ন্তি? ‘আম, সম্পত্তগোচরং’। ‘যদি এৰং, দূরে ভেরীআদীসু ৰজ্জমানেসু দূরে সদ্দোতি জাননং ন ভৰেয্যা’তি? ‘নো ন ভৰতি। সোতপসাদস্মিঞ্হি ঘট্টিতে দূরে সদ্দো আসন্নে সদ্দো, পরতীরে ওরিমতীরেতি তথা তথা জাননাকারো হোতি। ধম্মতা এসা’তি। ‘কিং এতায ধম্মতায? যতো যতো ছিদ্দং ততো ততো <a name="P0.0315"></a> সৰনং হোতি, চন্দিমসূরিযাদীনং দস্সনং ৰিযাতি অসম্পত্তগোচরমেৰেতং’।</p>
<p class="bodytext">পক্খীপি রুক্খে ৰা ভূমিযং ৰা ন রমতি। যদা পন একং ৰা দ্বে ৰা লেড্ডুপাতে অতিক্কম্ম অজটাকাসং পক্খন্দো হোতি, তদা একগ্গচিত্ততং আপজ্জতি, এৰমেৰ ঘানম্পি আকাসজ্ঝাসযং ৰাতূপনিস্সযগন্ধগোচরং। তথা হি গাৰো নৰৰুট্ঠে দেৰে ভূমিযং ঘাযিত্বা ঘাযিত্বা আকাসাভিমুখা হুত্বা ৰাতং আকড্ঢন্তি। অঙ্গুলীহি গন্ধপিণ্ডং গহেত্বাপি চ উপসিঙ্ঘনকালে ৰাতং অনাকড্ঢন্তো নেৰ তস্স গন্ধং জানাতি।</p>
<p class="bodytext">কুক্কুরোপি বহি ৰিচরন্তো খেমট্ঠানং ন পস্সতি লেড্ডুপহারাদীহি উপদ্দুতো হোতি। অন্তোগামং পৰিসিত্বা উদ্ধনট্ঠানে ছারিকং ব্যূহিত্বা নিপন্নস্স পন ফাসুকং হোতি, এৰমেৰ জিব্হাপি গামজ্ঝাসযা আপোসন্নিস্সিতরসারম্মণা। তথা হি তিযামরত্তিং সমণধম্মং কত্বাপি পাতোৰ <a name="V0.0349"></a> পত্তচীৰরমাদায গামো পৰিসিতব্বো হোতি। সুক্খখাদনীযস্স চ ন সক্কা খেল়েন অতেমিতস্স রসং জানিতুং।</p>
<p class="bodytext">সিঙ্গালোপি বহি চরন্তো রতিং ন ৰিন্দতি, আমকসুসানে মনুস্সমংসং খাদিত্বা নিপন্নস্সেৰ পনস্স ফাসুকং হোতি, এৰমেৰ কাযোপি উপাদিণ্ণকজ্ঝাসযো পথৰীনিস্সিতফোট্ঠব্বারম্মণো। তথা হি অঞ্ঞং উপাদিণ্ণকং অলভমানা সত্তা অত্তনোৰ হত্থতলে সীসং কত্বা নিপজ্জন্তি। অজ্ঝত্তিকবাহিরা চস্স পথৰী আরম্মণগ্গহণে পচ্চযো হোতি। সুসন্থতস্সপি হি সযনস্স, হত্থে ঠপিতানম্পি ৰা ফলানং, ন সক্কা অনিসীদন্তেন ৰা অনিপ্পীল়েন্তেন ৰা থদ্ধমুদুভাৰো জানিতুন্তি। অজ্ঝত্তিকবাহিরাপথৰী <a name="M0.0353"></a> এতস্স কাযপসাদস্স ফোট্ঠব্বজাননে পচ্চযো হোতি। এৰং লক্খণাদিৰৰত্থানতোপেতেসং অসম্মিস্সতা ৰেদিতব্বা। অঞ্ঞেযেৰ হি চক্খুপসাদস্স লক্খণরসপচ্চুপট্ঠানপদট্ঠানগোচরজ্ঝাসযনিস্সযা অঞ্ঞে সোতপসাদাদীনন্তি <a name="P0.0316"></a> অসম্মিস্সানেৰ চক্খাযতনাদীনি।</p>
<p class="bodytext">অপিচ নেসং অসম্মিস্সতায অযং উপমাপি ৰেদিতব্বা – যথা হি পঞ্চৰণ্ণানং ধজানং উস্সাপিতানং কিঞ্চাপি ছাযা একাবদ্ধা ৰিয হোতি, তস্স তস্স পন অঞ্ঞমঞ্ঞং অসম্মিস্সাৰ যথা চ পঞ্চৰণ্ণেন কপ্পাসেন ৰট্টিং কত্বা দীপে জালিতে কিঞ্চাপি জালা একাবদ্ধা ৰিয হোতি, তস্স তস্স পন অংসুনো পাটিযেক্কা পাটিযেক্কা জালা অসম্মিস্সা এৰ, এৰমেৰ কিঞ্চাপি ইমানি পঞ্চাযতনানি একস্মিং অত্তভাৰে সমোসটানি অঞ্ঞমঞ্ঞং পন অসম্মিস্সানেৰ। ন কেৰলঞ্চ ইমানেৰ পঞ্চ, সেসরূপানিপি অসম্মিস্সানেৰ। ইমস্মিঞ্হি সরীরে হেট্ঠিমকাযো মজ্ঝিমকাযো উপরিমকাযোতি তযো কোট্ঠাসা। তত্থ নাভিতো পট্ঠায হেট্ঠা হেট্ঠিমকাযো নাম। তস্মিং কাযদসকং, ভাৰদসকং, আহারসমুট্ঠানানি অট্ঠ, উতুসমুট্ঠানানি অট্ঠ, চিত্তসমুট্ঠানানি অট্ঠাতি চতুচত্তালীস রূপানি। নাভিতো উদ্ধং যাৰ গলৰাটকা মজ্ঝিমকাযো নাম। তত্থ চ কাযদসকং, ভাৰদসকং, ৰত্থুদসকং, আহারসমুট্ঠানাদীনি তীণি অট্ঠকানীতি চতুপঞ্ঞাস রূপানি। গলৰাটকতো উদ্ধং উপরিমকাযো নাম। তত্থ চক্খুদসকং, সোতদসকং, ঘানদসকং, জিব্হাদসকং, কাযদসকং, ভাৰদসকং, আহারসমুট্ঠানাদীনি তীণি অট্ঠকানীতি চতুরাসীতি রূপানি।</p>
<p class="bodytext">তত্থ চক্খুপসাদস্স পচ্চযানি চত্তারি মহাভূতানি, ৰণ্ণো গন্ধো রসো ওজা, জীৰিতিন্দ্রিযং <a name="V0.0350"></a> চক্খুপসাদোতি ইদং একন্ততো অৰিনিভুত্তানং দসন্নং নিপ্ফন্নরূপানং ৰসেন চক্খুদসকং নাম। ইমিনা নযেন সেসানিপি ৰেদিতব্বানি। তেসু হেট্ঠিমকাযে রূপং মজ্ঝিমকাযউপরিমকাযরূপেহি সদ্ধিং অসম্মিস্সং। সেসকাযদ্বযেপি রূপং ইতরেহি সদ্ধিং অসম্মিস্সমেৰ। যথা হি সাযন্হসমযে পব্বতচ্ছাযা চ রুক্খচ্ছাযা চ কিঞ্চাপি একাবদ্ধা ৰিয হোন্তি অঞ্ঞমঞ্ঞং পন অসম্মিস্সাৰ এৰং ইমেসুপি কাযেসু চতুচত্তালীস চতুপঞ্ঞাস চতুরাসীতি রূপানি চ কিঞ্চাপি একাবদ্ধানি ৰিয হোন্তি, অঞ্ঞমঞ্ঞং পন অসম্মিস্সানেৰাতি।</p>
<p class="bodytext"><a name="para616"></a><span class="paranum">৬১৬</span>. রূপাযতননিদ্দেসে <a name="M0.0354"></a> ৰণ্ণোৰ <span class="bld">ৰণ্ণনিভা;</span> নিভাতীতি ৰা নিভা। চক্খুৰিঞ্ঞাণস্স পাকটা হোতীতি অত্থো। ৰণ্ণোৰ <a name="P0.0317"></a> নিভা <span class="bld">ৰণ্ণনিভা</span>। সদ্ধিং নিদস্সনেন <span class="bld">সনিদস্সনং,</span> চক্খুৰিঞ্ঞাণেন পস্সিতব্বন্তি অত্থো। সদ্ধিং পটিঘেন <span class="bld">সপ্পটিঘং,</span> পটিঘট্টননিঘংসজনকন্তি অত্থো। নীলাদীসু উমাপুপ্ফসমানং <span class="bld">নীলং,</span> কণিকারপুপ্ফসমানং <span class="bld">পীতকং,</span> বন্ধুজীৰকপুপ্ফসমানং <span class="bld">লোহিতকং,</span> ওসধিতারকসমানং <span class="bld">ওদাতং</span>। ঝামঙ্গারসমানং <span class="bld">কাল়কং,</span> মন্দরত্তং সিন্দুৰারকরৰীরমকুল়সমানং <span class="bld">মঞ্জিট্ঠকং</span>। ‘‘হরিত্তচহেমৰণ্ণকামংসুমুখপক্কমা’’তি (জা॰ ১.১৫.১৩৩) এত্থ পন কিঞ্চাপি ‘হরী’তি সুৰণ্ণং ৰুত্তং, পরতো পনস্স জাতরূপগ্গহণেন গহিতত্তা ইধ সামং <span class="bld">হরি</span> নাম। ইমানি সত্ত ৰত্থুং অনামসিত্বা সভাৰেনেৰ দস্সিতানি।</p>
<p class="bodytext"><span class="bld">হরিৰণ্ণ</span>ন্তি হরিতসদ্দলৰণ্ণং। <span class="bld">অম্বঙ্কুরৰণ্ণ</span>ন্তি অম্বঙ্কুরেন সমানৰণ্ণং। ইমানি দ্বে ৰত্থুং আমসিত্বা দস্সিতানি। <span class="bld">দীঘাদীনি</span> দ্বাদস ৰোহারতো দস্সিতানি। সো চ নেসং ৰোহারো উপনিধাযসিদ্ধো চেৰ সন্নিৰেসসিদ্ধো চ। দীঘাদীনি হি অঞ্ঞমঞ্ঞং উপনিধাযসিদ্ধানি, ৰট্টাদীনি সন্নিৰেসৰিসেসেন। তত্থ রস্সং উপনিধায ততো উচ্চতরং <span class="bld">দীঘং,</span> তং উপনিধায ততো নীচতরং <span class="bld">রস্সং</span>। থূলং উপনিধায ততো খুদ্দকতরং <span class="bld">অণুং,</span> তং উপনিধায ততো মহন্ততরং <span class="bld">থূলং</span>। চক্কসণ্ঠানং <span class="bld">ৰট্টং,</span> কুক্কুটণ্ডসণ্ঠানং <span class="bld">পরিমণ্ডলং</span>। চতূহি অংসেহি যুত্তং <span class="bld">চতুরংসং। ছল়ংসাদীসু</span>পি এসেৰ নযো। <span class="bld">নিন্ন</span>ন্তি ওনতং, <span class="bld">থল</span>ন্তি উন্নতং।</p>
<p class="bodytext">তত্থ যস্মা দীঘাদীনি ফুসিত্বা সক্কা জানিতুং, নীলাদীনি পনেৰং ন সক্কা, তস্মা ন নিপ্পরিযাযেন দীঘং রূপাযতনং; তথা রস্সাদীনি। তং তং নিস্সায পন তথা তথা ঠিতং দীঘং রস্সন্তি <a name="V0.0351"></a> তেন তেন ৰোহারেন রূপাযতনমেৰেত্থ ভাসিতন্তি ৰেদিতব্বং। <span class="bld">ছাযা আতপো</span>তি ইদং অঞ্ঞমঞ্ঞপরিচ্ছিন্নং; তথা <span class="bld">আলোকো অন্ধকারো চ। অব্ভা মহিকা</span>তিআদীনি চত্তারি ৰত্থুনাৰ দস্সিতানি। তত্থ <span class="bld">‘অব্ভা’</span>তি ৰলাহকো। <span class="bld">‘মহিকা’</span>তি হিমং। ইমেহি চতূহি অব্ভাদীনং ৰণ্ণা দস্সিতা। <span class="bld">চন্দমণ্ডলস্স ৰণ্ণনিভা</span>তিআদীহি তেসং তেসং পভাৰণ্ণা <a name="P0.0318"></a> দস্সিতা।</p>
<p class="bodytext">তত্থ চন্দমণ্ডলাদীনং ৰত্থূনং এৰং ৰিসেসো ৰেদিতব্বো – মণিমযং রজতপটিচ্ছন্নং একূনপঞ্ঞাসযোজনাযামৰিত্থারং চন্দস্স দেৰপুত্তস্স ৰিমানং <a name="M0.0355"></a> <span class="bld">চন্দমণ্ডলং</span> নাম। সোৰণ্ণমযং ফলিকপটিচ্ছন্নং সমপণ্ণাসযোজনাযামৰিত্থারং সূরিযস্স দেৰপুত্তস্স ৰিমানং <span class="bld">সূরিযমণ্ডলং</span> নাম। সত্তরতনমযানি সত্তট্ঠদসদ্বাদসযোজনাযামৰিত্থারানি তেসং তেসং দেৰপুত্তানং ৰিমানানি <span class="bld">তারকরূপানি</span> নাম।</p>
<p class="bodytext">তত্থ হেট্ঠা চন্দো, সূরিযো উপরি, উভিন্নমন্তরং যোজনং হোতি। চন্দস্স হেট্ঠিমন্ততো সূরিযস্স উপরিমন্তো যোজনসতং হোতি। দ্বীসু পস্সেসু নক্খত্ততারকা গচ্ছন্তি। এতেসু পন তীসু চন্দো দন্ধগমনো, সূরিযো সীঘগমনো, নক্খত্ততারকা সব্বসীঘগমনা। কালেন চন্দিমসূরিযানং পুরতো হোন্তি কালেন পচ্ছা।</p>
<p class="bodytext"><span class="bld">আদাসমণ্ডল</span>ন্তি কংসমযং। <span class="bld">মণী</span>তি ঠপেত্বা ৰেল়ুরিযং সেসো জোতিরসাদিঅনেকপ্পভেদো। <span class="bld">সঙ্খো</span>তি সামুদ্দিকো; <span class="bld">মুত্তা</span> সামুদ্দিকাপি, সেসাপি। <span class="bld">ৰেল়ুরিযো</span>তি ৰেল়ুৰণ্ণমণি। <span class="bld">জাতরূপং</span> ৰুচ্চতি সত্থুৰণ্ণো। সত্থা হি সুৰণ্ণৰণ্ণো, সুৰণ্ণম্পি সত্থুৰণ্ণং। <span class="bld">রজতং</span> ৰুচ্চতি কহাপণো – লোহমাসকো দারুমাসকো জতুমাসকো, যে ‘ৰোহারং গচ্ছন্তী’তি (পারা॰ ৫৮৪) ৰুত্তং তং সব্বম্পি ইধ গহিতং।</p>
<p class="bodytext"><span class="bld">যং ৰা পনঞ্ঞম্পী</span>তি ইমিনা পাল়িআগতং ঠপেত্বা সেসং তট্টিকপিলোতিককণ্ণিকৰণ্ণাদিভেদং রূপং গহিতং। তঞ্হি সব্বং যেৰাপনকেসু পৰিট্ঠং।</p>
<p class="bodytext">এৰমেতং নীলাদিনা ভেদেন ভিন্নম্পি রূপং সব্বং লক্খণাদীহি অভিন্নমেৰ। সব্বঞ্হেতং চক্খুপটিহননলক্খণং <span class="bld">রূপং,</span> চক্খুৰিঞ্ঞাণস্স ৰিসযভাৰরসং, তস্সেৰ গোচরপচ্চুপট্ঠানং, চতুমহাভূতপদট্ঠানং। যথা চেতং তথা সব্বানিপি উপাদারূপানি। যত্থ পন ৰিসেসো অত্থি তত্থ <a name="V0.0352"></a> ৰক্খাম। সেসমেত্থ চক্খাযতননিদ্দেসে ৰুত্তনযেনেৰ ৰেদিতব্বং। কেৰলঞ্হি <a name="P0.0319"></a> তত্থ চক্খুপুব্বঙ্গমো নিদ্দেসো ইধ রূপপুব্বঙ্গমো। তত্থ ‘চক্খুং পেত’ন্তিআদীনি চুদ্দস নামানি, ইধ ‘রূপংপেত’ন্তিআদীনি তীণি। সেসং তাদিসমেৰ। যথা হি চতূহি চতূহি নযেহি পটিমণ্ডেত্বা চক্খুং ৰৰত্থাপেতুং তেরস ৰারা ৰুত্তা, ইধাপি তে তথেৰ ৰুত্তাতি।</p>
<p class="bodytext"><a name="para620"></a><span class="paranum">৬২০</span>. সদ্দাযতননিদ্দেসে <span class="bld">ভেরিসদ্দো</span>তি মহাভেরীপহটভেরীনং সদ্দো। <span class="bld">মুদিঙ্গসঙ্খপণৰসদ্দা</span>পি মুদিঙ্গাদিপচ্চযা সদ্দা। গীতসঙ্খাতো সদ্দো <span class="bld">গীতসদ্দো</span> <a name="M0.0356"></a>। ৰুত্তাৰসেসানং ৰীণাদীনং তন্তিবদ্ধানং সদ্দো <span class="bld">ৰাদিতসদ্দো। সম্মসদ্দো</span>তি কংসতালকট্ঠতালসদ্দো। <span class="bld">পাণিসদ্দো</span>তি পাণিপ্পহারসদ্দো। <span class="bld">সত্তানং নিগ্ঘোসসদ্দো</span>তি বহূনং সন্নিপতিতানং অপঞ্ঞাযমানপদব্যঞ্জননিগ্ঘোসসদ্দো। <span class="bld">ধাতূনং সন্নিঘাতসদ্দো</span>তি রুক্খানং অঞ্ঞমঞ্ঞনিঘংসনঘণ্টিকাকোটনাদিসদ্দো। ৰাতস্স ৰাযতো সদ্দো <span class="bld">ৰাতসদ্দো</span>। উদকস্স সন্দমানস্স ৰা পটিহতস্স ৰা সদ্দো <span class="bld">উদকসদ্দো</span>। মনুস্সানং সল্লাপাদিসদ্দো <span class="bld">মনুস্সসদ্দো</span>। তং ঠপেত্বা সেসো সব্বোপি <span class="bld">অমনুস্সসদ্দো</span>। ইমিনা পদদ্বযেন সব্বোপি সদ্দো পরিযাদিন্নো। এৰং সন্তেপি ৰংসফালনপিলোতিকফালনাদীসু পৰত্তো পাল়িযং অনাগতসদ্দো যেৰাপনকট্ঠানং পৰিট্ঠোতি ৰেদিতব্বো।</p>
<p class="bodytext">এৰমযং ভেরীসদ্দাদিনা ভেদেন ভিন্নোপি সদ্দো লক্খণাদীহি অভিন্নোযেৰ। সব্বোপি হেস সোতপটিহননলক্খণো <span class="bld">সদ্দো</span> সোতৰিঞ্ঞাণস্স ৰিসযভাৰরসো, তস্সেৰ গোচরপচ্চুপট্ঠানো। সেসং চক্খাযতননিদ্দেসে ৰুত্তনযেনেৰ ৰেদিতব্বং। ইধাপি হি চতূহি চতূহি নযেহি পটিমণ্ডিতা তেরস ৰারা ৰুত্তা। তেসং অত্থো সক্কা ৰুত্তনযেনেৰ জানিতুন্তি ন ৰিত্থারিতো।</p>
<p class="bodytext"><a name="para624"></a><span class="paranum">৬২৪</span>. গন্ধাযতননিদ্দেসে <span class="bld">মূলগন্ধো</span>তি যং কিঞ্চি মূলং পটিচ্চ নিব্বত্তো গন্ধো। <span class="bld">সারগন্ধা</span>দীসুপি এসেৰ নযো। অসিদ্ধদুসিদ্ধানং ডাকাদীনং গন্ধো <span class="bld">আমকগন্ধো</span>। মচ্ছসকলিকাপূতিমংসসংকিলিট্ঠসপ্পিআদীনং গন্ধো <span class="bld">ৰিস্সগন্ধো। সুগন্ধো</span>তি <a name="P0.0320"></a> ইট্ঠগন্ধো। <span class="bld">দুগ্গন্ধো</span>তি অনিট্ঠগন্ধো। ইমিনা পদদ্বযেন সব্বোপি গন্ধো পরিযাদিন্নো। এৰং সন্তেপি কণ্ণকগন্ধপিলোতিকগন্ধাদযো পাল়িযং অনাগতা সব্বেপি গন্ধা যেৰাপনকট্ঠানং পৰিট্ঠাতি ৰেদিতব্বা।</p>
<p class="bodytext">এৰমযং মূলগন্ধাদিনা ভেদেন ভিন্নোপি গন্ধো লক্খণাদীহি অভিন্নোযেৰ। সব্বোপি হেস ঘানপটিহননলক্খণো <a name="V0.0353"></a> <span class="bld">গন্ধো,</span> ঘানৰিঞ্ঞাণস্স ৰিসযভাৰরসো, তস্সেৰ গোচরপচ্চুপট্ঠানো। সেসং চক্খাযতননিদ্দেসে ৰুত্তনযেনেৰ ৰেদিতব্বং। ইধাপি হি তথেৰ দ্বিপঞ্ঞাসনযপটিমণ্ডিতা তেরস ৰারা ৰুত্তা। তে অত্থতো পাকটাযেৰ।</p>
<p class="bodytext"><a name="para628"></a><span class="paranum">৬২৮</span>. রসাযতননিদ্দেসে <a name="M0.0357"></a> <span class="bld">মূলরসো</span>তি যংকিঞ্চি মূলং পটিচ্চ নিব্বত্তরসো। <span class="bld">খন্ধরসা</span>দীসুপি এসেৰ নযো। <span class="bld">অম্বিল</span>ন্তি তক্কম্বিলাদি। <span class="bld">মধুর</span>ন্তি একন্ততো গোসপ্পিআদি। মধু পন কসাৰযুত্তং চিরনিক্খিত্তং কসাৰং হোতি। ফাণিতং খারিযুত্তং চিরনিক্খিত্তং খারিযং হোতি। সপ্পি পন চিরনিক্খিত্তং ৰণ্ণগন্ধে জহন্তম্পি রসং ন জহতীতি তদেৰ একন্তমধুরং। <span class="bld">তিত্তক</span>ন্তি নিম্বপণ্ণাদি। <span class="bld">কটুক</span>ন্তি সিঙ্গিৰেরমরিচাদি। <span class="bld">লোণিক</span>ন্তি সামুদ্দিকলোণাদি। <span class="bld">খারিক</span>ন্তি ৰাতিঙ্গণকল়ীরাদি। <span class="bld">লম্বিল</span>ন্তি বদরামলককপিট্ঠসালৰাদি। <span class="bld">কসাৰ</span>ন্তি হরিতকাদি। ইমে সব্বেপি রসা ৰত্থুৰসেন ৰুত্তা। তংতংৰত্থুতো পনেত্থ রসোৰ অম্বিলাদীহি নামেহি ৰুত্তোতি ৰেদিতব্বো। <span class="bld">সাদূ</span>তি ইট্ঠরসো, <span class="bld">অসাদূ</span>তি অনিট্ঠরসো। ইমিনা পদদ্বযেন সব্বোপি রসো পরিযাদিন্নো। এৰং সন্তেপি লেড্ডুরসভিত্তিরসপিলোতিকরসাদযো পাল়িযং অনাগতা সব্বেপি রসা যেৰাপনকট্ঠানং পৰিট্ঠাতি ৰেদিতব্বা।</p>
<p class="bodytext">এৰমযং মূলরসাদিনাভেদেন ভিন্নোপি রসো লক্খণাদীহি অভিন্নোযেৰ। সব্বোপি হেস জিব্হাপটিহননলক্খণো <span class="bld">রসো,</span> জিব্হাৰিঞ্ঞাণস্স ৰিসযভাৰরসো, তস্সেৰ গোচরপচ্চুপট্ঠানো। সেসং চক্খাযতননিদ্দেসে ৰুত্তনযেনেৰ ৰেদিতব্বং। ইধাপি <a name="P0.0321"></a> হি তথেৰ দ্বিপঞ্ঞাসনযপটিমণ্ডিতা তেরস ৰারা ৰুত্তা।</p>
<p class="bodytext"><a name="para632"></a><span class="paranum">৬৩২</span>. ইত্থিন্দ্রিযনিদ্দেসে <span class="bld">য</span>ন্তি করণৰচনং। যেন কারণেন ইত্থিযা ইত্থিলিঙ্গাদীনি হোন্তীতি অযমেত্থ অত্থো। তত্থ <span class="bld">‘লিঙ্গ’</span>ন্তি সণ্ঠানং। ইত্থিযা হি হত্থপাদগীৰাউরাদীনং সণ্ঠানং ন পুরিসস্স ৰিয হোতি। ইত্থীনঞ্হি হেট্ঠিমকাযো ৰিসদো হোতি, উপরিমকাযো অৰিসদো। হত্থপাদা খুদ্দকা, মুখং খুদ্দকং। <span class="bld">নিমিত্ত</span>ন্তি সঞ্জাননং। ইত্থীনঞ্হি উরমংসং অৰিসদং হোতি, মুখং নিম্মস্সুদাঠিকং। কেসবন্ধৰত্থগ্গহণম্পি ন পুরিসানং ৰিয হোতি। <span class="bld">কুত্ত</span>ন্তি কিরিযা। ইত্থিযো হি দহরকালে সুপ্পকমুসলকেহি কীল়ন্তি, চিত্তধীতলিকায কীল়ন্তি, মত্তিকৰাকেন সুত্তকং নাম কন্তন্তি। <span class="bld">আকপ্পো</span>তি গমনাদিআকারো। ইত্থিযো হি গচ্ছমানা অৰিসদা গচ্ছন্তি, তিট্ঠমানা নিপজ্জমানা নিসীদমানা খাদমানা ভুঞ্জমানা অৰিসদা <a name="V0.0354"></a> ভুঞ্জন্তি। পুরিসম্পি হি অৰিসদং দিস্বা মাতুগামো <a name="M0.0358"></a> ৰিয গচ্ছতি তিট্ঠতি নিপজ্জতি নিসীদতি খাদতি ভুঞ্জতীতি ৰদন্তি।</p>
<p class="bodytext"><span class="bld">ইত্থত্তং ইত্থিভাৰো</span>তি উভযম্পি একত্থং; ইত্থিসভাৰোতি অত্থো। অযং কম্মজো পটিসন্ধিসমুট্ঠিতো। ইত্থিলিঙ্গাদীনি পন ইত্থিন্দ্রিযং পটিচ্চ পৰত্তে সমুট্ঠিতানি। যথা হি বীজে সতি, বীজং পটিচ্চ, বীজপচ্চযা রুক্খো ৰড্ঢিত্বা সাখাৰিটপসম্পন্নো হুত্বা আকাসং পূরেত্বা তিট্ঠতি, এৰমেৰ ইত্থিভাৰসঙ্খাতে ইত্থিন্দ্রিযে সতি ইত্থিলিঙ্গাদীনি হোন্তি। বীজং ৰিয হি ইত্থিন্দ্রিযং, বীজং পটিচ্চ ৰড্ঢিত্বা আকাসং পূরেত্বা ঠিতরুক্খো ৰিয ইত্থিন্দ্রিযং পটিচ্চ ইত্থিলিঙ্গাদীনি পৰত্তে সমুট্ঠহন্তি। তত্থ ইত্থিন্দ্রিযং ন চক্খুৰিঞ্ঞেয্যং, মনোৰিঞ্ঞেয্যমেৰ। ইত্থিলিঙ্গাদীনি চক্খুৰিঞ্ঞেয্যানিপি মনোৰিঞ্ঞেয্যানিপি।</p>
<p class="bodytext"><span class="bld">ইদং তং রূপং ইত্থিন্দ্রিয</span>ন্তি ইদং তং রূপং, যথা চক্খুন্দ্রিযাদীনি পুরিসস্সাপি হোন্তি, ন এৰং; নিযমতো পন ইত্থিযা এৰ ইন্দ্রিযং ‘ইত্থিন্দ্রিযং’।</p>
<p class="bodytext"><a name="para633"></a><span class="paranum">৬৩৩</span>. পুরিসিন্দ্রিযেপি এসেৰ <a name="P0.0322"></a> নযো। পুরিসলিঙ্গাদীনি পন ইত্থিলিঙ্গাদীনং পটিপক্খতো ৰেদিতব্বানি। পুরিসস্স হি হত্থপাদগীৰাউরাদীনং সণ্ঠানং ন ইত্থিযা ৰিয হোতি। পুরিসানঞ্হি উপরিমকাযো ৰিসদো হোতি হেট্ঠিমকাযো অৰিসদো, হত্থপাদা মহন্তা, মুখং মহন্তং, উরমংসং ৰিসদং, মস্সুদাঠিকা উপ্পজ্জন্তি। কেসবন্ধনৰত্থগ্গহণং ন ইত্থীনং ৰিয হোতি। দহরকালে রথনঙ্গলাদীহি কীল়ন্তি, ৰালিকপাল়িং কত্বা ৰাপিং নাম খনন্তি, গমনাদীনি ৰিসদানি হোন্তি। ইত্থিম্পি গমনাদীনি ৰিসদানি কুরুমানং দিস্বা ‘পুরিসো ৰিয গচ্ছতী’তিআদীনি ৰদন্তি। সেসং ইত্থিন্দ্রিযে ৰুত্তসদিসমেৰ।</p>
<p class="bodytext">তত্থ ইত্থিভাৰলক্খণং <span class="bld">ইত্থিন্দ্রিযং,</span> ইত্থীতি পকাসনরসং, ইত্থিলিঙ্গনিমিত্তকুত্তাকপ্পানং কারণভাৰপচ্চুপট্ঠানং। পুরিসভাৰলক্খণং <span class="bld">পুরিসিন্দ্রিযং,</span> পুরিসোতি পকাসনরসং, পুরিসলিঙ্গনিমিত্তকুত্তাকপ্পানং কারণভাৰপচ্চুপট্ঠানং। উভযম্পেতং পঠমকপ্পিকানং পৰত্তে সমুট্ঠাতি। অপরভাগে পটিসন্ধিযং। পটিসন্ধিসমুট্ঠিতম্পি পৰত্তে চলতি পরিৰত্ততি।</p>
<p class="bodytext">যথাহ <a name="M0.0359"></a> –</p>
<p class="indent">‘‘তেন <a name="V0.0355"></a> খো পন সমযেন অঞ্ঞতরস্স ভিক্খুনো ইত্থিলিঙ্গং পাতুভূতং হোতি। তেন খো পন সমযেন অঞ্ঞতরিস্সা ভিক্খুনিযা পুরিসলিঙ্গং পাতুভূতং হোতী’’তি (পারা॰ ৬৯)।</p>
<p class="bodytext">ইমেসু পন দ্বীসু পুরিসলিঙ্গং উত্তমং, ইত্থিলিঙ্গং হীনং। তস্মা পুরিসলিঙ্গং বলৰঅকুসলেন অন্তরধাযতি, ইত্থিলিঙ্গং দুব্বলকুসলেন পতিট্ঠাতি। ইত্থিলিঙ্গং পন অন্তরধাযন্তং দুব্বলঅকুসলেন অন্তরধাযতি, পুরিসলিঙ্গং বলৰকুসলেন পতিট্ঠাতি। এৰং উভযম্পি অকুসলেন অন্তরধাযতি, কুসলেন পতিট্ঠাতীতি ৰেদিতব্বং।</p>
<p class="bodytext">উভতোব্যঞ্জনকস্স পন কিং একং ইন্দ্রিযং উদাহু দ্বেতি? একং। তঞ্চ খো ইত্থিউভতোব্যঞ্জনকস্স ইত্থিন্দ্রিযং, পুরিসউভতোব্যঞ্জনকস্স পুরিসিন্দ্রিযং। ‘এৰং সন্তে দুতিযব্যঞ্জনকস্স অভাৰো আপজ্জতি। ইন্দ্রিযঞ্হি ব্যঞ্জনকারণং ৰুত্তং। তঞ্চস্স নত্থী’তি? ‘ন তস্স ইন্দ্রিযং ব্যঞ্জনকারণং’। ‘কস্মা’? ‘সদা <a name="P0.0323"></a> অভাৰতো। ইত্থিউভতোব্যঞ্জনকস্স হি যদা ইত্থিযা রাগচিত্তং উপ্পজ্জতি, তদাৰ পুরিসব্যঞ্জনং পাকটং হোতি, ইত্থিব্যঞ্জনং পটিচ্ছন্নং গুল়্হং হোতি। তথা ইতরস্স ইতরং।</p>
<p class="bodytext">যদি চ তেসং ইন্দ্রিযং দুতিযব্যঞ্জনকারণং ভৰেয্য, সদাপি ব্যঞ্জনদ্বযং তিট্ঠেয্য। ন পন তিট্ঠতি। তস্মা ৰেদিতব্বমেতং ন তস্স তং ব্যঞ্জনকারণং। কম্মসহাযং পন রাগচিত্তমেৰেত্থ কারণং। যস্মা চস্স একমেৰ ইন্দ্রিযং হোতি, তস্মা ইত্থিউভতোব্যঞ্জনকো সযম্পি গব্ভং গণ্হাতি, পরম্পি গণ্হাপেতি। পুরিসউভতোব্যঞ্জনকো পরং গব্ভং গণ্হাপেতি, সযং পন ন গণ্হাতীতি।</p>
<p class="bodytext"><a name="para634"></a><span class="paranum">৬৩৪</span>. জীৰিতিন্দ্রিযনিদ্দেসে যং ৰত্তব্বং তং হেট্ঠা অরূপজীৰিতিন্দ্রিযে ৰুত্তমেৰ। কেৰলঞ্হি তত্থ <span class="bld">যো তেসং অরূপীনং ধম্মান</span>ন্তি ৰুত্তং, ইধ রূপজীৰিতিন্দ্রিযত্তা <span class="bld">যো তেসং রূপীনং ধম্মান</span>ন্তি অযমেৰ ৰিসেসো। লক্খণাদীনি পনস্স এৰং ৰেদিতব্বানি – সহজাতরূপানুপালনলক্খণং <span class="bld">জীৰিতিন্দ্রিযং,</span> তেসং পৰত্তনরসং, তেসং যেৰ ঠপনপচ্চুপট্ঠানং, যাপযিতব্বভূতপদট্ঠানন্তি।</p>
<p class="bodytext"><a name="para635"></a><span class="paranum">৬৩৫</span>. কাযৰিঞ্ঞত্তিনিদ্দেসে <a name="M0.0360"></a> <a name="V0.0356"></a> <span class="bld">কাযৰিঞ্ঞত্তী</span>তি এত্থ তাৰ কাযেন অত্তনো ভাৰং ৰিঞ্ঞাপেন্তানং তিরচ্ছানেহিপি পুরিসানং, পুরিসেহি ৰা তিরচ্ছানানম্পি কাযগহণানুসারেন গহিতায এতায ভাৰো ৰিঞ্ঞাযতীতি <span class="bld">‘ৰিঞ্ঞত্তি’</span>। সযং কাযগহণানুসারেন ৰিঞ্ঞাযতীতিপি ‘ৰিঞ্ঞত্তি’। ‘‘কাযেন সংৰরো সাধূ’’তিআদীসু (ধ॰ প॰ ৩৬১) আগতো চোপনসঙ্খাতো কাযোৰ ৰিঞ্ঞত্তি <span class="bld">‘কাযৰিঞ্ঞত্তি’</span>। কাযৰিপ্ফন্দনেন অধিপ্পাযৰিঞ্ঞাপনহেতুত্তা, সযঞ্চ তথা ৰিঞ্ঞেয্যত্তা কাযেন ৰিঞ্ঞত্তীতিপি <span class="bld">‘কাযৰিঞ্ঞত্তি’</span>।</p>
<p class="bodytext"><span class="bld">কুসলচিত্তস্স ৰা</span>তিআদীসু অট্ঠহি কামাৰচরেহি অভিঞ্ঞাচিত্তেন চাতি নৰহি কুসলচিত্তেহি <span class="bld">কুসলচিত্তস্স ৰা,</span> দ্বাদসহিপি অকুসলচিত্তেহি <span class="bld">অকুসলচিত্তস্স ৰা,</span> অট্ঠহি মহাকিরিযেহি দ্বীহি অহেতুককিরিযেহি অভিঞ্ঞাপ্পত্তেন একেন রূপাৰচরকিরিযেনাতি একাদসহি কিরিযচিত্তেহি <span class="bld">অব্যাকতচিত্তস্স ৰা</span>। ইতো অঞ্ঞানি হি চিত্তানি ৰিঞ্ঞত্তিং ন জনেন্তি। সেক্খাসেক্খপুথুজ্জনানং <a name="P0.0324"></a> পন এত্তকেহেৰ চিত্তেহি ৰিঞ্ঞত্তি হোতীতি এতেসং কুসলাদীনং ৰসেন তীহি পদেহি ‘হেতুতো’ দস্সিতা।</p>
<p class="bodytext">ইদানি ছহি পদেহি ‘ফলতো’ দস্সেতুং <span class="bld">অভিক্কমন্তস্স ৰা</span>তিআদি ৰুত্তং। অভিক্কমাদযো হি ৰিঞ্ঞত্তিৰসেন পৰত্তত্তা ৰিঞ্ঞত্তিফলং নাম। তত্থ <span class="bld">‘অভিক্কমন্তস্সা’</span>তি পুরতো কাযং অভিহরন্তস্স। <span class="bld">পটিক্কমন্তস্সা</span>তি পচ্ছতো পচ্চাহরন্তস্স। <span class="bld">আলোকেন্তস্সা</span>তি উজুকং পেক্খন্তস্স। <span class="bld">ৰিলোকেন্তস্সা</span>তি ইতো চিতো চ পেক্খন্তস্স। <span class="bld">সমিঞ্জেন্তস্সা</span>তি সন্ধযো সঙ্কোচেন্তস্স। <span class="bld">পসারেন্তস্সা</span>তি সন্ধযো পটিপণামেন্তস্স।</p>
<p class="bodytext">ইদানি ছহি পদেহি ‘সভাৰতো’ দস্সেতুং <span class="bld">কাযস্স থম্ভনা</span>তি আদি ৰুত্তং। তত্থ <span class="bld">‘কাযস্সা’</span>তি সরীরস্স। কাযং থম্ভেত্বা থদ্ধং করোতীতি <span class="bld">থম্ভনা</span>। তমেৰ উপসগ্গেন ৰড্ঢেত্বা <span class="bld">সন্থম্ভনা</span>তি আহ। বলৰতরা ৰা থম্ভনা <span class="bld">‘সন্থম্ভনা’</span>। <span class="bld">সন্থম্ভিতত্ত</span>ন্তি সন্থম্ভিতভাৰো। ৰিঞ্ঞাপনৰসেন <span class="bld">ৰিঞ্ঞত্তি। ৰিঞ্ঞাপনা</span>তি ৰিঞ্ঞাপনাকারো। ৰিঞ্ঞাপিতভাৰো <span class="bld">ৰিঞ্ঞাপিতত্তং</span>। সেসমেত্থ যং ৰত্তব্বং তং হেট্ঠা দ্বারকথাযং ৰুত্তমেৰ। তথা ৰচীৰিঞ্ঞত্তিযং।</p>
<p class="bodytext"><a name="para636"></a><span class="paranum">৬৩৬</span>. ৰচীৰিঞ্ঞত্তীতিপদস্স <a name="M0.0361"></a> পন নিদ্দেসপদানঞ্চ অত্থো তত্থ ন ৰুত্তো, সো এৰং ৰেদিতব্বো – ৰাচায অত্তনো ভাৰং ৰিঞ্ঞাপেন্তানং তিরচ্ছানেহিপি পুরিসানং, পুরিসেহি ৰা তিরচ্ছানানম্পি <a name="V0.0357"></a>, ৰচীগহণানুসারেন গহিতায এতায ভাৰো ৰিঞ্ঞাযতীতি <span class="bld">ৰিঞ্ঞত্তি</span>। সযঞ্চ ৰচীগহণানুসারেন ৰিঞ্ঞাযতীতিপি <span class="bld">ৰিঞ্ঞত্তি</span>। ‘‘সাধু ৰাচায সংৰরো’’তিআদীসু (ধ॰ প॰ ৩৬১) আগতা চোপনসঙ্খাতা ৰচী এৰ ৰিঞ্ঞত্তি <span class="bld">‘ৰচীৰিঞ্ঞত্তি’</span>। ৰচীঘোসেন অধিপ্পাযৰিঞ্ঞাপনহেতুত্তা সযঞ্চ তথাৰিঞ্ঞেয্যত্তা ৰাচায ৰিঞ্ঞত্তীতিপি <span class="bld">‘ৰচীৰিঞ্ঞত্তি’। ৰাচা গিরা</span>তিআদীসু ৰুচ্চতীতি <span class="bld">‘ৰাচা’</span>। গিরিযতীতি <span class="bld">‘গিরা’</span>। ব্যপ্পথোতি ৰাক্যভেদো। ৰাক্যঞ্চ তং পথো চ অত্থং ঞাতুকামানং ঞাপেতুকামানঞ্চাতিপি <span class="bld">‘ব্যপ্পথো’</span>। উদীরিযতীতি <span class="bld">উদীরণং</span>। ঘুস্সতীতি <span class="bld">ঘোসো</span>। করিযতীতি <span class="bld">কম্মং</span>। ঘোসোৰ কম্মং <span class="bld">ঘোসকম্মং</span>। নানপ্পকারেহি কতো <a name="P0.0325"></a> ঘোসোতি অত্থো। ৰচিযা ভেদো <span class="bld">ৰচীভেদো</span>। সো পন ‘ন ভঙ্গো, পভেদগতা ৰাচা এৰা’তি ঞাপনত্থং <span class="bld">ৰাচা ৰচীভেদো</span>তি ৰুত্তং। ইমেহি সব্বেহিপি পদেহি ‘সদ্দৰাচাৰ’ দস্সিতা। ইদানি তায ৰাচায সদ্ধিং যোজেত্বা হেট্ঠা ৰুত্তত্থানং ৰিঞ্ঞত্তিআদীনং পদানং ৰসেন তীহাকারেহি সভাৰতো তং দস্সেতুং <span class="bld">যা তায ৰাচায ৰিঞ্ঞত্তী</span>তিআদি ৰুত্তং। তং হেট্ঠা ৰুত্তনযত্তা উত্তানত্থমেৰ।</p>
<p class="bodytext">ইদানি ৰিঞ্ঞত্তিসমুট্ঠাপকচিত্তেসু অসম্মোহত্থং দ্বত্তিংস ছব্বীস একূনৰীসতি সোল়স পচ্ছিমানীতি ইদং পকিণ্ণকং ৰেদিতব্বং – <span class="bld">দ্বত্তিংস</span> চিত্তানি হি রূপং সমুট্ঠাপেন্তি, ইরিযাপথম্পি উপত্থম্ভেন্তি, দুৰিধম্পি ৰিঞ্ঞত্তিং জনেন্তি। ছব্বীসতি ৰিঞ্ঞত্তিমেৰ ন জনেন্তি, ইতরদ্বযং করোন্তি। <span class="bld">একূনৰীসতি</span> রূপমেৰ সমুট্ঠাপেন্তি, ইতরদ্বযং ন করোন্তি। <span class="bld">সোল়স</span> ইমেসু তীসু একম্পি ন করোন্তি।</p>
<p class="bodytext">তত্থ <span class="bld">দ্বত্তিংসা</span>তি হেট্ঠা ৰুত্তানেৰ কামাৰচরতো অট্ঠ কুসলানি, দ্বাদস অকুসলানি, কিরিযতো দস চিত্তানি, সেক্খপুথুজ্জনানং অভিঞ্ঞাচিত্তং, খীণাসৰানং অভিঞ্ঞাচিত্তন্তি। <span class="bld">ছব্বীসা</span>তি রূপাৰচরতো পঞ্চ কুসলানি, পঞ্চ কিরিযানি, অরূপাৰচরতো চত্তারি কুসলানি, চত্তারি কিরিযানি, চত্তারি মগ্গচিত্তানি, চত্তারি ফলচিত্তানীতি। <span class="bld">একূনৰীসতী</span>তি কামাৰচরকুসলৰিপাকতো একাদস, অকুসলৰিপাকতো দ্বে <a name="M0.0362"></a>, কিরিযতো কিরিযমনোধাতু, রূপাৰচরতো পঞ্চ ৰিপাকচিত্তানীতি। <span class="bld">সোল়সা</span>তি দ্বে পঞ্চৰিঞ্ঞাণানি, সব্বসত্তানং পটিসন্ধিচিত্তং, খীণাসৰানং চুতিচিত্তং, অরূপে চত্তারি ৰিপাকচিত্তানীতি। ইমানি সোল়স রূপিরিযাপথৰিঞ্ঞত্তীসু একম্পি ন করোন্তি। অঞ্ঞানিপি বহূনি অরূপে উপ্পন্নানি অনোকাসগতত্তা রূপং ন সমুট্ঠাপেন্তি। ন তানেৰ, কাযৰচীৰিঞ্ঞত্তিযোপি।</p>
<p class="bodytext"><a name="para637"></a><span class="paranum">৬৩৭</span>. আকাসধাতুনিদ্দেসে <a name="V0.0358"></a> ন কস্সতি, ন নিকস্সতি, কসিতুং ৰা ছিন্দিতুং ৰা ভিন্দিতুং ৰা ন সক্কাতি <span class="bld">আকাসো</span>। আকাসোৰ <span class="bld">আকাসগতং</span> <a name="P0.0326"></a>, খেল়গতাদি ৰিয। আকাসোতি ৰা গতন্তি <span class="bld">‘আকাসগতং’</span>। ন হঞ্ঞতীতি <span class="bld">অঘং,</span> অঘট্টনীযন্তি অত্থো। অঘমেৰ <span class="bld">অঘগতং</span>। ছিদ্দট্ঠেন <span class="bld">ৰিৰরো</span>। ৰিৰরোৰ <span class="bld">ৰিৰরগতং। অসম্ফুট্ঠং চতূহি মহাভূতেহী</span>তি এতেহি অসম্ফুট্ঠং নিজ্জটাকাসংৰ কথিতং। লক্খণাদিতো পন রূপপরিচ্ছেদলক্খণা <span class="bld">আকাসধাতু,</span> রূপপরিযন্তপ্পকাসনরসা, রূপমরিযাদপচ্চুপট্ঠানা অসম্ফুট্ঠভাৰছিদ্দৰিৰরভাৰপচ্চুপট্ঠানা ৰা, পরিচ্ছিন্নরূপপদট্ঠানা, যায পরিচ্ছিন্নেসু রূপেসু ‘ইদমিতো উদ্ধং অধো তিরিয’ন্তি চ হোতি।</p>
<p class="bodytext"><a name="para638"></a><span class="paranum">৬৩৮</span>. ইতো পরে <span class="bld">রূপস্সলহুতাদীনং</span> নিদ্দেসা চিত্তস্সলহুতাদীসু ৰুত্তনযেনেৰ ৰেদিতব্বা। লক্খণাদিতো পনেত্থ অদন্ধতালক্খণা <span class="bld">রূপস্স লহুতা,</span> রূপানং গরুভাৰৰিনোদনরসা, লহুপরিৰত্তিতাপচ্চুপট্ঠানা, লহুরূপপদট্ঠানা। অথদ্ধতালক্খণা <span class="bld">রূপস্স মুদুতা,</span> রূপানং থদ্ধভাৰৰিনোদনরসা, সব্বকিরিযাসু অৰিরোধিতাপচ্চুপট্ঠানা, মুদুরূপপদট্ঠানা। সরীরকিরিযানুকূলকম্মঞ্ঞভাৰলক্খণা <span class="bld">রূপস্স কম্মঞ্ঞতা,</span> অকম্মঞ্ঞতাৰিনোদনরসা, অদুব্বলভাৰপচ্চুপট্ঠানা, কম্মঞ্ঞরূপপদট্ঠানা।</p>
<p class="bodytext">এতা পন তিস্সো ন অঞ্ঞমঞ্ঞং ৰিজহন্তি। এৰং সন্তেপি যো অরোগিনো ৰিয রূপানং লহুভাৰো, অদন্ধতালহুপরিৰত্তিপ্পকারো, রূপদন্ধত্তকরধাতুক্খোভপটিপক্খপচ্চযসমুট্ঠানো, সো রূপৰিকারো ‘রূপস্সলহুতা’। যো সুপরিমদ্দিতচম্মস্সেৰ রূপানং মুদুভাৰো সব্বকিরিযাৰিসেসেসু সরসৰত্তনভাৰো ৰসৰত্তনভাৰমদ্দৰপ্পকারো রূপথদ্ধত্তকরধাতুক্খোভপটিপক্খপচ্চযসমুট্ঠানো <a name="M0.0363"></a>, সো রূপৰিকারো ‘রূপস্স মুদুতা’। যো পন সুধন্তসুৰণ্ণস্সেৰ রূপানং কম্মঞ্ঞভাৰো সরীরকিরিযানুকূলভাৰপ্পকারো সরীরকিরিযানং <a name="P0.0327"></a> অননুকূলকরধাতুক্খোভপটিপক্খপচ্চযসমুট্ঠানো, সো রূপৰিকারো <span class="bld">‘রূপস্স কম্মঞ্ঞতা’</span>তি। এৰমেতাসং ৰিসেসো ৰেদিতব্বো।</p>
<p class="bodytext">এতা পন তিস্সোপি কম্মং কাতুং ন সক্কোতি, আহারাদযোৰ করোন্তি। তথা হি যোগিনো ‘অজ্জ অম্হেহি ভোজনসপ্পাযং লদ্ধং, কাযো নো লহু মুদু কম্মঞ্ঞো’তি ৰদন্তি। ‘অজ্জ উতুসপ্পাযং লদ্ধং, অজ্জ অম্হাকং চিত্তং একগ্গং, কাযো নো লহু মুদু কম্মঞ্ঞো’তি ৰদন্তীতি।</p>
<p class="bodytext"><a name="para641"></a><span class="paranum">৬৪১</span>. উপচযসন্ততিনিদ্দেসেসু <a name="V0.0359"></a> <span class="bld">আযতনান</span>ন্তি অড্ঢেকাদসন্নং রূপাযতনানং। <span class="bld">আচযো</span>তি নিব্বত্তি। <span class="bld">সো রূপস্স উপচযো</span>তি যো আযতনানং আচযো পুনপ্পুনং নিব্বত্তমানানং, সোৰ রূপস্স উপচযো নাম হোতি; ৰড্ঢীতি অত্থো। <span class="bld">যো রূপস্স উপচযো সা রূপস্স সন্ততী</span>তি যা এৰং উপচিতানং রূপানং ৰড্ঢি, ততো উত্তরিতরং পৰত্তিকালে সা রূপস্স সন্ততি নাম হোতি; পৰত্তীতি অত্থো। নদিতীরে খতকূপস্মিঞ্হি উদকুগ্গমনকালো ৰিয আচযো, নিব্বত্তি; পরিপুণ্ণকালো ৰিয উপচযো, ৰড্ঢি; অজ্ঝোত্থরিত্বা গমনকালো ৰিয সন্ততি, পৰত্তীতি ৰেদিতব্বা।</p>
<p class="bodytext">এৰং কিং কথিতং হোতীতি? আযতনেন হি আচযো কথিতো, আচযেন আযতনং কথিতং। আচযোৰ কথিতো আযতনমেৰ কথিতং। এৰম্পি কিং কথিতং হোতীতি? চতুসন্ততিরূপানং আচযো উপচযো নিব্বত্তি ৰড্ঢি কথিতা। অত্থতো হি উভযম্পেতং জাতিরূপস্সেৰ অধিৰচনং। আকারনানত্তেন পন ৰেনেয্যৰসেন চ উপচযো সন্ততীতি উদ্দেসদেসনং কত্বা যস্মা এত্থ অত্থতো নানত্তং নত্থি, তস্মা নিদ্দেসে ‘‘যো আযতনানং আচযো সো রূপস্স উপচযো, যো রূপস্স উপচযো সা রূপস্স সন্ততী’’তি ৰুত্তং।</p>
<p class="bodytext">যস্মা চ উভযম্পেতং জাতিরূপস্সেৰ অধিৰচনং তস্মা এত্থ আচযলক্খণো <span class="bld">রূপস্স উপচযো,</span> পুব্বন্ততো রূপানং উম্মুজ্জাপনরসো, নিয্যাতনপচ্চুপট্ঠানো <a name="M0.0364"></a> পরিপুণ্ণভাৰপচ্চুপট্ঠানো ৰা, উপচিতরূপপদট্ঠানো। পৰত্তিলক্খণা <span class="bld">রূপস্স সন্ততি,</span> অনুপ্পবন্ধরসা, অনুপচ্ছেদপচ্চুপট্ঠানা, অনুপ্পবন্ধরূপপদট্ঠানাতি ৰেদিতব্বা।</p>
<p class="bodytext"><a name="para643"></a><span class="paranum">৬৪৩</span>. জরতানিদ্দেসে জীরণকৰসেন <span class="bld">জরা;</span> অযমেত্থ সভাৰনিদ্দেসো <a name="P0.0328"></a>। জীরণাকারো <span class="bld">জীরণতা</span>। খণ্ডিচ্চন্তি আদযো তযো কালাতিক্কমে কিচ্চনিদ্দেসা। পচ্ছিমা দ্বে পকতিনিদ্দেসা। অযঞ্হি ‘জরা’তি ইমিনা পদেন সভাৰতো দীপিতা; তেনস্সাযং সভাৰনিদ্দেসো। ‘জীরণতা’তি ইমিনা আকারতো; তেনস্সাযং আকারনিদ্দেসো। <span class="bld">খণ্ডিচ্চ</span>ন্তি ইমিনা কালাতিক্কমে দন্তনখানং খণ্ডিতভাৰকরণকিচ্চতো। <span class="bld">পালিচ্চ</span>ন্তি ইমিনা কেসলোমানং পলিতভাৰকরণকিচ্চতো। <span class="bld">ৰলিত্তচতা</span>তি ইমিনা মংসং মিলাপেত্বা তচে ৰলিভাৰকরণকিচ্চতো দীপিতা। তেনস্সা ইমে ‘খণ্ডিচ্চ’ন্তিআদযো তযো কালাতিক্কমে কিচ্চনিদ্দেসা। তেহি ইমেসং ৰিকারানং দস্সনৰসেন পাকটীভূতা পাকটজরা দস্সিতা। যথেৰ হি <a name="V0.0360"></a> উদকস্স ৰা অগ্গিনো ৰা তিণরুক্খাদীনং সংভগ্গপলিভগ্গতায ৰা ঝামতায ৰা গতমগ্গো পাকটো হোতি, ন চ সো গতমগ্গো তানেৰ উদকাদীনি, এৰমেৰ জরায দন্তাদীসু খণ্ডিচ্চাদিৰসেন গতমগ্গো পাকটো, চক্খুং উম্মীলেত্বাপি গয্হতি, ন চ খণ্ডিচ্চাদীনেৰ জরা। ন হি জরা চক্খুৰিঞ্ঞেয্যা হোতি।</p>
<p class="bodytext"><span class="bld">আযুনো সংহানি ইন্দ্রিযানং পরিপাকো</span>তি ইমেহি পন পদেহি কালাতিক্কমেযেৰ অভিব্যত্তায আযুক্খযচক্খাদিইন্দ্রিযপরিপাকসঞ্ঞিতায পকতিযা দীপিতা। তেনস্সিমে পচ্ছিমা দ্বে পকতিনিদ্দেসাতি ৰেদিতব্বা। তত্থ যস্মা জরং পত্তস্স আযু হাযতি, তস্মা জরা <span class="bld">‘আযুনো সংহানী’</span>তি ফলূপচারেন ৰুত্তা। যস্মা চ দহরকালে সুপ্পসন্নানি, সুখুমম্পি অত্তনো ৰিসযং সুখেনেৰ গণ্হনসমত্থানি চক্খাদীনি ইন্দ্রিযানি জরং পত্তস্স পরিপক্কানি আলুল়িতানি অৰিসদানি, ওল়ারিকম্পি অত্তনো ৰিসযং গহেতুং অসমত্থানি হোন্তি, তস্মা <span class="bld">‘ইন্দ্রিযানং পরিপাকো’</span>তিপি ফলূপচারেনেৰ ৰুত্তা।</p>
<p class="bodytext">সা পনাযং এৰং নিদ্দিট্ঠা সব্বাপি জরা পাকটা পটিচ্ছন্নাতি দুৰিধা হোতি। তত্থ দন্তাদীসু খণ্ডভাৰাদিদস্সনতো রূপধম্মেসু জরা <span class="bld">পাকটজরা</span> নাম <a name="M0.0365"></a>। অরূপধম্মেসু পন জরা তাদিসস্স ৰিকারস্স অদস্সনতো <span class="bld">পটিচ্ছন্নজরা</span> নাম। পুন অৰীচি সৰীচীতি এৰম্পি দুৰিধা হোতি। তত্থ মণিকনকরজতপৰাল়চন্দিমসূরিযাদীনং ৰিয, মন্দদসকাদীসু পাণীনং ৰিয চ, পুপ্ফফলপল্লৰাদীসু <a name="P0.0329"></a> চ অপাণীনং ৰিয, অন্তরন্তরা ৰণ্ণৰিসেসাদীনং দুৰিঞ্ঞেয্যত্তা জরা <span class="bld">অৰীচিজরা</span> নাম; নিরন্তরজরাতি অত্থো। ততো অঞ্ঞেসু পন যথাৰুত্তেসু অন্তরন্তরা ৰণ্ণৰিসেসাদীনং সুৰিঞ্ঞেয্যত্তা জরা <span class="bld">সৰীচিজরা</span> নামাতি ৰেদিতব্বা।</p>
<p class="bodytext">লক্খণাদিতোপি রূপপরিপাকলক্খণা <span class="bld">রূপস্স জরতা,</span> উপনযনরসা, সভাৰানপগমেপি নৰভাৰাপগমপচ্চুপট্ঠানা, ৰীহিপুরাণভাৰো ৰিয পরিপচ্চমানরূপপদট্ঠানাতি ৰেদিতব্বা।</p>
<p class="bodytext"><a name="para644"></a><span class="paranum">৬৪৪</span>. অনিচ্চতানিদ্দেসে খযগমনৰসেন <span class="bld">খযো,</span> ৰযগমনৰসেন <span class="bld">ৰযো,</span> ভিজ্জনৰসেন <span class="bld">ভেদো</span>। অথ ৰা, যস্মা তং পত্বা রূপং খীযতি, ৰেতি, ভিজ্জতি চ, তস্মা খীযতি এতস্মিন্তি <span class="bld">‘খযো’,</span> ৰেতি এতস্মিন্তি <span class="bld">‘ৰযো’,</span> ভিজ্জতি এতস্মিন্তি <span class="bld">‘ভেদো’</span>। উপসগ্গৰসেন পদং ৰড্ঢেত্বা ভেদোৰ <span class="bld">পরিভেদো</span>। হুত্বা অভাৰট্ঠেন, ন নিচ্চন্তি অনিচ্চং। তস্স ভাৰো <span class="bld">অনিচ্চতা</span> <a name="V0.0361"></a>। অন্তরধাযতি এত্থাতি <span class="bld">অন্তরধানং</span>। মরণঞ্হি পত্বা রূপং অন্তরধাযতি, অদস্সনং গচ্ছতি। ন কেৰলঞ্চ রূপমেৰ, সব্বেপি পঞ্চক্খন্ধা। তস্মা পঞ্চন্নম্পি খন্ধানং অনিচ্চতায ইদমেৰ লক্খণন্তি ৰেদিতব্বং। লক্খণাদিতো পন পরিভেদলক্খণা <span class="bld">রূপস্স অনিচ্চতা,</span> সংসীদনরসা, খযৰযপচ্চুপট্ঠানা, পরিভিজ্জমানরূপপদট্ঠানাতি ৰেদিতব্বা।</p>
<p class="bodytext">হেট্ঠা জাতি গহিতা জরা গহিতা, ইমস্মিং ঠানে মরণং গহিতং। ইমে তযো ধম্মা ইমেসং সত্তানং উক্খিত্তাসিকপচ্চামিত্তসদিসা। যথা হি পুরিসস্স তযো পচ্চামিত্তা ওতারং গৰেসমানা ৰিচরেয্যুং। তেসু একো এৰং ৰদেয্য – ‘এতং নীহরিত্বা অটৰিপৰেসনং ময্হং ভারো হোতূ’তি। দুতিযো ‘অটৰিগতকালে পোথেত্বা পথৰিযং পাতনং ময্হং ভারো’তি। ততিযো ‘পথৰিগতকালতো পট্ঠায অসিনা সীসচ্ছেদনং ময্হং ভারো’তি। এৰরূপা ইমে জাতি আদযো। নীহরিত্বা অটৰিপৰেসনপচ্চামিত্তসদিসা হেত্থ জাতি, তস্মিং তস্মিং ঠানে নিব্বত্তাপনতো। অটৰিগতং পোথেত্বা পথৰিযং পাতনপচ্চামিত্তসদিসা জরা <a name="M0.0366"></a>, নিব্বত্তক্খন্ধানং দুব্বলপরাধীনমঞ্চপরাযণভাৰকরণতো। পথৰিগতস্স <a name="P0.0330"></a> অসিনা সীসচ্ছেদকপচ্চামিত্তসদিসং মরণং, জরাপ্পত্তানং খন্ধানং জীৰিতক্খযপাপনতোতি।</p>
<p class="bodytext"><a name="para645"></a><span class="paranum">৬৪৫</span>. কবল়ীকারাহারনিদ্দেসে কবল়ং করীযতীতি <span class="bld">কবল়ীকারো</span>। আহরীযতীতি <span class="bld">আহারো</span>। কবল়ং কত্বা অজ্ঝোহরীযতীতি অত্থো। রূপং ৰা আহরতীতিপি ‘আহারো’। এৰং ৰত্থুৰসেন নামং উদ্ধরিত্বা পুন ৰত্থুৰসেনেৰেতং পভেদতো দস্সেতুং <span class="bld">ওদনো কুম্মাসো</span>তিআদি ৰুত্তং। ওদনাদীনি হি ফাণিতপরিযন্তানি দ্বাদস ইধাধিপ্পেতস্স আহারস্স ৰত্থূনি। পাল়িযং অনাগতানি মূলফলাদীনি যেৰাপনকং পৰিট্ঠানি।</p>
<p class="bodytext">ইদানি তানি মূলফলাদীনি কত্তব্বতো দস্সেতুং <span class="bld">যম্হি যম্হি জনপদে</span>তিআদিমাহ। তত্থ মুখেন অসিতব্বং ভুঞ্জিতব্বন্তি <span class="bld">মুখাসিযং</span>। দন্তেহি ৰিখাদিতব্বন্তি <span class="bld">দন্তৰিখাদনং</span>। গলেন অজ্ঝোহরিতব্বন্তি <span class="bld">গলজ্ঝোহরণীযং</span>। ইদানি তং কিচ্চৰসেন দস্সেতুং <span class="bld">কুচ্ছিৰিত্থম্ভন</span>ন্তি আহ। তঞ্হি মূলফলাদি ওদনকুম্মাসাদি ৰা অজ্ঝোহটং কুচ্ছিং ৰিত্থম্ভেতি। ইদমস্স কিচ্চং। <span class="bld">যায ওজায সত্তা যাপেন্তী</span>তি হেট্ঠা সব্বপদেহি সৰত্থুকং আহারং দস্সেত্বা ইদানি নিব্বট্টিতওজমেৰ দস্সেতুং ইদং ৰুত্তং।</p>
<p class="bodytext">কিং <a name="V0.0362"></a> পনেত্থ ৰত্থুস্স কিচ্চং? কিং ওজায? পরিস্সযহরণপালনানি। ৰত্থুহি পরিস্সযং হরতি পালেতুং ন সক্কোতি, ওজা পালেতি পরিস্সযং হরিতুং ন সক্কোতি। দ্বেপি একতো হুত্বা পালেতুম্পি সক্কোন্তি পরিস্সযম্পি হরিতুং। কো পনেস পরিস্সযো নাম? কম্মজতেজো। অন্তোকুচ্ছিযঞ্হি ওদনাদিৰত্থুস্মিং অসতি, কম্মজতেজো উট্ঠহিত্বা উদরপটলং গণ্হাতি, ‘ছাতোম্হি, আহারং মে দেথা’তি ৰদাপেতি। ভুত্তকালে উদরপটলং মুঞ্চিত্বা ৰত্থুং গণ্হাতি। অথ সত্তো একগ্গো হোতি।</p>
<p class="bodytext">যথা হি ছাযারক্খসো ছাযং পৰিট্ঠং গহেত্বা দেৰসঙ্খলিকায বন্ধিত্বা অত্তনো ভৰনে মোদন্তো ছাতকালে আগন্ত্বা সীসে ডংসতি। সো ডট্ঠত্তা ৰিরৰতি। তং ৰিরৰং সুত্বা ‘দুক্খপ্পত্তো এত্থ অত্থী’তি ততো ততো মনুস্সা আগচ্ছন্তি। সো আগতাগতে <a name="P0.0331"></a> গহেত্বা খাদিত্বা <a name="M0.0367"></a> ভৰনে মোদতি। এৰংসম্পদমিদং ৰেদিতব্বং। ছাযারক্খসো ৰিয হি কম্মজতেজো, দেৰসঙ্খলিকায বন্ধিত্বা ঠপিতসত্তো ৰিয উদরপটলং, পুন আগতমনুস্সা ৰিয ওদনাদিৰত্থু, ওতরিত্বা সীসে ডংসনং ৰিয কম্মজতেজস্স ৰত্থুতো মুত্তস্স উদরপটলগ্গহণং, ডট্ঠস্স ৰিরৰনকালো ৰিয ‘আহারং দেথা’তি ৰচনকালো, তায সঞ্ঞায আগতাগতে গহেত্বা খাদিত্বা ভৰনে মোদনকালো ৰিয কম্মজতেজেন উদরপটলং মুঞ্চিত্বা ৰত্থুস্মিং গহিতে একগ্গচিত্ততা।</p>
<p class="bodytext">তত্থ ওল়ারিকে ৰত্থুস্মিং ওজা মন্দা হোতি। সুখুমে বলৰতী। কুদ্রূসকভত্তাদীনি হি ভুঞ্জিত্বা মুহুত্তেনেৰ ছাতো হোতি। সপ্পিআদীনি পিৰিত্বা ঠিতস্স দিৰসম্পি ভত্তং ন রুচ্চতি। এত্থ চ উপাদাযুপাদায ওল়ারিকসুখুমতা ৰেদিতব্বা। কুম্ভীলানঞ্হি আহারং উপাদায মোরানং আহারো সুখুমো। কুম্ভীলা কির পাসাণে গিলন্তি। তে চ নেসং কুচ্ছিপ্পত্তা ৰিলীযন্তি। মোরা সপ্পৰিচ্ছিকাদিপাণে খাদন্তি। মোরানং পন আহারং উপাদায তরচ্ছানং আহারো সুখুমো। তে কির তিৰস্সছড্ডিতানি ৰিসাণানি চেৰ অট্ঠীনি চ খাদন্তি। তানি চ নেসং খেল়েন তেমিতমত্তানেৰ কন্দমূলং ৰিয মুদুকানি হোন্তি। তরচ্ছানম্পি আহারমুপাদায হত্থীনং আহারো সুখুমো। তে হি নানারুক্খসাখাদযো খাদন্তি। হত্থীনং আহারতো গৰযগোকণ্ণমিগাদীনং আহারো সুখুমো। তে কির নিস্সারানি নানারুক্খপণ্ণাদীনি খাদন্তি। তেসম্পি আহারতো গুন্নং আহারো সুখুমো। তে অল্লসুক্খতিণানি খাদন্তি। তেসম্পি আহারতো সসানং আহারো সুখুমো। সসানং আহারতো সকুণানং আহারো সুখুমো। সকুণানং আহারতো পচ্চন্তৰাসীনং আহারো সুখুমো। পচ্চন্তৰাসীনং <a name="V0.0363"></a> আহারতো গামভোজকানং আহারো সুখুমো। গামভোজকানং আহারতো রাজরাজমহামত্তানং আহারো সুখুমো। তেসম্পি আহারতো চক্কৰত্তিনো আহারো সুখুমো। চক্কৰত্তিনো আহারতো ভুম্মদেৰানং আহারো সুখুমো। ভুম্মদেৰানং আহারতো চাতুমহারাজিকানং আহারো সুখুমো। এৰং যাৰ পরনিম্মিতৰসৰত্তীনং <a name="M0.0368"></a> <a name="P0.0332"></a> আহারো ৰিত্থারেতব্বো। তেসং পনাহারো সুখুমোত্বেৰ নিট্ঠং পত্তো।</p>
<p class="bodytext">লক্খণাদিতোপি ওজালক্খণো <span class="bld">কবল়ীকারো আহারো,</span> রূপাহরণরসো, উপত্থম্ভনপচ্চুপট্ঠানো, কবল়ং কত্বা আহরিতব্বৰত্থুপদট্ঠানোতি ৰেদিতব্বো।</p>
<p class="bodytext"><a name="para646"></a><span class="paranum">৬৪৬</span>. নোউপাদানিদ্দেসে যথা উপাদারূপং উপাদিযতেৰ, ন অঞ্ঞেন উপাদিযতি, এৰমেতং ন উপাদিযতেৰাতি <span class="bld">নোউপাদা</span>।</p>
<p class="bodytext"><a name="para647"></a><span class="paranum">৬৪৭</span>. ফুসিতব্বন্তি ফোট্ঠব্বং। ফুসিত্বা জানিতব্বন্তি অত্থো। ফোট্ঠব্বঞ্চ তং আযতনঞ্চাতি <span class="bld">ফোট্ঠব্বাযতনং</span>। আপো চ তং নিস্সত্তসুঞ্ঞতসভাৰট্ঠেন ধাতু চাতি <span class="bld">আপোধাতু</span>। ইদানি যস্মা তীণি রূপানি ফুসিত্বা জানিতব্বানি তস্মা তানি ভাজেত্বা দস্সেতুং <span class="bld">কতমং তং রূপং ফোট্ঠব্বাযতনং? পথৰীধাতূ</span>তিআদিমাহ। তত্থ কক্খল়ত্তলক্খণা <span class="bld">পথৰীধাতু,</span> পতিট্ঠানরসা, সম্পটিচ্ছনপচ্চুপট্ঠানা। <span class="bld">তেজোধাতু</span> উণ্হত্তলক্খণা, পরিপাচনরসা, মদ্দৰানুপ্পদানপচ্চুপট্ঠানা। <span class="bld">ৰাযোধাতু</span> ৰিত্থম্ভনলক্খণা, সমুদীরণরসা, অভিনীহারপচ্চুপট্ঠানা। পুরিমা পন <span class="bld">‘আপোধাতু’</span> পগ্ঘরণলক্খণা, ব্রূহনরসা, সঙ্গহপচ্চুপট্ঠানা। একেকা চেত্থ সেসত্তযপদট্ঠানাতি ৰেদিতব্বা।</p>
<p class="bodytext"><span class="bld">কক্খল়</span>ন্তি থদ্ধং। <span class="bld">মুদুক</span>ন্তি অথদ্ধং। <span class="bld">সণ্হ</span>ন্তি মট্ঠং। <span class="bld">ফরুস</span>ন্তি খরং। <span class="bld">সুখসম্ফস্স</span>ন্তি সুখৰেদনাপচ্চযং ইট্ঠফোট্ঠব্বং। <span class="bld">দুক্খসম্ফস্স</span>ন্তি দুক্খৰেদনাপচ্চযং অনিট্ঠফোট্ঠব্বং। <span class="bld">গরুক</span>ন্তি ভারিযং। <span class="bld">লহুক</span>ন্তি অভারিযং, সল্লহুকন্তি অত্থো। এত্থ চ ‘কক্খল়ং মুদুকং সণ্হং ফরুসং গরুকং লহুক’ন্তি পদেহি পথৰীধাতু এৰ ভাজিতা। ‘‘যদাযং কাযো আযুসহগতো চ হোতি উস্মাসহগতো চ ৰিঞ্ঞাণসহগতো চ তদা লহুতরো চ হোতি মুদুতরো চ কম্মঞ্ঞতরো <a name="P0.0333"></a> চা’’তি (দী॰ নি॰ ২.৪২৪) সুত্তেপি লহুমুদুভূতং পথৰীধাতুমেৰ সন্ধায ৰুত্তং।</p>
<p class="bodytext">‘সুখসম্ফস্সং <a name="V0.0364"></a> দুক্খসম্ফস্স’ন্তি পদদ্বযেন পন তীণিপি মহাভূতানি ভাজিতানি। পথৰীধাতু হি সুখসম্ফস্সাপি অত্থি দুক্খসম্ফস্সাপি। তথা তেজোধাতুৰাযোধাতুযো। তত্থ সুখসম্ফস্সা পথৰীধাতু মুদুতলুণহত্থে <a name="M0.0369"></a> দহরে পাদে সম্বাহন্তে অস্সাদেত্বা অস্সাদেত্বা ‘সম্বাহ তাত, সম্বাহ তাতা’তি ৰদাপনাকারং করোতি। সুখসম্ফস্সা তেজোধাতু সীতসমযে অঙ্গারকপল্লং আহরিত্বা গত্তং সেদেন্তে অস্সাদেত্বা অস্সাদেত্বা ‘সেদেহি তাত, সেদেহি তাতা’তি ৰদাপনাকারং করোতি। সুখসম্ফস্সা ৰাযোধাতু উণ্হসমযে ৰত্তসম্পন্নে দহরে বীজনেন বীজন্তে অস্সাদেত্বা অস্সাদেত্বা ‘বীজ তাত, বীজ তাতা’তি ৰদাপনাকারং করোতি। থদ্ধহত্থে পন দহরে পাদে সম্বাহন্তে অট্ঠীনং ভিজ্জনকালো ৰিয হোতি। সোপি ‘অপেহী’তি ৰত্তব্বতং আপজ্জতি। উণ্হসমযে অঙ্গারকপল্লে আভতে ‘অপনেহি ন’ন্তি ৰত্তব্বং হোতি। সীতসমযে বীজনেন বীজন্তে ‘অপেহি, মা বীজা’তি ৰত্তব্বং হোতি। এৰমেতাসং সুখসম্ফস্সতা দুক্খসম্ফস্সতা চ ৰেদিতব্বা।</p>
<p class="bodytext"><span class="bld">যং ফোট্ঠব্বং অনিদস্সনং সপ্পটিঘ</span>ন্তিআদিনা নযেন ৰুত্তা পন চতূহি চতূহি নযেহি পটিমণ্ডিতা তেরস ৰারা হেট্ঠা রূপাযতনাদীসু ৰুত্তনযেনেৰ ৰেদিতব্বা।</p>
<p class="bodytext">কিং পনেতানি তীণি মহাভূতানি একপ্পহারেনেৰ আপাথং আগচ্ছন্তি উদাহু নোতি? আগচ্ছন্তি। এৰং আগতানি কাযপসাদং ঘট্টেন্তি ন ঘট্টেন্তীতি? ঘট্টেন্তি। একপ্পহারেনেৰ তানি আরম্মণং কত্বা কাযৰিঞ্ঞাণং উপ্পজ্জতি নুপ্পজ্জতীতি? নুপ্পজ্জতি। আভুজিতৰসেন ৰা হি উস্সদৰসেন ৰা আরম্মণকরণং হোতি।</p>
<p class="bodytext">তত্থ আভুজিতৰসেন তাৰ, পত্তস্মিঞ্হি ওদনেন পূরেত্বা আভতে একং সিত্থং গহেত্বা থদ্ধং ৰা মুদুকং ৰাতি ৰীমংসন্তো কিঞ্চাপি তত্থ তেজোপি অত্থি ৰাযোপি অত্থি, পথৰীধাতুমেৰ পন আভুজতি। উণ্হোদকে হত্থং ওতারেত্বা ৰীমংসন্তো কিঞ্চাপি তত্থ পথৰীপি অত্থি ৰাযোপি অত্থি, তেজোধাতুমেৰ পন আভুজতি। উণ্হসমযে ৰাতপানং ৰিৰরিত্বা ৰাতেন সরীরং পহরাপেন্তো ঠিতো মন্দমন্দে ৰাতে পহরন্তে <a name="P0.0334"></a> কিঞ্চাপি তত্থ পথৰীপি অত্থি তেজোপি অত্থি, ৰাযোধাতুমেৰ পন আভুজতি। এৰং আভুজিতৰসেন আরম্মণং করোতি নাম।</p>
<p class="bodytext">যো <a name="M0.0370"></a> পন উপক্খলতি ৰা সীসেন ৰা রুক্খং পহরতি ভুঞ্জন্তো ৰা সক্খরং ডংসতি, সো <a name="V0.0365"></a> কিঞ্চাপি তত্থ তেজোপি অত্থি ৰাযোপি অত্থি, উস্সদৰসেন পন পথৰীধাতুমেৰ আরম্মণং করোতি। অগ্গিং অক্কমন্তোপি কিঞ্চাপি তত্থ পথৰীপি অত্থি ৰাযোপি অত্থি, উস্সদৰসেন পন তেজোধাতুমেৰ আরম্মণং করোতি। বলৰৰাতে কণ্ণসক্খলিং পহরিত্বা বধিরভাৰং করোন্তে। কিঞ্চাপি তত্থ পথৰীপি অত্থি তেজোপি অত্থি, উস্সদৰসেন পন ৰাযোধাতুমেৰ আরম্মণং করোতি।</p>
<p class="bodytext">যংকিঞ্চি ধাতুং আরম্মণং করোন্তস্স কাযৰিঞ্ঞাণম্পি একপ্পহারেন নুপ্পজ্জতি। সূচিকলাপেন ৰিদ্ধস্স একপ্পহারেন কাযো ঘট্টিযতি। যস্মিং যস্মিং পন ঠানে কাযপসাদো উস্সন্নো হোতি, তত্থ তত্থ কাযৰিঞ্ঞাণং উপ্পজ্জতি। যত্থ যত্থাপি পটিঘট্টননিঘংসো বলৰা হোতি তত্থ তত্থ পঠমং উপ্পজ্জতি। কুক্কুটপত্তেন ৰণে ধোৰিযমানে অংসুঅংসু কাযপসাদং ঘট্টেতি। যত্থ যত্থ পন পসাদো উস্সন্নো হোতি, তত্থ তত্থেৰ কাযৰিঞ্ঞাণং উপ্পজ্জতি। এৰং উস্সদৰসেন আরম্মণং করোতি। উস্সদৰসেনেৰ চ কাযৰিঞ্ঞাণং উপ্পজ্জতি নাম।</p>
<p class="bodytext">কথং পন চিত্তস্স আরম্মণতো সঙ্কন্তি হোতীতি? দ্বীহাকারেহি হোতি – অজ্ঝাসযতো ৰা ৰিসযাধিমত্ততো ৰা। ৰিহারপূজাদীসু হি ‘তানি তানি চেতিযানি চেৰ পটিমাযো চ ৰন্দিস্সামি, পোত্থকম্মচিত্তকম্মানি চ ওলোকেস্সামী’তি অজ্ঝাসযেন গতো একং ৰন্দিত্বা ৰা পস্সিত্বা ৰা ইতরস্স ৰন্দনত্থায ৰা দস্সনত্থায ৰা মনং কত্বা ৰন্দিতুম্পি পস্সিতুম্পি গচ্ছতিযেৰ, এৰং অজ্ঝাসযতো সঙ্কমতি নাম।</p>
<p class="bodytext">কেলাসকূটপটিভাগং পন মহাচেতিযং ওলোকেন্তো ঠিতোপি অপরভাগে সব্বতূরিযেসু পগ্গহিতেসু রূপারম্মণং ৰিস্সজ্জেত্বা সদ্দারম্মণং সঙ্কমতি। মনুঞ্ঞগন্ধেসু পুপ্ফেসু ৰা গন্ধেসু ৰা আভতেসু সদ্দারম্মণং ৰিস্সজ্জেত্বা গন্ধারম্মণং সঙ্কমতি। এৰং ৰিসযাধিমত্ততো সঙ্কমতি নাম।</p>
<p class="bodytext"><a name="para651"></a><span class="paranum">৬৫১</span>. আপোধাতুনিদ্দেসে <a name="P0.0335"></a> <span class="bld">আপো</span>তি সভাৰনিদ্দেসো। আপোৰ <span class="bld">আপোগতং</span>। সিনেহৰসেন <span class="bld">সিনেহো,</span> সিনেহোৰ <span class="bld">সিনেহগতং। বন্ধনত্তং</span> <a name="M0.0371"></a> <span class="bld">রূপস্সা</span>তি পথৰীধাতুআদিকস্স ভূতরূপস্স বন্ধনভাৰো। অযোপিণ্ডিআদীনি হি আপোধাতু আবন্ধিত্বা বদ্ধানি করোতি। তায আবদ্ধত্তা তানি বদ্ধানি নাম হোন্তি। পাসাণপব্বততালট্ঠিহত্থিদন্তগোসিঙ্গাদীসুপি এসেৰ নযো <a name="V0.0366"></a>। সব্বানি হেতানি আপোধাতু এৰ আবন্ধিত্বা বদ্ধানি করোতি। আপোধাতুযা আবদ্ধত্তাৰ বদ্ধানি হোন্তি।</p>
<p class="bodytext">কিং পন পথৰীধাতু সেসধাতূনং পতিট্ঠা হোতি ন হোতীতি হোতি ফুসিত্বা হোতি উদাহু অফুসিত্বা? আপোধাতু ৰা সেসা আবন্ধমানা ফুসিত্বা আবন্ধতি উদাহু অফুসিত্বাতি? পথৰীধাতু তাৰ আপোধাতুযা অফুসিত্বাৰ পতিট্ঠা হোতি, তেজোধাতুযা চ ৰাযোধাতুযা চ ফুসিত্বা। আপোধাতু পন পথৰীধাতুম্পি তেজোৰাযোধাতুযোপি অফুসিত্বাৰ আবন্ধতি। যদি ফুসিত্বা আবন্ধেয্য ফোট্ঠব্বাযতনং নাম ভৰেয্য।</p>
<p class="bodytext">তেজোধাতুৰাযোধাতূনম্পি সেসধাতূসু সকসককিচ্চকরণে এসেৰ নযো। তেজোধাতু হি পথৰীধাতুং ফুসিত্বা ঝাপেতি। সা পন ন উণ্হা হুত্বা ঝাযতি। যদি উণ্হা হুত্বা ঝাযেয্য উণ্হত্তলক্খণা নাম ভৰেয্য। আপোধাতুং পন অফুসিত্বাৰ তাপেতি। সাপি তপমানা ন উণ্হা হুত্বা তপতি। যদি উণ্হা হুত্বা তপেয্য উণ্হত্তলক্খণা নাম ভৰেয্য। ৰাযোধাতুং পন ফুসিত্বাৰ তাপেতি। সাপি তপমানা ন উণ্হা হুত্বা তপতি। যদি উণ্হা হুত্বা তপেয্য উণ্হত্তলক্খণা নাম ভৰেয্য। ৰাযোধাতু পথৰীধাতুং ফুসিত্বা ৰিত্থম্ভেতি, তথা তেজোধাতুং আপোধাতুং <a name="P0.0336"></a> পন অফুসিত্বাৰ ৰিত্থম্ভেতি।</p>
<p class="bodytext">উচ্ছুরসং পচিত্বা ফাণিতপিণ্ডে করিযমানে আপোধাতু থদ্ধা হোতি ন হোতীতি? ন হোতি। সা হি পগ্ঘরণলক্খণা। পথৰীধাতু কক্খল়লক্খণা। ওমত্তং পন আপো অধিমত্তপথৰীগতিকং জাতং। সা হি রসাকারেন ঠিতভাৰং ৰিজহতি, লক্খণং ন ৰিজহতি। ফাণিতপিণ্ডে ৰিলীযমানেপি পথৰীধাতু ন ৰিলীযতি। কক্খল়লক্খণা হি পথৰীধাতু পগ্ঘরণলক্খণা আপোধাতু। ওমত্তা পন পথৰী অধিমত্তআপগতিকা হোতি। সা পিণ্ডাকারেন ঠিতভাৰং ৰিজহতি, লক্খণং ন ৰিজহতি। চতুন্নঞ্হি <a name="M0.0372"></a> মহাভূতানং ভাৰঞ্ঞথত্তমেৰ হোতি, লক্খণঞ্ঞথত্তং নাম নত্থি। তস্স অভাৰো অট্ঠানপরিকপ্পসুত্তেন দীপিতো। ৰুত্তঞ্হেতং –</p>
<p class="indent">‘‘সিযা, আনন্দ, চতুন্নং মহাভূতানং অঞ্ঞথত্তং, পথৰীধাতুযা…পে॰… ৰাযোধাতুযা <a name="V0.0367"></a>; ন ত্বেৰ বুদ্ধে অৰেচ্চপ্পসাদেন সমন্নাগতস্স অরিযসাৰকস্স সিযা অঞ্ঞথত্ত’’ন্তি (অ॰ নি॰ ৩.৭৬)।</p>
<p class="bodytext">অযঞ্হেত্থ অত্থো – আনন্দ, কক্খল়ত্তলক্খণা পথৰীধাতু পরিৰত্তিত্বা পগ্ঘরণলক্খণা আপোধাতু নাম ভৰেয্য, অরিযসাৰকস্স পন অঞ্ঞথত্তং নাম নত্থীতি। এৰমেত্থ অট্ঠানপরিকপ্পো আগতো।</p>
<p class="bodytext"><a name="para652"></a><span class="paranum">৬৫২</span>. ইতো পরেসু উপাদিণ্ণরূপাদিনিদ্দেসেসু উপাদিণ্ণপদাদীনং অত্থো মাতিকাকথাযং ৰুত্তনযেনেৰ ৰেদিতব্বো। চক্খাযতনাদীনি হেট্ঠা ৰিত্থারিতানেৰ। তত্থ তত্থ পন ৰিসেসমত্তমেৰ ৰক্খাম।</p>
<p class="bodytext">উপাদিণ্ণনিদ্দেসে তাৰ চক্খাযতনাদীনি একন্তউপাদিণ্ণত্তা ৰুত্তানি। যস্মা পন রূপাযতনাদীনি উপাদিণ্ণানিপি অত্থি অনুপাদিণ্ণানিপি, তস্মা তানি যং ৰা পনাতি সঙ্খেপতো দস্সেত্বা পুন কম্মস্স কতত্তা রূপাযতনন্তিআদিনা নযেন ৰিত্থারিতানি। ইমিনা উপাযেন সব্বযেৰাপনকেসু অত্থো ৰেদিতব্বো।</p>
<p class="bodytext">কস্মা পন ‘কম্মস্স কতত্তা’তি চ ‘ন কম্মস্স কতত্তা’তি চ উভিন্নম্পি নিদ্দেসে ‘জরতা চ অনিচ্চতা চ’ ন গহিতা, অনুপাদিণ্ণাদীনংযেৰ নিদ্দেসেসু গহিতাতি? ন কম্মস্স <a name="P0.0337"></a> কতত্তাতি এত্থ তাৰ কম্মতো অঞ্ঞপচ্চযসমুট্ঠানং সঙ্গহিতং। ‘কম্মস্স কতত্তা’তি এত্থ কম্মসমুট্ঠানমেৰ। ইমানি চ দ্বে রূপানি নেৰ কম্মতো ন অঞ্ঞস্মা রূপজনকপচ্চযা উপ্পজ্জন্তি, তস্মা ন গহিতানি। সা চ নেসং অনুপ্পত্তি পরতো আৰি ভৰিস্সতি। অনুপাদিণ্ণন্তিআদীসু পন কেৰলং অনুপাদিণ্ণাদিগ্গহণেন কম্মাদিসমুট্ঠানতা পটিক্খিত্তা, নঅঞ্ঞপচ্চযসমুট্ঠানতা অনুঞ্ঞাতা। তস্মা তত্থ গহিতানীতি ৰেদিতব্বানি।</p>
<p class="bodytext"><a name="para666"></a><span class="paranum">৬৬৬</span>. চিত্তসমুট্ঠাননিদ্দেসে কাযৰিঞ্ঞত্তি ৰচীৰিঞ্ঞত্তীতি ইদং দ্বযং যস্মা একন্তচিত্তসমুট্ঠানানি ভূতানি উপাদায পঞ্ঞাযতি, তস্মা ৰুত্তং। পরমত্থতো <a name="M0.0373"></a> পন তস্স নিস্সযভূতানি ভূতানেৰ চিত্তসমুট্ঠানানি, তংনিস্সিতত্তা। যথা অনিচ্চস্স রূপস্স জরামরণং অনিচ্চং নাম হোতি, এৰমিদম্পি চিত্তসমুট্ঠানং নাম জাতং।</p>
<p class="bodytext"><a name="para668"></a><span class="paranum">৬৬৮</span>. চিত্তসহভুনিদ্দেসেপি <a name="V0.0368"></a> এসেৰ নযো। যাৰ চিত্তং তাৰ পঞ্ঞাযনতো ইদমেৰ দ্বযং ৰুত্তং। ন পনেতং চিত্তেন সহ ভূতানি ৰিয, চেতনাদযো ৰিয চ উপ্পজ্জতি।</p>
<p class="bodytext"><a name="para670"></a><span class="paranum">৬৭০</span>. চিত্তানুপরিৰত্তিতাযপি এসেৰ নযো। যাৰ চিত্তং তাৰ পঞ্ঞাযনতো এৰ হেতং দ্বযং <span class="bld">চিত্তানুপরিৰত্তী</span>তি ৰুত্তং।</p>
<p class="bodytext"><a name="para674"></a><span class="paranum">৬৭৪</span>. <span class="bld">ওল়ারিক</span>ন্তি ৰত্থারম্মণভূতত্তা সংঙ্ঘট্টনৰসেন গহেতব্বতো থূলং। ৰুত্তৰিপল্লাসতো <span class="bld">সুখুমং</span> ৰেদিতব্বং।</p>
<p class="bodytext"><a name="para676"></a><span class="paranum">৬৭৬</span>. <span class="bld">দূরে</span>তি ঘট্টনৰসেন অগ্গহেতব্বত্তা দুব্বিঞ্ঞেয্যভাৰেন সমীপে ঠিতম্পি দূরে। ইতরং পন ঘট্টনৰসেন গহেতব্বত্তা সুৰিঞ্ঞেয্যভাৰেন দূরে ঠিতম্পি <span class="bld">সন্তিকে</span>। চক্খাযতনাদিনিদ্দেসা হেট্ঠা ৰুত্তনযেনেৰ ৰিত্থারতো ৰেদিতব্বা। ইদং <a name="P0.0338"></a> তাৰ দুৰিধেন রূপসঙ্গহে ৰিসেসমত্তং। তিৰিধসঙ্গহো উত্তানত্থোৰ।</p>
<p class="subhead">চতুক্কনিদ্দেসৰণ্ণনা</p>
<p class="bodytext"><a name="para966"></a><span class="paranum">৯৬৬</span>. চতুব্বিধসঙ্গহাৰসানে দিট্ঠাদীনং পচ্ছিমপদস্স ভেদাভাৰেন আদিতো পট্ঠায পুচ্ছং অকত্বাৰ <span class="bld">রূপাযতনং দিট্ঠং সদ্দাযতনং সুত</span>ন্তিআদি ৰুত্তং। তত্থ <span class="bld">রূপাযতনং</span> চক্খুনা ওলোকেত্বা দক্খিতুং সক্কাতি <span class="bld">‘দিট্ঠং’</span> নাম জাতং। <span class="bld">সদ্দাযতনং</span> সোতেন সুত্বা জানিতুং সক্কাতি <span class="bld">‘সুতং’</span> নাম জাতং। গন্ধাযতনাদিত্তযং ঘানজিব্হাকাযেহি পত্বা গহেতব্বতো মুনিত্বা জানিতব্বট্ঠেন <span class="bld">মুতং</span> নাম জাতং। ফুসিত্বা ৰিঞ্ঞাণুপ্পত্তিকারণতো <span class="bld">‘মুতং’</span> নামাতিপি ৰুত্তং। সব্বমেৰ পন রূপং মনোৰিঞ্ঞাণেন জানিতব্বন্তি <span class="bld">মনসা ৰিঞ্ঞাতং</span> নাম জাতং।</p>
<p class="subhead">পঞ্চকনিদ্দেসৰণ্ণনা</p>
<p class="bodytext"><a name="para967"></a><span class="paranum">৯৬৭</span>. পঞ্চৰিধসঙ্গহনিদ্দেসে <a name="M0.0374"></a> <span class="bld">কক্খল়</span>ন্তি থদ্ধং। খরমেৰ <span class="bld">খরগতং,</span> ফরুসন্তি অত্থো। ইতরে দ্বেপি সভাৰনিদ্দেসা এৰ। <span class="bld">অজ্ঝত্ত</span>ন্তি নিযকজ্ঝত্তং। <span class="bld">বহিদ্ধা</span>তি বাহিরং। <span class="bld">উপাদিণ্ণ</span>ন্তি ন কম্মসমুট্ঠানমেৰ। অৰিসেসেন পন সরীরট্ঠকস্সেতং গহণং। সরীরট্ঠকঞ্হি উপাদিণ্ণং ৰা হোতু অনুপাদিণ্ণং ৰা, আদিন্নগহিতপরামট্ঠৰসেন সব্বং উপাদিণ্ণমেৰ নাম।</p>
<p class="bodytext"><a name="para969"></a><span class="paranum">৯৬৯</span>. <span class="bld">তেজোগত</span>ন্তি <a name="V0.0369"></a> সব্বতেজেসু গতং উণ্হত্তলক্খণং, তেজো এৰ ৰা তেজোভাৰং গতন্তি <span class="bld">‘তেজোগতং’। উস্মা</span>তি উস্মাকারো। <span class="bld">উস্মাগত</span>ন্তি উস্মাভাৰং গতং। উস্মাকারস্সেৰেতং নামং। <span class="bld">উসুম</span>ন্তি বলৰউস্মা। উসুমমেৰ উসুমভাৰং গতন্তি <span class="bld">উসুমগতং</span>।</p>
<p class="bodytext"><a name="para970"></a><span class="paranum">৯৭০</span>. ৰাযনকৰসেন <span class="bld">ৰাযো</span>। ৰাযোৰ ৰাযোভাৰং গতত্তা <span class="bld">ৰাযোগতং। থম্ভিতত্ত</span>ন্তি উপ্পলনাল়তচাদীনং ৰিয ৰাতপুণ্ণানং থম্ভিতভাৰো রূপস্স।</p>
<p class="subhead">ছক্কাদিনিদ্দেসৰণ্ণনা</p>
<p class="bodytext"><a name="para972-4"></a><span class="paranum">৯৭২-৪</span>. ছব্বিধাদিসঙ্গহানং <a name="P0.0339"></a> তিণ্ণং ওসানপদস্স ভেদাভাৰতো আদিতো পট্ঠায অপুচ্ছিত্বাৰ নিদ্দেসো কতো। তত্থ চক্খুৰিঞ্ঞাণেন জানিতুং সক্কাতি <span class="bld">চক্খুৰিঞ্ঞেয্যং</span>…পে॰… মনোৰিঞ্ঞাণেন জানিতুং সক্কাতি <span class="bld">মনোৰিঞ্ঞেয্যং</span>। তিৰিধায মনোধাতুযা জানিতুং সক্কাতি <span class="bld">মনোধাতুৰিঞ্ঞেয্যং সব্বং রূপ</span>ন্তি এত্থ যস্মা একং রূপম্পি মনোৰিঞ্ঞাণধাতুযা অজানিতব্বং নাম নত্থি, তস্মা ‘সব্বং রূপ’ন্তি ৰুত্তং। সম্মাসম্বুদ্ধেন হি অভিধম্মং পত্বা নযং কাতুং যুত্তট্ঠানে নযো অকতো নাম নত্থি। ইদঞ্চ একরূপস্সাপি মনোৰিঞ্ঞাণধাতুযা অজানিতব্বস্স অভাৰেন নযং কাতুং যুত্তট্ঠানং নাম, তস্মা নযং করোন্তো ‘সব্বং রূপ’ন্তি আহ।</p>
<p class="bodytext"><a name="para974"></a><span class="paranum">৯৭৪</span>. <span class="bld">সুখসম্ফস্সো</span>তি সুখৰেদনাপটিলাভপচ্চযো। <span class="bld">দুক্খসম্ফস্সো</span>তি দুক্খৰেদনাপটিলাভপচ্চযো। ইধাপি ফোট্ঠব্বারম্মণস্স সুখদুক্খস্স সব্ভাৰতো অযং নযো দিন্নো।</p>
<p class="subhead">নৰকাদিনিদ্দেসৰণ্ণনা</p>
<p class="bodytext"><a name="para975"></a><span class="paranum">৯৭৫</span>. নৰকে <a name="M0.0375"></a> পন ইন্দ্রিযরূপস্স নাম অত্থিতায নযো দিন্নো। তস্সেৰ সপ্পটিঘঅপ্পটিঘতায দসকে নযো দিন্নো। একাদসকে অড্ঢেকাদস আযতনানি ৰিভত্তানি। তেসং নিদ্দেসৰারা হেট্ঠা ৰুত্তনযেন ৰিত্থারতো ৰেদিতব্বা। সেসং সব্বত্থ উত্তানত্থমেৰ।</p>
<p class="title">পকিণ্ণককথা</p>
<p class="bodytext">ইমেসু <a name="V0.0370"></a> পন রূপেসু অসম্মোহত্থং সমোধানং সমুট্ঠানং পরিনিপ্ফন্নঞ্চ সঙ্খতন্তি ইদং ‘পকিণ্ণকং’ ৰেদিতব্বং।</p>
<p class="bodytext">তত্থ <span class="bld">‘সমোধান’</span>ন্তি সব্বমেৰ হিদং রূপং সমোধানতো চক্খাযতনং…পে॰… কবল়ীকারো আহারো, ফোট্ঠব্বাযতনং আপোধাতূতি পঞ্চৰীসতিসঙ্খ্যং হোতি। তং ৰত্থুরূপেন সদ্ধিং ছব্বীসতিসঙ্খ্যং ৰেদিতব্বং। ইতো <a name="P0.0340"></a> অঞ্ঞং রূপং নাম নত্থি। কেচি পন ‘মিদ্ধরূপং নাম অত্থী’তি ৰদন্তি। তে ‘‘অদ্ধা মুনীসি সম্বুদ্ধো, নত্থি নীৰরণা তৰা’’তিআদীনি (সু॰ নি॰ ৫৪৬) ৰত্বা মিদ্ধরূপং নাম নত্থীতি পটিসেধেতব্বা। অপরে বলরূপেন সদ্ধিং সত্তৰীসতি, সম্ভৰরূপেন সদ্ধিং অট্ঠৰীসতি, জাতিরূপেন সদ্ধিং একূনতিংসতি, রোগরূপেন সদ্ধিং সমতিংসতি রূপানীতি ৰদন্তি। তেপি তেসং ৰিসুং অভাৰং দস্সেত্বা পটিক্খিপিতব্বা। ৰাযোধাতুযা হি গহিতায বলরূপং গহিতমেৰ, অঞ্ঞং বলরূপং নাম নত্থি। আপোধাতুযা সম্ভৰরূপং, উপচযসন্ততীহি জাতিরূপং, জরতাঅনিচ্চতাহি গহিতাহি রোগরূপং গহিতমেৰ। অঞ্ঞং রোগরূপং নাম নত্থি। যোপি কণ্ণরোগাদি আবাধো সো ৰিসমপচ্চযসমুট্ঠিতধাতুমত্তমেৰ। ন অঞ্ঞো তত্থ রোগো নাম অত্থীতি সমোধানতো ছব্বীসতিমেৰ রূপানি।</p>
<p class="bodytext">‘সমুট্ঠান’ন্তি কতি রূপানি কতিসমুট্ঠানানি? দস একসমুট্ঠানানি, একং দ্বিসমুট্ঠানং, তীণি তিসমুট্ঠানানি, নৰ চতুসমুট্ঠানানি, দ্বে ন কেনচি সমুট্ঠহন্তি।</p>
<p class="bodytext">তত্থ চক্খুপসাদো…পে॰… জীৰিতিন্দ্রিযন্তি ইমানি অট্ঠ একন্তং কম্মতোৰ সমুট্ঠহন্তি। কাযৰিঞ্ঞত্তিৰচীৰিঞ্ঞত্তিদ্বযং একন্তেন চিত্ততো সমুট্ঠাতীতি <span class="bld">দস</span> <a name="M0.0376"></a> <span class="bld">‘একসমুট্ঠানানি’</span> নাম। সদ্দো উতুতো চ চিত্ততো চ সমুট্ঠাতীতি <span class="bld">একো ‘দ্বিসমুট্ঠানো’</span> নাম। তত্থ অৰিঞ্ঞাণকসদ্দো উতুতো সমুট্ঠাতি, সৰিঞ্ঞাণকসদ্দো চিত্ততো। লহুতাদিত্তযং পন উতুচিত্তাহারেহি সমুট্ঠাতীতি <span class="bld">তীণি ‘তিসমুট্ঠানানি’</span> নাম। অৰসেসানি নৰ রূপানি তেহি কম্মেন চাতি চতূহি সমুট্ঠহন্তীতি <span class="bld">নৰ ‘চতুসমুট্ঠানানি’</span> নাম। জরতা অনিচ্চতা পন এতেসু একতোপি ন সমুট্ঠহন্তীতি <span class="bld">দ্বে ‘ন কেনচি সমুট্ঠহন্তি’</span> নাম। কস্মা? অজাযনতো। ন হি এতানি জাযন্তি। কস্মা? জাতস্স পাকভেদত্তা। উপ্পন্নঞ্হি রূপং জীরতি ভিজ্জতীতি <a name="V0.0371"></a> অৰস্সং <a name="P0.0341"></a> পনেতং সম্পটিচ্ছিতব্বং। ন হি উপ্পন্নং রূপং অরূপং ৰা অক্খযং নাম দিস্সতি। যাৰ পন ন ভিজ্জতি তাৰস্স পরিপাকোতি সিদ্ধমেতং। ‘জাতস্স পাকভেদত্তা’তি যদি চ তানি জাযেয্যুং তেসম্পি পাকভেদা ভৰেয্যুং। ন চ পাকো পচ্চতি, ভেদো ৰা ভিজ্জতীতি জাতস্স পাকভেদত্তা নেতং দ্বযং জাযতি।</p>
<p class="bodytext">তত্থ সিযা – যথা ‘কম্মস্স কতত্তা’তি আদিনিদ্দেসেসু ‘রূপস্স উপচযো রূপস্স সন্ততী’তি ৰচনেন ‘জাতি’ জাযতীতি সম্পটিচ্ছিতং হোতি, এৰং ‘পাকো’পি পচ্চতু ‘ভেদো’পি ভিজ্জতূতি। ‘‘ন তত্থ ‘জাতি জাযতী’তি সম্পটিচ্ছিতং। যে পন ধম্মা কম্মাদীহি নিব্বত্তন্তি তেসং অভিনিব্বত্তিভাৰতো জাতিযা তপ্পচ্চযভাৰৰোহারো অনুমতো। ন পন পরমত্থতো জাতি জাযতি। জাযমানস্স হি অভিনিব্বত্তিমত্তং জাতী’’তি।</p>
<p class="bodytext">তত্থ সিযা – ‘যথেৰ জাতি যেসং ধম্মানং অভিনিব্বত্তি তপ্পচ্চযভাৰৰোহারং অভিনিব্বত্তিৰোহারঞ্চ লভতি, তথা পাকভেদাপি যেসং ধম্মানং পাকভেদা তপ্পচ্চযভাৰৰোহারং অভিনিব্বত্তিৰোহারঞ্চ লভন্তু। এৰং ইদম্পি দ্বযং কম্মাদিসমুট্ঠানমেৰাতি ৰত্তব্বং ভৰিস্সতী’তি। ‘ন পাকভেদা তং ৰোহারং লভন্তি। কস্মা? জনকপচ্চযানুভাৰক্খণে অভাৰতো। জনকপচ্চযানঞ্হি উপ্পাদেতব্বধম্মস্স উপ্পাদক্খণেযেৰ আনুভাৰো, ন ততো উত্তরি। তেহি অভিনিব্বত্তিতধম্মক্খণস্মিঞ্চ জাতি পঞ্ঞাযমানা তপ্পচ্চযভাৰৰোহারং অভিনিব্বত্তিৰোহারঞ্চ লভতি, তস্মিং খণে সব্ভাৰতো; ন ইতরদ্বযং, তস্মিং খণে অভাৰতোতি নেৰেতং জাযতী’তি ৰত্তব্বং। ‘‘জরামরণং, ভিক্খৰে, অনিচ্চং সঙ্খতং পটিচ্চসমুপ্পন্ন’’ন্তি (সং॰ নি॰ ২.২০) আগতত্তা <a name="M0.0377"></a> ইদম্পি দ্বযং জাযতীতি চে – ‘ন, পরিযাযদেসিতত্তা। তত্থ হি পটিচ্চসমুপ্পন্নানং ধম্মানং জরামরণত্তা পরিযাযেন তং পটিচ্চসমুপ্পন্ন’ন্তি ৰুত্তং।</p>
<p class="bodytext">‘যদি এৰং, তযম্পেতং অজাতত্তা সসৰিসাণং <a name="P0.0342"></a> ৰিয নত্থি; নিব্বানং ৰিয ৰা নিচ্চ’ন্তি চে – ন, নিস্সযপটিবদ্ধৰুত্তিতো; পথৰীআদীনঞ্হি নিস্সযানং ভাৰে জাতিআদিত্তযং পঞ্ঞাযতি, তস্মা ন নত্থি। তেসঞ্চ অভাৰে ন পঞ্ঞাযতি, তস্মা ন নিচ্চং। এতম্পি চ অভিনিৰেসং পটিসেধেতুং এৰ ইদং ৰুত্তং – ‘‘জরামরণং, ভিক্খৰে, অনিচ্চং সঙ্খতং <a name="V0.0372"></a> পটিচ্চসমুপ্পন্ন’’ন্তি (সং॰ নি॰ ২.২০)। এৰমাদীহি নযেহি তানি দ্বে রূপানি ন কেহিচি সমুট্ঠহন্তীতি ৰেদিতব্বং।</p>
<p class="bodytext">অপিচ ‘সমুট্ঠান’ন্তি এত্থ অযমঞ্ঞোপি অত্থো। তস্সাযং মাতিকা – ‘কম্মজং কম্মপচ্চযং কম্মপচ্চযউতুসমুট্ঠানং, আহারসমুট্ঠানং আহারপচ্চযং আহারপচ্চযউতুসমুট্ঠানং, উতুসমুট্ঠানং উতুপচ্চযং উতুপচ্চযউতুসমুট্ঠানং, চিত্তসমুট্ঠানং চিত্তপচ্চযং চিত্তপচ্চযউতুসমুট্ঠান’ন্তি।</p>
<p class="bodytext">তত্থ চক্খুপসাদাদি অট্ঠৰিধং রূপং সদ্ধিং হদযৰত্থুনা <span class="bld">‘কম্মজং’</span> নাম। কেসমস্সু হত্থিদন্তা অস্সৰালা চমরৰালাতি এৰমাদি <span class="bld">‘কম্মপচ্চযং’</span> নাম। চক্করতনং দেৰতানং উয্যানৰিমানাদীনীতি এৰমাদি <span class="bld">‘কম্মপচ্চযউতুসমুট্ঠানং’</span> নাম।</p>
<p class="bodytext">আহারতো সমুট্ঠিতং সুদ্ধট্ঠকং <span class="bld">‘আহারসমুট্ঠানং’</span> নাম। কবল়ীকারো আহারো দ্বিন্নম্পি রূপসন্ততীনং পচ্চযো হোতি আহারসমুট্ঠানস্স চ উপাদিন্নস্স চ। আহারসমুট্ঠানস্স জনকো হুত্বা পচ্চযো হোতি, কম্মজস্স অনুপালকো হুত্বাতি ইদং আহারানুপালিতং কম্মজরূপং <span class="bld">‘আহারপচ্চযং’</span> নাম। ৰিসভাগাহারং সেৰিত্বা আতপে গচ্ছন্তস্স তিলককাল়কুট্ঠাদীনি উপ্পজ্জন্তি, ইদং <span class="bld">‘আহারপচ্চযউতুসমুট্ঠানং’</span> নাম।</p>
<p class="bodytext">উতুতো সমুট্ঠিতং সুদ্ধট্ঠকং <span class="bld">‘উতুসমুট্ঠানং’</span> নাম। তস্মিং উতু অঞ্ঞং অট্ঠকং সমুট্ঠাপেতি, ইদং <span class="bld">‘উতুপচ্চযং’</span> <a name="P0.0343"></a> নাম। তস্মিম্পি উতু অঞ্ঞং অট্ঠকং সমুট্ঠাপেতি, ইদং <span class="bld">‘উতুপচ্চযউতুসমুট্ঠানং’</span> নাম। এৰং তিস্সোযেৰ সন্ততিযো ঘট্টেতুং সক্কোতি। ন ততো পরং। ইমমত্থং অনুপাদিন্নকেনাপি দীপেতুং ৰট্টতি। উতুসমুট্ঠানো নাম ৰলাহকো। উতুপচ্চযা নাম <a name="M0.0378"></a> ৰুট্ঠিধারা। দেৰে পন ৰুট্ঠে বীজানি ৰিরূহন্তি, পথৰী গন্ধং মুঞ্চতি, পব্বতা নীলা খাযন্তি, সমুদ্দো ৰড্ঢতি, এতং <span class="bld">উতুপচ্চযউতুসমুট্ঠানং</span> নাম।</p>
<p class="bodytext">চিত্ততো সমুট্ঠিতং সুদ্ধট্ঠকং <span class="bld">‘চিত্তসমুট্ঠানং’</span> নাম। ‘‘পচ্ছাজাতা চিত্তচেতসিকা ধম্মা পুরেজাতস্স ইমস্স কাযস্স পচ্ছাজাতপচ্চযেন পচ্চযো’’তি (পট্ঠা॰ ১.১.১১) ইদং ‘চিত্তপচ্চযং’ নাম। আকাসে অন্তলিক্খে হত্থিম্পি দস্সেতি, অস্সম্পি দস্সেতি, রথম্পি দস্সেতি <a name="V0.0373"></a>, ৰিৰিধম্পি সেনাব্যূহং দস্সেতিতী (পটি॰ ম॰ ৩.১৮) ইদং <span class="bld">‘চিত্তপচ্চযউতুসমুট্ঠানং’</span> নাম।</p>
<p class="bodytext"><span class="bld">‘পরিনিপ্ফন্ন’</span>ন্তি পন্নরস রূপানি পরিনিপ্ফন্নানি নাম, দস অপরিনিপ্ফন্নানি নাম। ‘যদি অপরিনিপ্ফন্না, অসঙ্খতা নাম ভৰেয্যুং’। ‘‘তেসংযেৰ পন রূপানং কাযৰিকারো ‘কাযৰিঞ্ঞত্তি’ নাম, ৰচীৰিকারো ‘ৰচীৰিঞ্ঞত্তি’ নাম, ছিদ্দং ৰিৰরং ‘আকাসধাতু’ নাম, লহুভাৰো ‘লহুতা’ নাম, মুদুভাৰো ‘মুদুতা’ নাম, কম্মঞ্ঞভাৰো ‘কম্মঞ্ঞতা’ নাম, নিব্বত্তি ‘উপচযো’ নাম, পৰত্তি ‘সন্ততি’ নাম, জীরণাকারো ‘জরতা’ নাম, হুত্বা অভাৰাকারো ‘অনিচ্চতা’ নামাতি। সব্বং পরিনিপ্ফন্নং সঙ্খতমেৰ হোতী’’তি।</p>
<p class="centered">অট্ঠসালিনিযা ধম্মসঙ্গহঅট্ঠকথায</p>
<p class="centered">রূপকণ্ডৰণ্ণনা নিট্ঠিতা।</p></div>
<p class="chapter">৩. নিক্খেপকণ্ডো</p>
<div class="chaptxt">
<p class="title">তিকনিক্খেপকথা</p>
<p class="bodytext"><a name="para985"></a><span class="paranum">৯৮৫</span>. এত্তাৰতা <a name="M0.0379"></a> <a name="V0.0374"></a> কুসলত্তিকো সব্বেসং কুসলাদিধম্মানং পদভাজননযেন ৰিত্থারিতো হোতি। যস্মা পন য্বাযং কুসলত্তিকস্স ৰিভজননযো ৰুত্তো, সেসতিকদুকানম্পি এসেৰ ৰিভজননযো হোতি – যথা হি এত্থ, এৰং ‘কতমে ধম্মা সুখায ৰেদনায সম্পযুত্তা? যস্মিং সমযে কামাৰচরং কুসলং চিত্তং উপ্পন্নং হোতি সোমনস্সসহগতং ঞাণসম্পযুত্তং রূপারম্মণং ৰা…পে॰… <a name="P0.0344"></a> যে ৰা পন তস্মিং সমযে অঞ্ঞেপি অত্থি পটিচ্চসমুপ্পন্না অরূপিনো ধম্মা ঠপেত্বা ৰেদনাখন্ধং, ইমে ধম্মা সুখায ৰেদনায সম্পযুত্তা’তিআদিনা অনুক্কমেন সব্বতিকদুকেসু সক্কা পণ্ডিতেহি ৰিভাজননযং সল্লক্খেতুং – তস্মা তং ৰিত্থারদেসনং নিক্খিপিত্বা, অঞ্ঞেন নাতিসঙ্খেপনাতিৰিত্থারনযেন সব্বতিকদুকধম্মৰিভাগং দস্সেতুং <span class="bld">কতমে ধম্মা কুসলা</span>তি নিক্খেপকণ্ডং আরদ্ধং। চিত্তুপ্পাদকণ্ডঞ্হি ৰিত্থারদেসনা, অট্ঠকথাকণ্ডং সঙ্খেপদেসনা। ইদং পন নিক্খেপকণ্ডং চিত্তুপ্পাদকণ্ডং উপাদায সঙ্খেপো, অট্ঠকথাকণ্ডং উপাদায ৰিত্থারোতি সঙ্খিত্তৰিত্থারধাতুকং হোতি। তযিদং, ৰিত্থারদেসনং নিক্খিপিত্বা দেসিতত্তাপি, হেট্ঠা ৰুত্তকারণৰসেনাপি, নিক্খেপকণ্ডং নামাতি ৰেদিতব্বং। ৰুত্তঞ্হেতং –</p>
<p class="gatha1">মূলতো খন্ধতো চাপি, দ্বারতো চাপি ভূমিতো।</p>
<p class="gatha2">অত্থতো ধম্মতো চাপি, নামতো চাপি লিঙ্গতো।</p>
<p class="gathalast">নিক্খিপিত্বা দেসিতত্তা, নিক্খেপোতি পৰুচ্চতীতি॥</p>
<p class="bodytext">ইদঞ্হি <span class="bld">তীণি কুসলমূলানী</span>তিআদিনা নযেন মূলতো নিক্খিপিত্বা দেসিতং। তংসম্পযুত্তো ৰেদনাক্খন্ধোতি <a name="V0.0375"></a> খন্ধতো। তংসমুট্ঠানং কাযকম্মন্তি দ্বারতো। কাযদ্বারপ্পৰত্তঞ্হি কম্মং কাযকম্মন্তি ৰুচ্চতি। সুখভূমিযং, কামাৰচরেতি ভূমিতো নিক্খিপিত্বা দেসিতং। তত্থ তত্থ অত্থধম্মনামলিঙ্গানং ৰসেন দেসিতত্তা অত্থাদীহি নিক্খিপিত্বা দেসিতং নামাতি ৰেদিতব্বং।</p>
<p class="bodytext">তত্থ <a name="M0.0380"></a> কুসলপদনিদ্দেসে তাৰ <span class="bld">তীণী</span>তি গণনপরিচ্ছেদো। কুসলানি চ তানি মূলানি চ, কুসলানং ৰা ধম্মানং হেতুপচ্চযপভৰজনকসমুট্ঠাননিব্বত্তকট্ঠেন মূলানীতি <span class="bld">কুসলমূলানি</span>। এৰং অত্থৰসেন দস্সেত্বা ইদানি নামৰসেন দস্সেতুং <span class="bld">অলোভো অদোসো অমোহো</span>তি আহ। এত্তাৰতা যস্মা মূলেন মুত্তং কুসলং নাম নত্থি, তস্মা চতুভূমককুসলং তীহি মূলেহি পরিযাদিযিত্বা দস্সেসি ধম্মরাজা। <span class="bld">তংসম্পযুত্তো</span>তি <a name="P0.0345"></a> তেহি অলোভাদীহি সম্পযুত্তো। তত্থ অলোভেন সম্পযুত্তে সঙ্খারক্খন্ধে, অদোসামোহাপি অলোভেন সম্পযুত্তসঙ্খারক্খন্ধগণনংযেৰ গচ্ছন্তি। সেসদ্বযৰসেন সম্পযোগেপি এসেৰ নযো। ইতি চতুভূমককুসলং পুন তংসম্পযুত্তকচতুক্খন্ধৰসেন পরিযাদিযিত্বা দস্সেসি ধম্মরাজা। <span class="bld">তংসমুট্ঠান</span>ন্তি তেহি অলোভাদীহি সমুট্ঠিতং। ইমিনাপি নযেন তদেৰ চতুভূমিককুসলং তিণ্ণং কম্মদ্বারানং ৰসেন পরিযাদিযিত্বা দস্সেসি ধম্মরাজা। এৰং তাৰ কুসলং তীসু ঠানেসু পরিযাদিযিত্বা দস্সিতং।</p>
<p class="bodytext"><a name="para986"></a><span class="paranum">৯৮৬</span>. অকুসলেপি এসেৰ নযো। দ্বাদসন্নঞ্হি অকুসলচিত্তানং একম্পি মূলেন মুত্তং নাম নত্থীতি মূলেন পরিযাদিযিত্বা দস্সেসি ধম্মরাজা। তংসম্পযুত্তচতুক্খন্ধতো চ উদ্ধং অকুসলং নাম নত্থীতি তানেৰ দ্বাদস অকুসলচিত্তানি চতুক্খন্ধৰসেন পরিযাদিযিত্বা দস্সেসি। ধম্মরাজা কাযকম্মাদিৰসেন পন নেসং পৰত্তিসব্ভাৰতো কম্মদ্বারৰসেন পরিযাদিযিত্বা দস্সেসি ধম্মরাজা। যং পনেত্থ <span class="bld">তদেকট্ঠা চ কিলেসা</span>তিআদি ৰুত্তং, তত্থ একস্মিং চিত্তে পুগ্গলে ৰা ঠিতন্তি <span class="bld">‘একট্ঠং’</span>। তত্থ একস্মিং চিত্তে ঠিতং সহজেকট্ঠং নাম হোতি। একস্মিং পুগ্গলে ঠিতং পহানেকট্ঠং নাম। তেন লোভাদিনা অঞ্ঞেন ৰা তত্থ তত্থ নিদ্দিট্ঠেন সহ একস্মিং ঠিতন্তি <span class="bld">তদেকট্ঠং</span>। তত্থ ‘কতমে ধম্মা সংকিলিট্ঠসংকিলেসিকা? তীণি অকুসলমূলানি – লোভো দোসো মোহো, তদেকট্ঠা চ কিলেসা’তি সংকিলিট্ঠত্তিকে; ‘কতমে ধম্মা হীনা? তীণি অকুসলমূলানি – লোভো দোসো মোহো, তদেকট্ঠা চ কিলেসা’তি হীনত্তিকে ‘কতমে ধম্মা অকুসলা? তীণি অকুসলমূলানি – লোভো দোসো মোহো, তদেকট্ঠা চ কিলেসা’তি ইমস্মিং <a name="P0.0346"></a> কুসলত্তিকে; ‘কতমে <a name="M0.0381"></a> ধম্মা সংকিলিট্ঠা? তীণি অকুসলমূলানি – লোভো দোসো মোহো, তদেকট্ঠা চ কিলেসা’তি কিলেসগোচ্ছকে ‘কতমে ধম্মা সরণা? তীণি অকুসলমূলানি <a name="V0.0376"></a> – লোভো দোসো মোহো, তদেকট্ঠা চ কিলেসাতি সরণদুকে’তি – ইমেসু এত্তকেসু ঠানেসু <span class="bld">‘সহজেকট্ঠং’</span> আগতং।</p>
<p class="bodytext">দস্সনেনপহাতব্বত্তিকে পন ‘ইমানি তীণি সংযোজনানি, তদেকট্ঠা চ কিলেসা’তি, দস্সনেনপহাতব্বহেতুকত্তিকেপি ‘ইমানি তীণি সংযোজনানি, তদেকট্ঠা চ কিলেসা’তি, পুন তত্থেৰ তীণি সংযোজনানি – সক্কাযদিট্ঠি ৰিচিকিচ্ছা সীলব্বতপরামাসো, ইমে ধম্মা দস্সনেনপহাতব্বা; তদেকট্ঠো লোভো দোসো মোহো, ইমে ধম্মা দস্সনেনপহাতব্বহেতূ; তদেকট্ঠা চ কিলেসা তংসম্পযুত্তো ৰেদনাখন্ধো…পে॰… ৰিঞ্ঞাণক্খন্ধো, তংসমুট্ঠানং কাযকম্মং ৰচীকম্মং মনোকম্মং, ইমে ধম্মা দস্সনেনপহাতব্বহেতুকাতি; সম্মপ্পধানৰিভঙ্গে ‘‘তত্থ কতমে পাপকা অকুসলা ধম্মা? তীণি অকুসলমূলানি – লোভো দোসো মোহো, তদেকট্ঠা চ কিলেসা’’তি (ৰিভ॰ ৩৯১) – ইমেসু পন এত্তকেসু ঠানেসু <span class="bld">‘পহানেকট্ঠং’</span> আগতন্তি ৰেদিতব্বং।</p>
<p class="bodytext"><a name="para987"></a><span class="paranum">৯৮৭</span>. অব্যাকতপদনিদ্দেসো উত্তানত্থোযেৰাতি। ইমস্মিং তিকে তীণি লক্খণানি তিস্সো পঞ্ঞত্তিযো কসিণুগ্ঘাটিমাকাসং অজটাকাসং আকিঞ্চঞ্ঞাযতনস্স আরম্মণং নিরোধসমাপত্তি চ ন লব্ভতীতি ৰুত্তং।</p>
<p class="bodytext"><a name="para988"></a><span class="paranum">৯৮৮</span>. <span class="bld">ৰেদনাত্তিক</span>নিদ্দেসে <span class="bld">সুখভূমিয</span>ন্তি এত্থ যথা তম্বভূমি কণ্হভূমীতি তম্বকণ্হভূমিযোৰ ৰুচ্চন্তি, এৰং সুখম্পি সুখভূমি নাম। যথা উচ্ছুভূমি সালিভূমীতি উচ্ছুসালীনং উপ্পজ্জনট্ঠানানি ৰুচ্চন্তি, এৰং সুখস্স উপ্পজ্জনট্ঠানং চিত্তম্পি সুখভূমি নাম। তং ইধ অধিপ্পেতং। যস্মা পন সা কামাৰচরে ৰা হোতি, রূপাৰচরাদীসু ৰা, তস্মাস্সা <a name="P0.0347"></a> তং পভেদং দস্সেতুং <span class="bld">কামাৰচরে</span>তিআদি ৰুত্তং। <span class="bld">সুখৰেদনং ঠপেত্বা</span>তি যা সা সুখভূমিযং সুখৰেদনা, তং ঠপেত্বা। <span class="bld">তংসম্পযুত্তো</span>তি তায ঠপিতায সুখৰেদনায সম্পযুত্তো। সেসপদদ্বযেপি ইমিনাৰ নযেন অত্থো ৰেদিতব্বোতি।</p>
<p class="bodytext">ইমস্মিং <a name="M0.0382"></a> তিকে তিস্সো ৰেদনা, সব্বং রূপং, নিব্বানন্তি ইদম্পি ন লব্ভতি। অযঞ্হি তিকো কুসলত্তিকে চ অলব্ভমানেহি ইমেহি চ তীহি কোট্ঠাসেহি মুত্তকো নাম। ইতো পরেসু পন তিকদুকেসু পাল়িতো চ অত্থতো চ যং ৰত্তব্বং সিযা তং সব্বং পদানুক্কমেন মাতিকাকথাযঞ্চেৰ কুসলাদীনং নিদ্দেসে চ ৰুত্তমেৰ। যং পন যত্থ ৰিসেসমত্তং তদেৰ ৰক্খাম।</p>
<p class="bodytext"><a name="para991"></a><span class="paranum">৯৯১</span>. তত্থ <a name="V0.0377"></a> <span class="bld">ৰিপাকত্তিকে</span> তাৰ কিঞ্চাপি অরূপধম্মা ৰিয রূপধম্মাপি কম্মসমুট্ঠানা অত্থি, অনারম্মণত্তা পন তে কম্মসরিক্খকা ন হোন্তীতি সারম্মণা অরূপধম্মাৰ কম্মসরিক্খকত্তা ৰিপাকাতি ৰুত্তা, বীজসরিক্খকং ফলং ৰিয। সালিবীজস্মিঞ্হি ৰপিতে অঙ্কুরপত্তাদীসু নিক্খন্তেসুপি সালিফলন্তি ন ৰুচ্চতি। যদা পন সালিসীসং পক্কং হোতি পরিণতং, তদা বীজসরিক্খকো সালি এৰ সালিফলন্তি ৰুচ্চতি। অঙ্কুরপত্তাদীনি পন বীজজাতানি বীজতো নিব্বত্তানীতি ৰুচ্চন্তি, এৰমেৰ রূপম্পি কম্মজন্তি ৰা উপাদিণ্ণন্তি ৰা ৰত্তুং ৰট্টতি।</p>
<p class="bodytext"><a name="para994"></a><span class="paranum">৯৯৪</span>. <span class="bld">উপাদিণ্ণত্তিকে</span> কিঞ্চাপি খীণাসৰস্স খন্ধা ‘অম্হাকং মাতুলত্থেরো অম্হাকং চূল়পিতুত্থেরো’তি ৰদন্তানং পরেসং উপাদানস্স পচ্চযা হোন্তি, মগ্গফলনিব্বানানি পন অগ্গহিতানি অপরামট্ঠানি অনুপাদিণ্ণানেৰ। তানি হি, যথা দিৰসং সন্তত্তো অযোগুল়ো মক্খিকানং অভিনিসীদনস্স পচ্চযো ন হোতি, এৰমেৰ তেজুস্সদত্তা তণ্হামানদিট্ঠিৰসেন গহণস্স পচ্চযা ন হোন্তি। তেন ৰুত্তং – ইমে ধম্মা অনুপাদিণ্ণঅনুপাদানিযাতি।</p>
<p class="bodytext"><a name="para998"></a><span class="paranum">৯৯৮</span>. অসংকিলিট্ঠঅসংকিলেসিকেসুপি এসেৰ নযো।</p>
<p class="bodytext"><a name="para1000"></a><span class="paranum">১০০০</span>. <span class="bld">ৰিতক্কত্তিকে</span> ৰিতক্কসহজাতেন ৰিচারেন সদ্ধিং কুসলত্তিকে অলব্ভমানাৰ ন লব্ভন্তি।</p>
<p class="bodytext"><a name="para1003"></a><span class="paranum">১০০৩</span>. <span class="bld">পীতিসহগতত্তিকে</span> <a name="P0.0348"></a> পীতিআদযো অত্তনা সহজাতধম্মানং পীতিসহগতাদিভাৰং দত্বা সযং পিট্ঠিৰট্টকা জাতা। ইমস্মিঞ্হি তিকে দ্বে দোমনস্সসহগতচিত্তুপ্পাদা <a name="M0.0383"></a> দুক্খসহগতং কাযৰিঞ্ঞাণং উপেক্খাৰেদনা রূপং নিব্বানন্তি – ইদম্পি ন লব্ভতি। অযঞ্হি তিকো কুসলত্তিকে চ অলব্ভমানেহি ইমেহি চ পঞ্চহি কোট্ঠাসেহি মুত্তকো নাম।</p>
<p class="bodytext"><a name="para1006"></a><span class="paranum">১০০৬</span>. <span class="bld">দস্সনেনপহাতব্বত্তিকে সঞ্ঞোজনানী</span>তি বন্ধনানি। <span class="bld">সক্কাযদিট্ঠী</span>তি ৰিজ্জমানট্ঠেন সতি খন্ধপঞ্চকসঙ্খাতে কাযে; সযং ৰা সতী তস্মিং কাযে দিট্ঠীতি <span class="bld">‘সক্কাযদিট্ঠি’</span>। সীলেন সুজ্ঝিতুং সক্কা, ৰতেন সুজ্ঝিতুং সক্কা, সীলৰতেহি সুজ্ঝিতুং সক্কাতি গহিতসমাদানং পন <span class="bld">সীলব্বতপরামাসো</span> নাম।</p>
<p class="bodytext"><a name="para1007"></a><span class="paranum">১০০৭</span>. <span class="bld">ইধা</span>তি <a name="V0.0378"></a> দেসাপদেসে নিপাতো। স্বাযং কত্থচি লোকং উপাদায ৰুচ্চতি। যথাহ – ‘‘ইধ তথাগতো লোকে উপ্পজ্জতী’’তি (দী॰ নি॰ ১.১৮৯)। কত্থচি সাসনং। যথাহ – ‘‘ইধেৰ, ভিক্খৰে, সমণো ইধ দুতিযো সমণো’’তি (ম॰ নি॰ ১.১৩৯; অ॰ নি॰ ৪.২৪১)। কত্থচি ওকাসং। যথাহ –</p>
<p class="gatha1">‘‘ইধেৰ তিট্ঠমানস্স, দেৰভূতস্স মে সতো।</p>
<p class="gathalast">পুনরাযু চ মে লদ্ধো, এৰং জানাহি মারিসা’’তি॥ (দী॰ নি॰ ২.৩৬৯)।</p>
<p class="bodytext">কত্থচি পদপূরণমত্তমেৰ। যথাহ – ‘‘ইধাহং, ভিক্খৰে, ভুত্তাৰী অস্সং পৰারিতো’’তি (ম॰ নি॰ ১.৩০)। ইধ পন লোকং উপাদায ৰুত্তোতি ৰেদিতব্বো।</p>
<p class="bodytext"><span class="bld">অস্সুতৰা পুথুজ্জনো</span>তি এত্থ পন ‘আগমাধিগমাভাৰা ঞেয্যো অস্সুতৰা ইতি’। যস্স হি খন্ধধাতুআযতনপচ্চযাকারসতিপট্ঠানাদীসু উগ্গহপরিপুচ্ছাৰিনিচ্ছযরহিতত্তা দিট্ঠিপটিসেধকো নেৰ ‘আগমো’, পটিপত্তিযা অধিগন্তব্বস্স অনধিগতত্তা নেৰ ‘অধিগমো’ অত্থি, সো ‘আগমাধিগমাভাৰা ঞেয্যো অস্সুতৰা ইতি’। স্বাযং –</p>
<p class="gatha1">পুথূনং জননাদীহি, কারণেহি পুথুজ্জনো।</p>
<p class="gathalast">পুথুজ্জনন্তোগধত্তা, পুথুৰাযং জনো ইতি॥ (দী॰ নি॰ অট্ঠ॰ ১.৭; ম॰ নি॰ অট্ঠ॰ ১.২; অ॰ নি॰ অট্ঠ॰ ১.১.৫১; পটি॰ ম॰ অট্ঠ॰ ২.১.১৩০; চূল়নি॰ অট্ঠ॰ ৮৮; নেত্তি॰ অট্ঠ॰ ৫৬)।</p>
<p class="bodytext">সো <a name="P0.0349"></a> হি পুথূনং নানপ্পকারানং কিলেসাদীনং জননাদীহি কারণেহি <span class="bld">পুথুজ্জনো</span>। যথাহ – ‘‘পুথু কিলেসে জনেন্তীতি পুথুজ্জনা। পুথু অৰিহতসক্কাযদিট্ঠিকাতি পুথুজ্জনা। পুথু সত্থারানং মুখুল্লোকিকাতি পুথুজ্জনা। পুথু সব্বগতীহি অৰুট্ঠিতাতি পুথুজ্জনা। পুথু নানাভিসঙ্খারে অভিসঙ্খরোন্তীতি <a name="M0.0384"></a> পুথুজ্জনা। পুথু নানাওঘেহি ৰুয্হন্তীতি পুথুজ্জনা। পুথু নানাসন্তাপেহি সন্তপ্পন্তীতি পুথুজ্জনা। পুথু নানাপরিল়াহেহি পরিডয্হন্তীতি পুথুজ্জনা। পুথু পঞ্চসু কামগুণেসু রত্তা গিদ্ধা গধিতা মুচ্ছিতা অজ্ঝোসন্না লগ্গা লগ্গিতা পলিবুদ্ধাতি পুথুজ্জনা। পুথু <a name="V0.0379"></a> পঞ্চহি নীৰরণেহি আৰুতা নিৰুতা ওৰুতা পিহিতা পটিচ্ছন্না পটিকুজ্জিতাতি পুথুজ্জনা’’তি (মহানি॰ ৯৪)। পুথূনং ৰা গণনপথমতীতানং অরিযধম্মপরম্মুখানং নীচধম্মসমাচারানং জনানং অন্তোগধত্তাপি পুথুজ্জনা। পুথু ৰা অযং – ৰিসুংযেৰ সঙ্খ্যং গতো, ৰিসংসট্ঠো সীলসুতাদিগুণযুত্তেহি অরিযেহি – জনোতিপি পুথুজ্জনো। এৰমেতেহি ‘অস্সুতৰা পুথুজ্জনো’তি দ্বীহি পদেহি যে তে –</p>
<p class="gatha1">‘‘দুৰে পুথুজ্জনা ৰুত্তা, বুদ্ধেনাদিচ্চবন্ধুনা।</p>
<p class="gathalast">অন্ধো পুথুজ্জনো একো, কল্যাণেকো পুথুজ্জনো’’তি॥ (দী॰ নি॰ অট্ঠ॰ ১.৭; অ॰ নি॰ অট্ঠ॰ ১.১.৫১; পটি॰ ম॰ অট্ঠ॰ ২.১.১৩০; চূল়নি॰ অট্ঠ॰ ৮৮)।</p>
<p class="bodytext">দ্বে পুথুজ্জনা ৰুত্তা, তেসু অন্ধপুথুজ্জনো ৰুত্তো হোতীতি ৰেদিতব্বো।</p>
<p class="bodytext"><span class="bld">অরিযানং অদস্সাৰী</span>তিআদীসু <span class="bld">অরিযা</span>তি আরকত্তা কিলেসেহি, অনযে ন ইরিযনতো, অযে ইরিযনতো, সদেৰকেন লোকেন চ অরণীযতো বুদ্ধা চ পচ্চেকবুদ্ধা চ বুদ্ধসাৰকা চ ৰুচ্চন্তি। বুদ্ধা এৰ ৰা ইধ অরিযা। যথাহ – ‘‘সদেৰকে, ভিক্খৰে, লোকে…পে॰… তথাগতো অরিযোতি ৰুচ্চতী’’তি (সং॰ নি॰ ৫.১০৯৮)।</p>
<p class="bodytext"><span class="bld">সপ্পুরিসা</span>তি এত্থ পন পচ্চেকবুদ্ধা তথাগতসাৰকা চ সপ্পুরিসাতি ৰেদিতব্বা। তে হি লোকুত্তরগুণযোগেন সোভনা পুরিসাতি <span class="bld">সপ্পুরিসা</span>। সব্বেৰ <a name="P0.0350"></a> ৰা এতে দ্বেধাপি ৰুত্তা। বুদ্ধাপি হি অরিযা চ সপ্পুরিসা চ পচ্চেকবুদ্ধা বুদ্ধসাৰকাপি। যথাহ –</p>
<p class="gatha1">‘‘যো ৰে কতঞ্ঞূ কতৰেদি ধীরো,</p>
<p class="gatha2">কল্যাণমিত্তো দল়্হভত্তি চ হোতি।</p>
<p class="gatha3">দুখিতস্স সক্কচ্চ করোতি কিচ্চং,</p>
<p class="gathalast">তথাৰিধং সপ্পুরিসং ৰদন্তী’’তি॥ (জা॰ ২.১৭.৭৮)।</p>
<p class="bodytext">‘কল্যাণমিত্তো <a name="M0.0385"></a> দল়্হভত্তি চ হোতী’তি এত্তাৰতা হি বুদ্ধসাৰকো ৰুত্তো। কতঞ্ঞুতাদীহি <a name="V0.0380"></a> পচ্চেকবুদ্ধা বুদ্ধাতি। ইদানি যো তেসং অরিযানং অদস্সনসীলো, ন চ দস্সনে সাধুকারী, সো <span class="bld">অরিযানং অদস্সাৰী</span>তি ৰেদিতব্বো। সো চক্খুনা অদস্সাৰী ঞাণেন অদস্সাৰীতি দুৰিধো। তেসু ঞাণেন অদস্সাৰী ইধ অধিপ্পেতো। মংসচক্খুনা হি দিব্বচক্খুনা ৰা অরিযা দিট্ঠাপি অদিট্ঠাৰ হোন্তি, তেসং চক্খূনং ৰণ্ণমত্তগ্গহণতো, ন অরিযভাৰগোচরতো। সোণসিঙ্গালাদযোপি চক্খুনা অরিযে পস্সন্তি, ন চ তে অরিযানং দস্সাৰিনো।</p>
<p class="bodytext">তত্রিদং ৰত্থু – চিত্তলপব্বতৰাসিনো কির খীণাসৰত্থেরস্স উপট্ঠাকো ৰুড্ঢপব্বজিতো একদিৰসং থেরেন সদ্ধিং পিণ্ডায চরিত্বা থেরস্স পত্তচীৰরং গহেত্বা পিট্ঠিতো আগচ্ছন্তো থেরং পুচ্ছি – ‘অরিযা নাম ভন্তে কীদিসা’তি? থেরো আহ – ‘ইধেকচ্চো মহল্লকো অরিযানং পত্তচীৰরং গহেত্বা ৰত্তপটিপত্তিং কত্বা সহ চরন্তোপি নেৰ অরিযে জানাতি, এৰংদুজ্জানাৰুসো, অরিযা’তি। এৰং ৰুত্তেপি সো নেৰ অঞ্ঞাসি। তস্মা ন চক্খুনা দস্সনং ‘দস্সনং’, ঞাণদস্সনমেৰ ‘দস্সনং’। যথাহ – ‘‘কিং তে ৰক্কলি ইমিনা পূতিকাযেন দিট্ঠেন? যো খো, ৰক্কলি, ধম্মং পস্সতি, সো মং পস্সতী’’তি (সং॰ নি॰ ৩.৮৭)। তস্মা চক্খুনা পস্সন্তোপি, ঞাণেন অরিযেহি দিট্ঠং অনিচ্চাদিলক্খণং অপস্সন্তো, অরিযাধিগতঞ্চ ধম্মং অনধিগচ্ছন্তো, অরিযকরধম্মানং অরিযভাৰস্স চ অদিট্ঠত্তা, ‘অরিযানং অদস্সাৰী’তি ৰেদিতব্বো।</p>
<p class="bodytext"><span class="bld">অরিযধম্মস্স</span> <a name="P0.0351"></a> <span class="bld">অকোৰিদো</span>তি সতিপট্ঠানাদিভেদে অরিযধম্মে অকুসলো। <span class="bld">অরিযধম্মে অৰিনীতো</span>তি, এত্থ পন</p>
<p class="gatha1">দুৰিধো ৰিনযো নাম, একমেকেত্থ পঞ্চধা।</p>
<p class="gathalast">অভাৰতো তস্স অযং, অৰিনীতোতি ৰুচ্চতি॥</p>
<p class="bodytext">অযঞ্হি সংৰরৰিনযো পহানৰিনযোতি দুৰিধো ৰিনযো। এত্থ চ দুৰিধেপি ৰিনযে একমেকো ৰিনযো পঞ্চধা ভিজ্জতি। <span class="bld">সংৰরৰিনযো</span>পি হি সীলসংৰরো সতিসংৰরো ঞাণসংৰরো খন্তিসংৰরো ৰীরিযসংৰরোতি পঞ্চৰিধো। <span class="bld">পহানৰিনযো</span>পি তদঙ্গপহানং ৰিক্খম্ভনপহানং সমুচ্ছেদপহানং পটিপ্পস্সদ্ধিপহানং নিস্সরণপহানন্তি পঞ্চৰিধো।</p>
<p class="bodytext">তত্থ <a name="M0.0386"></a> <a name="V0.0381"></a> ‘‘ইমিনা পাতিমোক্খসংৰরেন উপেতো হোতি সমুপেতো’’তি (ৰিভ॰ ৫১১) অযং <span class="bld">সীলসংৰরো</span>। ‘‘রক্খতি চক্খুন্দ্রিযং, চক্খুন্দ্রিযে সংৰরং আপজ্জতী’’তি (দী॰ নি॰ ১.২১৩; ম॰ নি॰ ১.২৯৫; সং॰ নি॰ ৪.২৩৯; অ॰ নি॰ ৩.১৬) অযং <span class="bld">সতিসংৰরো</span>।</p>
<p class="gatha1">‘‘যানি সোতানি লোকস্মিং, (অজিতাতি ভগৰা)</p>
<p class="gatha2">সতি তেসং নিৰারণং।</p>
<p class="gatha3">সোতানং সংৰরং ব্রূমি,</p>
<p class="gathalast">পঞ্ঞাযেতে পিধীযরে’’তি॥ (সু॰ নি॰ ১০৪১) –</p>
<p class="bodytext">অযং <span class="bld">ঞাণসংৰরো</span> নাম। ‘‘খমো হোতি সীতস্স উণ্হস্সা’’তি (ম॰ নি॰ ১.২৪; অ॰ নি॰ ৪.১১৪; ৬.৫৮) অযং <span class="bld">খন্তিসংৰরো</span>। ‘‘উপ্পন্নং কামৰিতক্কং নাধিৰাসেতী’’তি (ম॰ নি॰ ১.২৬; অ॰ নি॰ ৪.১১৪; ৬.৫৮) অযং <span class="bld">ৰীরিযসংৰরো</span>। সব্বোপি চাযং সংৰরো যথাসকং সংৰরিতব্বানং ৰিনেতব্বানঞ্চ কাযদুচ্চরিতাদীনং সংৰরণতো সংৰরো, ৰিনযনতো ৰিনযোতি ৰুচ্চতি। এৰং তাৰ ‘সংৰরৰিনযো’ পঞ্চধা ভিজ্জতীতি ৰেদিতব্বো।</p>
<p class="bodytext">তথা যং নামরূপপরিচ্ছেদাদীসু ৰিপস্সনাঞাণেসু পটিপক্খভাৰতো, দীপালোকেনেৰ তমস্স, তেন তেন ৰিপস্সনাঞাণেন তস্স তস্স অনত্থস্স পহানং, সেয্যথিদং – নামরূপৰৰত্থানেন সক্কাযদিট্ঠিযা, পচ্চযপরিগ্গহেন <a name="P0.0352"></a> অহেতুৰিসমহেতুদিট্ঠীনং, তস্সেৰ অপরভাগেন কঙ্খাৰিতরণেন কথংকথিভাৰস্স, কলাপসম্মসনেন ‘অহং মমা’তি গাহস্স, মগ্গামগ্গৰৰত্থানেন অমগ্গে মগ্গসঞ্ঞায, উদযদস্সনেন উচ্ছেদদিট্ঠিযা, ৰযদস্সনেন সস্সতদিট্ঠিযা, ভযদস্সনেন সভযে অভযসঞ্ঞায, আদীনৰদস্সনেন অস্সাদসঞ্ঞায, নিব্বিদানুপস্সনায অভিরতিসঞ্ঞায, মুচ্চিতুকম্যতাঞাণেন অমুচ্চিতুকামতায, উপেক্খাঞাণেন অনুপেক্খায, অনুলোমেন ধম্মট্ঠিতিযং নিব্বানে চ পটিলোমভাৰস্স, গোত্রভুনা সঙ্খারনিমিত্তগ্গাহস্স পহানং, এতং ‘তদঙ্গপহানং’ নাম।</p>
<p class="bodytext">যং পন উপচারপ্পনাভেদেন সমাধিনা পৰত্তিভাৰনিৰারণতো, ঘটপ্পহারেনেৰ উদকপিট্ঠে সেৰালস্স, তেসং তেসং নীৰরণাদিধম্মানং পহানং, এতং <span class="bld">‘ৰিক্খম্ভনপহানং’</span> নাম। ‘‘যং চতুন্নং অরিযমগ্গানং ভাৰিতত্তা তংতংমগ্গৰতো <a name="M0.0387"></a> অত্তনো অত্তনো সন্তানে দিট্ঠিগতানং পহানাযা’’তিআদিনা <a name="V0.0382"></a> (ধ॰ স॰ ২৭৭) নযেন ৰুত্তস্স সমুদযপক্খিকস্স কিলেসগণস্স অচ্চন্তং অপ্পৰত্তিভাৰেন পহানং, ইদং <span class="bld">‘সমুচ্ছেদপহানং’</span> নাম। যং পন ফলক্খণে পটিপ্পস্সদ্ধত্তং কিলেসানং, এতং <span class="bld">‘পটিপ্পস্সদ্ধিপহানং’</span> নাম। যং সব্বসঙ্খতনিস্সটত্তা পহীনসব্বসঙ্খতং নিব্বানং, এতং <span class="bld">‘নিস্সরণপহানং’</span> নাম। সব্বম্পি চেতং পহানং যস্মা চাগট্ঠেন পহানং, ৰিনযনট্ঠেন ৰিনযো, তস্মা ‘পহানৰিনযো’তি ৰুচ্চতি। তংতংপহানৰতো ৰা তস্স তস্স ৰিনযস্স সম্ভৰতোপেতং পহানৰিনযোতি ৰুচ্চতি। এৰং পহানৰিনযোপি পঞ্চধা ভিজ্জতীতি ৰেদিতব্বো।</p>
<p class="bodytext">এৰমযং সঙ্খেপতো দুৰিধো, ভেদতো চ দসৰিধো ৰিনযো, ভিন্নসংৰরত্তা, পহাতব্বস্স চ অপ্পহীনত্তা, যস্মা এতস্স অস্সুতৰতো পুথুজ্জনস্স নত্থি, তস্মা অভাৰতো তস্স, অযং ‘অৰিনীতো’তি ৰুচ্চতীতি। এস <a name="P0.0353"></a> নযো <span class="bld">সপ্পুরিসানং অদস্সাৰী সপ্পুরিসধম্মস্স অকোৰিদো সপ্পুরিসধম্মে অৰিনীতো</span>তি এত্থাপি। নিন্নানাকরণঞ্হেতং অত্থতো। যথাহ – ‘‘যেৰ তে অরিযা তেৰ তে সপ্পুরিসা, যেৰ তে সপ্পুরিসা তেৰ তে অরিযা। যো এৰ সো অরিযানং ধম্মো সো এৰ সো সপ্পুরিসানং ধম্মো, যো এৰ সো সপ্পুরিসানং ধম্মো সো এৰ সো অরিযানং ধম্মো। যেৰ তে অরিযৰিনযা তেৰ তে সপ্পুরিসৰিনযা, যেৰ তে সপ্পুরিসৰিনযা তেৰ তে অরিযৰিনযা। অরিযেতি ৰা সপ্পুরিসেতি ৰা, অরিযধম্মেতি ৰা সপ্পুরিসধম্মেতি ৰা, অরিযৰিনযেতি ৰা সপ্পুরিসৰিনযেতি ৰা, এসেসে একে একট্ঠে সমে সমভাগে তজ্জাতে তঞ্ঞেৰা’’তি।</p>
<p class="bodytext"><span class="bld">রূপং অত্ততো সমনুপস্সতী</span>তি ইধেকচ্চো রূপং অত্ততো সমনুপস্সতি – ‘যং রূপং সো অহং, যো অহং তং রূপ’ন্তি রূপঞ্চ অত্তানঞ্চ অদ্বযং সমনুপস্সতি। ‘‘সেয্যথাপি নাম তেলপ্পদীপস্স ঝাযতো যা অচ্চি সো ৰণ্ণো, যো ৰণ্ণো সা অচ্চীতি অচ্চিঞ্চ ৰণ্ণঞ্চ অদ্বযং সমনুপস্সতি,’’ এৰমেৰ ইধেকচ্চো রূপং অত্ততো সমনুপস্সতীতি এৰং রূপং অত্তাতি দিট্ঠিপস্সনায পস্সতি। <span class="bld">রূপৰন্তং ৰা অত্তান</span>ন্তি ‘অরূপং অত্তা’তি গহেত্বা, ছাযাৰন্তং রুক্খং ৰিয, তং রূপৰন্তং সমনুপস্সতি। <span class="bld">অত্তনি ৰা রূপ</span>ন্তি ‘অরূপমেৰ অত্তা’তি গহেত্বা, পুপ্ফম্হি গন্ধং ৰিয, অত্তনি রূপং সমনুপস্সতি। <span class="bld">রূপস্মিং</span> <a name="M0.0388"></a> <span class="bld">ৰা অত্তান</span>ন্তি ‘অরূপমেৰ অত্তা’তি গহেত্বা, করণ্ডকে মণিং ৰিয, অত্তানং রূপস্মিং সমনুপস্সতি। ৰেদনাদীসুপি এসেৰ নযো।</p>
<p class="bodytext">তত্থ <a name="V0.0383"></a> ‘রূপং অত্ততো সমনুপস্সতী’তি সুদ্ধরূপমেৰ অত্তাতি কথিতং। ‘রূপৰন্তং ৰা অত্তানং, অত্তনি ৰা রূপং, রূপস্মিং ৰা অত্তানং; ৰেদনং অত্ততো সমনুপস্সতি… সঞ্ঞং… সঙ্খারে… ৰিঞ্ঞাণং অত্ততো সমনুপস্সতী’তি ইমেসু সত্তসু ঠানেসু ‘অরূপং অত্তা’তি কথিতং। ৰেদনাৰন্তং <a name="P0.0354"></a> ৰা অত্তানং, অত্তনি ৰা ৰেদনং, ৰেদনায ৰা অত্তানন্তি এৰং চতূসু খন্ধেসু তিণ্ণং তিণ্ণং ৰসেন দ্বাদসসু ঠানেসু ‘রূপারূপমিস্সকো অত্তা’ কথিতো। তত্থ ‘রূপং অত্ততো সমনুপস্সতি ৰেদনং… সঞ্ঞং… সঙ্খারে… ৰিঞ্ঞাণং অত্ততো সমনুপস্সতী’তি ইমেসু পঞ্চসু ঠানেসু উচ্ছেদদিট্ঠি কথিতা। অৰসেসেসু সস্সতদিট্ঠি। এৰমেত্থ পন্নরস ভৰদিট্ঠিযো পঞ্চ ৰিভৰদিট্ঠিযো হোন্তি। তা সব্বাপি মগ্গাৰরণা, ন সগ্গাৰরণা, পঠমমগ্গৰজ্ঝাতি ৰেদিতব্বা।</p>
<p class="bodytext"><a name="para1008"></a><span class="paranum">১০০৮</span>. <span class="bld">সত্থরি কঙ্খতী</span>তি সত্থু সরীরে ৰা গুণে ৰা উভযত্থ ৰা কঙ্খতি। সরীরে কঙ্খমানো ‘দ্বত্তিংসৰরলক্খণপটিমণ্ডিতং নাম সরীরং অত্থি নু খো নত্থী’তি কঙ্খতি। গুণে কঙ্খমানো ‘অতীতানাগতপচ্চুপ্পন্নজাননসমত্থং সব্বঞ্ঞুতঞাণং অত্থি নু খো নত্থী’তি কঙ্খতি। উভযত্থ কঙ্খমানো ‘অসীতিঅনুব্যঞ্জনব্যামপ্পভানুরঞ্জিতায সরীরনিপ্ফত্তিযা সমন্নাগতো সব্বঞেয্যজাননসমত্থং সব্বঞ্ঞুতঞ্ঞাণং পটিৰিজ্ঝিত্বা ঠিতো লোকতারকো বুদ্ধো নাম অত্থি নু খো নত্থী’তি কঙ্খতি। অযঞ্হিস্স অত্তভাৰে গুণে ৰা কঙ্খনতো উভযত্থ কঙ্খতি নাম। <span class="bld">ৰিচিকিচ্ছতী</span>তি আরম্মণং নিচ্ছেতুং অসক্কোন্তো কিচ্ছতি কিলমতি। <span class="bld">নাধিমুচ্চতী</span>তি তত্থেৰ অধিমোক্খং ন লভতি। <span class="bld">ন সম্পসীদতী</span>তি চিত্তং অনাৰিলং কত্বা পসীদিতুং ন সক্কোতি, গুণেসু নপ্পসীদতি।</p>
<p class="bodytext"><span class="bld">ধম্মে কঙ্খতী</span>তিআদীসু পন ‘কিলেসে পজহন্তা চত্তারো অরিযমগ্গা, পটিপ্পস্সদ্ধকিলেসানি চত্তারি সামঞ্ঞফলানি, মগ্গফলানং আরম্মণপচ্চযভূতং অমতং মহানিব্বানং নাম অত্থি নু খো নত্থী’তি কঙ্খন্তোপি ‘অযং ধম্মো নিয্যানিকো নু খো অনিয্যানিকো’তি কঙ্খন্তোপি <span class="bld">ধম্মে কঙ্খতি</span> <a name="M0.0389"></a> নাম। ‘চত্তারো <a name="P0.0355"></a> মগ্গট্ঠকা চত্তারো ফলট্ঠকাতি ইদং সঙ্ঘরতনং অত্থি নু খো নত্থী’তি কঙ্খন্তোপি, ‘অযং সঙ্ঘো সুপ্পটিপন্নো নু খো দুপ্পটিপন্নো’তি কঙ্খন্তোপি, ‘এতস্মিং সঙ্ঘরতনে দিন্নস্স ৰিপাকফলং অত্থি নু খো নত্থী’তি কঙ্খন্তোপি <span class="bld">সঙ্ঘে কঙ্খতি</span> নাম। ‘তিস্সো পন সিক্খা অত্থি নু খো নত্থী’তি কঙ্খন্তোপি, ‘তিস্সো সিক্খা সিক্খিতপচ্চযেন আনিসংসো অত্থি নু খো নত্থী’তি কঙ্খন্তোপি <span class="bld">সিক্খায কঙ্খতি</span> নাম।</p>
<p class="bodytext">পুব্বন্তো <a name="V0.0384"></a> ৰুচ্চতি অতীতানি খন্ধধাতাযতনানি। অপরন্তো অনাগতানি। তত্থ অতীতেসু খন্ধাদীসু ‘অতীতানি নু খো, ন নু খো’তি কঙ্খন্তো <span class="bld">পুব্বন্তে কঙ্খ</span>তি নাম। অনাগতেসু ‘অনাগতানি নু খো, ন নু খো’তি কঙ্খন্তো <span class="bld">অপরন্তে কঙ্খতি</span> নাম। উভযত্থ কঙ্খন্তো <span class="bld">পুব্বন্তাপরন্তে কঙ্খতি</span> নাম। ‘দ্বাদসপদিকং পচ্চযৰট্টং অত্থি নু খো নত্থী’তি কঙ্খন্তো <span class="bld">ইদপ্পচ্চযতাপটিচ্চসমুপ্পন্নেসু ধম্মেসু কঙ্খতি</span> নাম। তত্রাযং ৰচনত্থো – ইমেসং জরামরণাদীনং পচ্চযা ‘ইদপ্পচ্চযা’। ইদপ্পচ্চযানং ভাৰো ‘ইদপ্পচ্চযতা’। ইদপ্পচ্চযা এৰ ৰা ‘ইদপ্পচ্চযতা’; জাতিআদীনমেতং অধিৰচনং। জাতিআদীসু তং তং পটিচ্চ আগম্ম সমুপ্পন্নাতি ‘পটিচ্চসমুপ্পন্না’। ইদং ৰুত্তং হোতি – ইদপ্পচ্চযতায চ পটিচ্চসমুপ্পন্নেসু চ ধম্মেসু কঙ্খতীতি।</p>
<p class="bodytext"><a name="para1009"></a><span class="paranum">১০০৯</span>. <span class="bld">সীলেনা</span>তি গোসীলাদিনা। <span class="bld">ৰতেনা</span>তি গোৰতাদিনাৰ। <span class="bld">সীলব্বতেনা</span>তি তদুভযেন। <span class="bld">সুদ্ধী</span>তি কিলেসসুদ্ধি; পরমত্থসুদ্ধিভূতং ৰা নিব্বানমেৰ। <span class="bld">তদেকট্ঠা</span>তি ইধ পহানেকট্ঠং ধুরং। ইমিস্সা চ পাল়িযা দিট্ঠিকিলেসো ৰিচিকিচ্ছাকিলেসোতি দ্বেযেৰ আগতা। লোভো দোসো মোহো মানো থিনং উদ্ধচ্চং অহিরিকং অনোত্তপ্পন্তি ইমে পন অট্ঠ অনাগতা। আহরিত্বা পন দীপেতব্বা। এত্থ হি দিট্ঠিৰিচিকিচ্ছাসু পহীযমানাসু অপাযগমনীযো লোভো দোসো মোহো মানো থিনং উদ্ধচ্চং অহিরিকং অনোত্তপ্পন্তি সব্বেপিমে পহানেকট্ঠা হুত্বা পহীযন্তি। সহজেকট্ঠং পন আহরিত্বা দীপেতব্বং। সোতাপত্তিমগ্গেন হি <a name="P0.0356"></a> চত্তারি দিট্ঠিসহগতানি ৰিচিকিচ্ছাসহগতঞ্চাতি পঞ্চ চিত্তানি পহীযন্তি। তত্থ দ্বীসু অসঙ্খারিকদিট্ঠিচিত্তেসু পহীযন্তেসু তেহি সহজাতো লোভো মোহো উদ্ধচ্চং অহিরিকং অনোত্তপ্পন্তি ইমে কিলেসা সহজেকট্ঠৰসেন পহীযন্তি। সেসদিট্ঠিকিলেসো চ ৰিচিকিচ্ছাকিলেসো চ পহানেকট্ঠৰসেন পহীযন্তি। দিট্ঠিগতসম্পযুত্তসসঙ্খারিকচিত্তেসুপি পহীযন্তেসু তেহি সহজাতো লোভো মোহো <a name="M0.0390"></a> থিনং উদ্ধচ্চং অহিরিকং অনোত্তপ্পন্তি ইমে কিলেসা সহজেকট্ঠৰসেন পহীযন্তি। সেসদিট্ঠিকিলেসো চ ৰিচিকিচ্ছাকিলেসো চ পহানেকট্ঠৰসেন পহীযন্তি। এৰং পহানেকট্ঠস্মিংযেৰ সহজেকট্ঠং লব্ভতীতি ইদং সহজেকট্ঠং আহরিত্বা দীপযিংসু।</p>
<p class="bodytext"><span class="bld">তংসম্পযুত্তো</span>তি তেহি তদেকট্ঠেহি অট্ঠহি কিলেসেহি সম্পযুত্তো। ৰিনিব্ভোগং ৰা কত্বা তেন লোভেন তেন দোসেনাতি এৰং একেকেন সম্পযুত্ততা দীপেতব্বা। তত্থ লোভে গহিতে, মোহো মানো থিনং উদ্ধচ্চং অহিরিকং অনোত্তপ্পন্তি অযং সঙ্খারক্খন্ধে কিলেসগণো লোভসম্পযুত্তো নাম। দোসে <a name="V0.0385"></a> গহিতে, মোহো থিনং উদ্ধচ্চং অহিরিকং অনোত্তপ্পন্তি অযং কিলেসগণো দোসসম্পযুত্তো নাম। মোহে গহিতে, লোভো দোসো মানো থিনং উদ্ধচ্চং অহিরিকং অনোত্তপ্পন্তি অযং কিলেসগণো মোহসম্পযুত্তো নাম। মানে গহিতে, তেন সহুপ্পন্নো লোভো মোহো থিনং উদ্ধচ্চং অহিরিকং অনোত্তপ্পন্তি অযং কিলেসগণো মানসম্পযুত্তো নাম। ইমিনা উপাযেন তেন থিনেন তেন উদ্ধচ্চেন তেন অহিরিকেন তেন অনোত্তপ্পেন সম্পযুত্তো তংসম্পযুত্তোতি যোজনা কাতব্বা। <span class="bld">তংসমুট্ঠান</span>ন্তি তেন লোভেন…পে॰… তেন অনোত্তপ্পেন সমুট্ঠিতন্তি অত্থো।</p>
<p class="bodytext"><span class="bld">ইমে ধম্মা দস্সনেন পহাতব্বা</span>তি এত্থ দস্সনং নাম সোতাপত্তিমগ্গো; তেন পহাতব্বাতি অত্থো। ‘কস্মা পন সোতাপত্তিমগ্গো দস্সনং নাম জাতো’তি? ‘পঠমং নিব্বানদস্সনতো’। ‘ননু গোত্রভু পঠমতরং পস্সতী’তি <a name="P0.0357"></a>? ‘নো ন পস্সতি; দিস্বাপি কত্তব্বকিচ্চং পন ন করোতি, সংযোজনানং অপ্পহানতো। তস্মা পস্সতী’তি ন ৰত্তব্বো। যত্থ কত্থচি রাজানং দিস্বাপি পণ্ণাকারং দত্বা কিচ্চনিপ্ফত্তিযা অদিট্ঠত্তা ‘অজ্জাপি রাজানং ন পস্সামী’তি ৰদন্তো চেত্থ জানপদপুরিসো নিদস্সনং।</p>
<p class="bodytext"><a name="para1011"></a><span class="paranum">১০১১</span>. <span class="bld">অৰসেসো লোভো</span>তি দস্সনেন পহীনাৰসেসো। লোভো দোসমোহেসুপি এসেৰ নযো। দস্সনেন হি অপাযগমনীযাৰ পহীনা। তেহি পন অঞ্ঞে দস্সেতুং ইদং ৰুত্তং। <span class="bld">‘তদেকট্ঠা’</span>তি তেহি পাল়িযং আগতেহি তীহি কিলেসেহি সম্পযোগতোপি পহানতোপি একট্ঠা পঞ্চ কিলেসা। <span class="bld">নেৰ দস্সনেন ন ভাৰনাযা</span>তি ইদং সংযোজনাদীনং ৰিয <a name="M0.0391"></a> তেহি মগ্গেহি অপ্পহাতব্বতং সন্ধায ৰুত্তং। যং পন ‘‘সোতাপত্তিমগ্গঞাণেন অভিসঙ্খারৰিঞ্ঞাণস্স নিরোধেন সত্ত ভৰে ঠপেত্বা অনমতগ্গে সংসারৰট্টে যে উপ্পজ্জেয্যুং, নামঞ্চ রূপঞ্চ এত্থেতে নিরুজ্ঝন্তী’’তিআদিনা নযেন কুসলাদীনম্পি পহানং অনুঞ্ঞাতং, তং তেসং মগ্গানং অভাৰিতত্তা যে উপ্পজ্জেয্যুং, তে উপনিস্সযপচ্চযানং কিলেসানং পহীনত্তা পহীনাতি ইমং পরিযাযং সন্ধায ৰুত্তন্তি ৰেদিতব্বং।</p>
<p class="bodytext"><a name="para1013"></a><span class="paranum">১০১৩</span>. <span class="bld">দস্সনেনপহাতব্বহেতুকত্তিকে</span> ইমে ধম্মা দস্সনেন পহাতব্বহেতুকাতি নিট্ঠপেত্বা, পুন <span class="bld">‘তীণি সংযোজনানী’</span>তিআদি পহাতব্বে দস্সেত্বা, তদেকট্ঠভাৰেন হেতূ চেৰ সহেতুকে চ দস্সেতুং ৰুত্তং। তত্থ ‘কিঞ্চাপি দস্সনেন পহাতব্বেসু হেতূসু লোভসহগতো মোহো লোভেন সহেতুকো হোতি, দোসসহগতো মোহো দোসেন, লোভদোসা চ মোহেনাতি পহাতব্বহেতুকপদেপেতে সঙ্গহং <a name="V0.0386"></a> গচ্ছন্তি, ৰিচিকিচ্ছাসহগতো পন মোহো অঞ্ঞস্স সম্পযুত্তহেতুনো অভাৰেন হেতুযেৰ, ন সহেতুকোতি তস্স পহানং দস্সেতুং ইমে ধম্মা দস্সনেন পহাতব্বহেতূ’তি ৰুত্তং।</p>
<p class="bodytext"><a name="para1018"></a><span class="paranum">১০১৮</span>. দুতিযপদে <a name="P0.0358"></a> উদ্ধচ্চসহগতস্স মোহস্স পহানং দস্সেতুং <span class="bld">ইমে ধম্মা ভাৰনায পহাতব্বহেতূ</span>তি ৰুত্তং। সো হি অত্তনা সম্পযুত্তধম্মে সহেতুকে কত্বা পিট্ঠিৰট্টকো জাতো, ৰিচিকিচ্ছাসহগতো ৰিয অঞ্ঞস্স সম্পযুত্তহেতুনো অভাৰা পহাতব্বহেতুকপদং ন ভজতি। ততিযপদে <span class="bld">অৰসেসা অকুসলা</span>তি পুন অকুসলগ্গহণং ৰিচিকিচ্ছুদ্ধচ্চসহগতানং মোহানং সঙ্গহত্থং কতং। তে হি সম্পযুত্তহেতুনো অভাৰা পহাতব্বহেতুকা নাম ন হোন্তি।</p>
<p class="bodytext"><a name="para1029"></a><span class="paranum">১০২৯</span>. পরিত্তারম্মণত্তিকে <span class="bld">আরব্ভা</span>তি আরম্মণং কত্বা। সযঞ্হি পরিত্তা ৰা হোন্তু মহগ্গতা ৰা, পরিত্তধম্মে আরম্মণং কত্বা উপ্পন্না <span class="bld">পরিত্তারম্মণা,</span> মহগ্গতে আরম্মণং কত্বা উপ্পন্না <span class="bld">মহগ্গতারম্মণা,</span> অপ্পমাণে আরম্মণং কত্বা উপ্পন্না <span class="bld">অপ্পমাণারম্মণা</span>। তে পন পরিত্তাপি হোন্তি মহগ্গতাপি অপ্পমাণাপি।</p>
<p class="bodytext"><a name="para1035"></a><span class="paranum">১০৩৫</span>. মিচ্ছত্তত্তিকে <a name="M0.0392"></a> <span class="bld">আনন্তরিকানী</span>তি অনন্তরাযেন ফলদাযকানি; মাতুঘাতককম্মাদীনমেতং অধিৰচনং। তেসু হি একস্মিম্পি কম্মে কতে তং পটিবাহিত্বা অঞ্ঞং কম্মং অত্তনো ৰিপাকস্স ওকাসং কাতুং ন সক্কোতি। সিনেরুপ্পমাণেপি হি সুৰণ্ণথূপে কত্বা চক্কৰাল়মত্তং ৰা রতনমযপাকারং ৰিহারং কারেত্বা তং পূরেত্বা নিসিন্নস্স বুদ্ধপ্পমুখস্স সঙ্ঘস্স যাৰজীৰং চত্তারো পচ্চযে দদতোপি তং কম্মং এতেসং কম্মানং ৰিপাকং পটিবাহেতুং ন সক্কোতি এৰ। <span class="bld">যা চ মিচ্ছাদিট্ঠি নিযতা</span>তি অহেতুকৰাদঅকিরিযৰাদনত্থিকৰাদেসু অঞ্ঞতরা। তঞ্হি গহেত্বা ঠিতং পুগ্গলং বুদ্ধসতম্পি বুদ্ধসহস্সম্পি বোধেতুং ন সক্কোতি।</p>
<p class="bodytext"><a name="para1038"></a><span class="paranum">১০৩৮</span>. মগ্গারম্মণত্তিকে <span class="bld">অরিযমগ্গং আরব্ভা</span>তি লোকুত্তরমগ্গং আরম্মণং কত্বা। তে পন পরিত্তাপি হোন্তি মহগ্গতাপি।</p>
<p class="bodytext"><a name="para1039"></a><span class="paranum">১০৩৯</span>. মগ্গহেতুকনিদ্দেসে <a name="P0.0359"></a> পঠমনযেন পচ্চযট্ঠেন হেতুনা মগ্গসম্পযুত্তানং খন্ধানং সহেতুকভাৰো দস্সিতো। দুতিযনযেন মগ্গভূতেন সম্মাদিট্ঠিসঙ্খাতেন হেতুনা সেসমগ্গঙ্গানং সহেতুকভাৰো <a name="V0.0387"></a> দস্সিতো। ততিযনযেন মগ্গে উপ্পন্নহেতূহি সম্মাদিট্ঠিযা সহেতুকভাৰো দস্সিতোতি ৰেদিতব্বো।</p>
<p class="bodytext"><a name="para1040"></a><span class="paranum">১০৪০</span>. <span class="bld">অধিপতিং করিত্বা</span>তি আরম্মণাধিপতিং কত্বা। তে চ খো পরিত্তধম্মাৰ হোন্তি। অরিযসাৰকানঞ্হি অত্তনো মগ্গং গরুং কত্বা পচ্চৰেক্খণকালে আরম্মণাধিপতি লব্ভতি। চেতোপরিযঞাণেন পন অরিযসাৰকো পরস্স মগ্গং পচ্চৰেক্খমানো গরুং করোন্তোপি অত্তনা পটিৰিদ্ধমগ্গং ৰিয গরুং ন করোতি। ‘যমকপাটিহারিযং করোন্তং তথাগতং দিস্বা তস্স মগ্গং গরুং করোতি ন করোতী’তি? করোতি, ন পন অত্তনো মগ্গং ৰিয। অরহা ন কিঞ্চি ধম্মং গরুং করোতি ঠপেত্বা মগ্গং ফলং নিব্বানন্তি। এত্থাপি অযমেৰত্থো। <span class="bld">ৰীমংসাধিপতেয্য</span>ন্তি ইদং সহজাতাধিপতিং দস্সেতুং ৰুত্তং। ছন্দঞ্হি জেট্ঠকং কত্বা মগ্গং ভাৰেন্তস্স ছন্দো অধিপতি নাম হোতি, ন মগ্গো। সেসধম্মাপি ছন্দাধিপতিনো নাম হোন্তি, ন মগ্গাধিপতিনো। চিত্তেপি এসেৰ নযো। ৰীমংসং পন জেট্ঠকং কত্বা মগ্গং ভাৰেন্তস্স ৰীমংসাধিপতি চেৰ হোতি মগ্গো চাতি। সেসধম্মা মগ্গাধিপতিনো নাম হোন্তি। ৰীরিযেপি এসেৰ নযো।</p>
<p class="bodytext"><a name="para1041"></a><span class="paranum">১০৪১</span>. উপ্পন্নত্তিকনিদ্দেসে <a name="M0.0393"></a> <span class="bld">জাতা</span>তি নিব্বত্তা, পটিলদ্ধত্তভাৰা। <span class="bld">ভূতা</span>তিআদীনি তেসংযেৰ ৰেৰচনানি। জাতা এৰ হি ভাৰপ্পত্তিযা ভূতা। পচ্চযসংযোগে জাতত্তা <span class="bld">সঞ্জাতা</span>। নিব্বত্তিলক্খণপ্পত্তত্তা <span class="bld">নিব্বত্তা</span>। উপসগ্গেন পন পদং ৰড্ঢেত্বা <span class="bld">অভিনিব্বত্তা</span>তি ৰুত্তা। পাকটীভূতাতি পাতুভূতা। পুব্বন্ততো <a name="P0.0360"></a> উদ্ধং পন্নাতি <span class="bld">উপ্পন্না</span>। উপসগ্গেন পদং ৰড্ঢেত্বা <span class="bld">সমুপ্পন্না</span>তি ৰুত্তা। নিব্বত্তট্ঠেনেৰ উদ্ধং ঠিতাতি <span class="bld">উট্ঠিতা</span>। পচ্চযসংযোগে উট্ঠিতাতি <span class="bld">সমুট্ঠিতা</span>। পুন <span class="bld">উপ্পন্না</span>তিৰচনে কারণং হেট্ঠা ৰুত্তনযেনেৰ ৰেদিতব্বং। <span class="bld">উপ্পন্নংসেন সঙ্গহিতা</span>তি উপ্পন্নকোট্ঠাসেন গণনং গতা। <span class="bld">রূপং ৰেদনা সঞ্ঞা সঙ্খারা ৰিঞ্ঞাণ</span>ন্তি ইদং নেসং সভাৰদস্সনং। দুতিযপদনিদ্দেসো ৰুত্তপটিসেধনযেন ৰেদিতব্বো। ততিযপদনিদ্দেসো উত্তানত্থোযেৰ।</p>
<p class="bodytext">অযং পন তিকো দ্বিন্নং অদ্ধানং ৰসেন পূরেত্বা দস্সিতো। লদ্ধোকাসস্স হি কম্মস্স ৰিপাকো দুৰিধো – খণপ্পত্তো, চ অপ্পত্তো চ। তত্থ ‘খণপ্পত্তো’ উপ্পন্নো নাম। ‘অপ্পত্তো’ চিত্তানন্তরে ৰা উপ্পজ্জতু, কপ্পসতসহস্সাতিক্কমে ৰা। ধুৰপচ্চযট্ঠেন নত্থি নাম ন হোতি, উপ্পাদিনো ধম্মা নাম জাতো। যথা হি – ‘‘তিট্ঠতেৰ সাযং, পোট্ঠপাদ, অরূপী অত্তা সঞ্ঞামযো <a name="V0.0388"></a>। অথ ইমস্স পুরিসস্স অঞ্ঞা চ সঞ্ঞা উপ্পজ্জন্তি অঞ্ঞা চ সঞ্ঞা নিরুজ্ঝন্তী’’তি (দী॰ নি॰ ১.৪১৯)। এত্থ আরুপ্পে কামাৰচরসঞ্ঞাপৰত্তিকালে কিঞ্চাপি মূলভৰঙ্গসঞ্ঞা নিরুদ্ধা কামাৰচরসঞ্ঞায পন নিরুদ্ধকালে অৰস্সং সা উপ্পজ্জিস্সতীতি অরূপসঙ্খাতো অত্তা নত্থীতি সঙ্খ্যং অগন্ত্বা ‘তিট্ঠতেৰ’ নামাতি জাতো। এৰমেৰ লদ্ধোকাসস্স কম্মস্স ৰিপাকো দুৰিধো…পে॰… ধুৰপচ্চযট্ঠেন নত্থি নাম ন হোতি, উপ্পাদিনো ধম্মা নাম জাতো।</p>
<p class="bodytext">যদি পন আযূহিতং কুসলাকুসলকম্মং সব্বং ৰিপাকং দদেয্য, অঞ্ঞস্স ওকাসো ন ভৰেয্য। তং পন দুৰিধং হোতি – ধুৰৰিপাকং, অধুৰৰিপাকঞ্চ। তত্থ পঞ্চ আনন্তরিযকম্মানি, অট্ঠ সমাপত্তিযো, চত্তারো অরিযমগ্গাতি এতং ‘ধুৰৰিপাকং’ নাম। তং <a name="P0.0361"></a> পন খণপ্পত্তম্পি অত্থি, অপ্পত্তম্পি। তত্থ ‘খণপ্পত্তং’ উপ্পন্নং নাম। ‘অপ্পত্তং’ অনুপ্পন্নং নাম। তস্স ৰিপাকো চিত্তানন্তরে ৰা উপ্পজ্জতু কপ্পসতসহস্সাতিক্কমে ৰা। ধুৰপচ্চযট্ঠেন অনুপ্পন্নং নাম ন হোতি, উপ্পাদিনো ধম্মা নাম জাতং। মেত্তেয্যবোধিসত্তস্স মগ্গো অনুপ্পন্নো নাম, ফলং উপ্পাদিনো ধম্মাযেৰ নাম জাতং।</p>
<p class="bodytext"><a name="para1044"></a><span class="paranum">১০৪৪</span>. অতীতত্তিকনিদ্দেসে <a name="M0.0394"></a> <span class="bld">অতীতা</span>তি খণত্তযং অতিক্কন্তা। <span class="bld">নিরুদ্ধা</span>তি নিরোধপ্পত্তা। <span class="bld">ৰিগতা</span>তি ৰিভৰং গতা, ৰিগচ্ছিতা ৰা। <span class="bld">ৰিপরিণতা</span>তি পকতিৰিজহনেন ৰিপরিণামং গতা। নিরোধসঙ্খাতং অত্থং গতাতি <span class="bld">অত্থঙ্গতা। অব্ভত্থঙ্গতা</span>তি উপসগ্গেন পদং ৰড্ঢিতং। <span class="bld">উপ্পজ্জিত্বা ৰিগতা</span>তি নিব্বত্তিত্বা ৰিগচ্ছিতা। পুন অতীতৰচনে কারণং হেট্ঠা ৰুত্তমেৰ। পরতো <span class="bld">অনাগতাদীসু</span>পি এসেৰ নযো। <span class="bld">অতীতংসেন সঙ্গহিতা</span>তি অতীতকোট্ঠাসেন গণনং গতা। কতমে তেতি? রূপং ৰেদনা সঞ্ঞা সঙ্খারা ৰিঞ্ঞাণং। পরতো অনাগতাদীসুপি এসেৰ নযো।</p>
<p class="bodytext"><a name="para1047"></a><span class="paranum">১০৪৭</span>. অতীতারম্মণত্তিকনিদ্দেসে <span class="bld">অতীতে ধম্মে আরব্ভা</span>তিআদীসু পরিত্তমহগ্গতাৰ ধম্মা ৰেদিতব্বা। তে হি অতীতাদীনি আরব্ভ উপ্পজ্জন্তি।</p>
<p class="bodytext"><a name="para1050"></a><span class="paranum">১০৫০</span>. অজ্ঝত্তত্তিকনিদ্দেসে <span class="bld">তেসং তেস</span>ন্তি পদদ্বযেন সব্বসত্তে পরিযাদিযতি। <span class="bld">অজ্ঝত্তং পচ্চত্ত</span>ন্তি উভযং নিযকজ্ঝত্তাধিৰচনং। <span class="bld">নিযতা</span>তি অত্তনি জাতা। <span class="bld">পাটিপুগ্গলিকা</span>তি পাটিযেক্কস্স পাটিযেক্কস্স <a name="V0.0389"></a> পুগ্গলস্স সন্তকা। <span class="bld">উপাদিণ্ণা</span>তি সরীরট্ঠকা। তে হি কম্মনিব্বত্তা ৰা হোন্তু মা ৰা, আদিন্নগহিতপরামট্ঠৰসেন পন ইধ উপাদিণ্ণাতি ৰুত্তা।</p>
<p class="bodytext"><a name="para1051"></a><span class="paranum">১০৫১</span>. <span class="bld">পরসত্তান</span>ন্তি অত্তানং ঠপেত্বা অৰসেসসত্তানং। <span class="bld">পরপুগ্গলান</span>ন্তি তস্সেৰ ৰেৰচনং। সেসং হেট্ঠা ৰুত্তসদিসমেৰ। <span class="bld">তদুভয</span>ন্তি তং উভযং।</p>
<p class="bodytext"><a name="para1053"></a><span class="paranum">১০৫৩</span>. অজ্ঝত্তারম্মণত্তিকস্স পঠমপদে পরিত্তমহগ্গতা ধম্মা ৰেদিতব্বা। দুতিযে <a name="P0.0362"></a> অপ্পমাণাপি। ততিযে পরিত্তমহগ্গতাৰ। অপ্পমাণা পন কালেন বহিদ্ধা কালেন অজ্ঝত্তং আরম্মণং ন করোন্তি। সনিদস্সনত্তিকনিদ্দেসো উত্তানোযেৰাতি।</p>
<p class="title">দুকনিক্খেপকথা</p>
<p class="bodytext"><a name="para1062"></a><span class="paranum">১০৬২</span>. দুকেসু অদোসনিদ্দেসে মেত্তাযনৰসেন <span class="bld">মেত্তি</span>। মেত্তাকারো <span class="bld">মেত্তাযনা</span>। মেত্তায অযিতস্স মেত্তাসমঙ্গিনো চিত্তস্স ভাৰো <a name="M0.0395"></a> <span class="bld">মেত্তাযিতত্তং</span>। অনুদযতীতি <span class="bld">অনুদ্দা,</span> রক্খতীতি অত্থো। অনুদ্দাকারো <span class="bld">অনুদ্দাযনা</span>। অনুদ্দাযিতস্স ভাৰো <span class="bld">অনুদ্দাযিতত্তং</span>। হিতস্স এসনৰসেন <span class="bld">হিতেসিতা</span>। অনুকম্পনৰসেন <span class="bld">অনুকম্পা</span>। সব্বেহিপি ইমেহি পদেহি উপচারপ্পনাপ্পত্তা মেত্তাৰ ৰুত্তা। সেসপদেহি লোকিযলোকুত্তরো অদোসো কথিতো।</p>
<p class="bodytext"><a name="para1063"></a><span class="paranum">১০৬৩</span>. অমোহনিদ্দেসে <span class="bld">দুক্খে ঞাণ</span>ন্তি দুক্খসচ্চে পঞ্ঞা। <span class="bld">দুক্খসমুদযে</span>তিআদীসুপি এসেৰ নযো। এত্থ চ দুক্খে ঞাণং সৰনসম্মসনপটিৰেধপচ্চৰেক্খণাসু ৰত্ততি। তথা দুক্খসমুদযে। নিরোধে পন সৰনপটিৰেধপচ্চৰেক্খণাসু এৰ। তথা পটিপদায। <span class="bld">পুব্বন্তে</span>তি অতীতকোট্ঠাসে। <span class="bld">অপরন্তে</span>তি অনাগতকোট্ঠাসে। <span class="bld">পুব্বন্তাপরন্তে</span>তি তদুভযে। <span class="bld">ইদপ্পচ্চযতাপটিচ্চসমুপ্পন্নেসু ধম্মেসু ঞাণ</span>ন্তি অযং পচ্চযো, ইদং পচ্চযুপ্পন্নং, ইদং পটিচ্চ ইদং নিব্বত্তন্তি, এৰং পচ্চযেসু চ পচ্চযুপ্পন্নধম্মেসু চ ঞাণং।</p>
<p class="bodytext"><a name="para1065"></a><span class="paranum">১০৬৫</span>. লোভনিদ্দেসেপি হেট্ঠা অনাগতানং পদানং অযমত্থো – রঞ্জনৰসেন <span class="bld">রাগো</span>। বলৰরঞ্জনট্ঠেন <span class="bld">সারাগো</span>। ৰিসযেসু সত্তানং অনুনযনতো <span class="bld">অনুনযো</span>। অনুরুজ্ঝতীতি <span class="bld">অনুরোধো,</span> কামেতীতি অত্থো। যত্থ কত্থচি ভৰে সত্তা <a name="P0.0363"></a> এতায নন্দন্তি, সযং ৰা নন্দতীতি <span class="bld">নন্দী</span>। নন্দী <a name="V0.0390"></a> চ সা রঞ্জনট্ঠেন রাগো চাতি <span class="bld">নন্দীরাগো</span>। তত্থ একস্মিং আরম্মণে সকিং উপ্পন্না তণ্হা ‘নন্দী’। পুনপ্পুনং উপ্পজ্জমানা ‘নন্দীরাগো’তি ৰুচ্চতি। <span class="bld">চিত্তস্স সারাগো</span>তি যো হেট্ঠা বলৰরঞ্জনট্ঠেন সারাগোতি ৰুত্তো, সো ন সত্তস্স, চিত্তস্সেৰ সারাগোতি অত্থো।</p>
<p class="bodytext">ইচ্ছন্তি এতায আরম্মণানীতি <span class="bld">ইচ্ছা</span>। বহলকিলেসভাৰেন মুচ্ছন্তি এতায পাণিনোতি <span class="bld">মুচ্ছা</span>। গিলিত্বা পরিনিট্ঠপেত্বা গহণৰসেন <span class="bld">অজ্ঝোসানং</span>। ইমিনা সত্তা গিজ্ঝন্তি, গেধং আপজ্জন্তীতি <span class="bld">গেধো;</span> বহলট্ঠেন ৰা গেধো। ‘‘গেধং ৰা পৰনসণ্ড’’ন্তি হি বহলট্ঠেনেৰ ৰুত্তং। অনন্তরপদং উপসগ্গৰসেন ৰড্ঢিতং। সব্বতোভাগেন ৰা গেধোতি <span class="bld">পলিগেধো</span>। সঞ্জন্তি এতেনাতি <span class="bld">সঙ্গো;</span> লগ্গনট্ঠেন ৰা সঙ্গো। ওসীদনট্ঠেন <span class="bld">পঙ্কো</span>। আকড্ঢনৰসেন <span class="bld">এজা</span>। ‘‘এজা ইমং পুরিসং পরিকড্ঢতি তস্স তস্সেৰ ভৰস্স অভিনিব্বত্তিযা’’তি হি ৰুত্তং। ৰঞ্চনট্ঠেন <span class="bld">মাযা</span>। ৰট্টস্মিং সত্তানং জননট্ঠেন <a name="M0.0396"></a> <span class="bld">জনিকা</span>। ‘‘তণ্হা জনেতি পুরিসং চিত্তমস্স ৰিধাৰতী’’তি (সং॰ নি॰ ১.৫৫-৫৭) হি ৰুত্তং। ৰট্টস্মিং সত্তে দুক্খেন সংযোজযমানা জনেতীতি <span class="bld">সঞ্জননী</span>। ঘটনট্ঠেন <span class="bld">সিব্বিনী</span>। অযঞ্হি ৰট্টস্মিং সত্তে চুতিপটিসন্ধিৰসেন সিব্বতি ঘটেতি, তুন্নকারো ৰিয পিলোতিকায পিলোতিকং; তস্মা ঘটনট্ঠেন সিব্বিনীতি ৰুত্তা। অনেকপ্পকারং ৰিসযজালং তণ্হাৰিপ্ফন্দিতনিৰেসসঙ্খাতং ৰা জালমস্সা অত্থীতি <span class="bld">জালিনী</span>।</p>
<p class="bodytext">আকড্ঢনট্ঠেন সীঘসোতা সরিতা ৰিযাতি <span class="bld">সরিতা</span>। অল্লট্ঠেন ৰা সরিতা। ৰুত্তঞ্হেতং – ‘‘সরিতানি সিনেহিতানি চ সোমনস্সানি ভৰন্তি জন্তুনো’’তি (ধ॰ প॰ ৩৪১)। অল্লানি চেৰ সিনিদ্ধানি চাতি অযঞ্হেত্থ অত্থো। ৰিসতাতি <a name="P0.0364"></a> <span class="bld">ৰিসত্তিকা</span>। ৰিসটাতি ৰিসত্তিকা। ৰিসালাতি ৰিসত্তিকা। ৰিসক্কতীতি ৰিসত্তিকা। ৰিসংৰাদিকাতি ৰিসত্তিকা। ৰিসংহরতীতি ৰিসত্তিকা। ৰিসমূলাতি ৰিসত্তিকা। ৰিসফলাতি ৰিসত্তিকা। ৰিসপরিভোগাতি ৰিসত্তিকা। ৰিসতা ৰা পন সা তণ্হা রূপে সদ্দে গন্ধে রসে ফোট্ঠব্বে ধম্মে কুলে গণে ৰিত্থতাতি ৰিসত্তিকা (মহানি॰ ৩)। অনযব্যসনপাপনট্ঠেন কুম্মানুবন্ধসুত্তকং ৰিযাতি <span class="bld">সুত্তং</span>। ৰুত্তঞ্হেতং – ‘‘সুত্তকন্তি খো, ভিক্খৰে, নন্দীরাগস্সেতং অধিৰচন’’ন্তি (সং॰ নি॰ ২.১৫৯)। রূপাদীসু ৰিত্থতট্ঠেন <span class="bld">ৰিসটা</span>। তস্স তস্স পটিলাভত্থায সত্তে আযূহাপেতীতি <span class="bld">আযূহিনী</span>। উক্কণ্ঠিতুং অপ্পদানতো সহাযট্ঠেন <span class="bld">দুতিযা</span>। অযঞ্হি সত্তানং ৰট্টস্মিং উক্কণ্ঠিতুং ন দেতি, গতগতট্ঠানে পিযসহাযো ৰিয অভিরমাপেতি। তেন ৰুত্তং –</p>
<p class="gatha1">‘‘তণ্হাদুতিযো <a name="V0.0391"></a> পুরিসো, দীঘমদ্ধান সংসরং।</p>
<p class="gathalast">ইত্থভাৰঞ্ঞথাভাৰং, সংসারং নাতিৰত্ততী’’তি॥ (অ॰ নি॰ ৪.৯; ইতিৰু॰ ১৫; মহানি॰ ১৯১; চূল়নি॰ পারাযনানুগীতিগাথানিদ্দেস ১০৭)।</p>
<p class="bodytext">পণিধানকৰসেন <span class="bld">পণিধি। ভৰনেত্তী</span>তি ভৰরজ্জু। এতায হি সত্তা, রজ্জুযা গীৰায বদ্ধা গোণা ৰিয, ইচ্ছিতিচ্ছিতট্ঠানং নিয্যন্তি। তং তং আরম্মণং ৰনতি ভজতি অল্লীযতীতি <span class="bld">ৰনং</span>। ৰনতি যাচতীতি ৰা ৰনং। <span class="bld">ৰনথো</span>তি ব্যঞ্জনেন পদং ৰড্ঢিতং। অনত্থদুক্খানং ৰা সমুট্ঠাপনট্ঠেন গহনট্ঠেন চ ৰনং <a name="M0.0397"></a> ৰিযাতি ‘ৰনং’; বলৰতণ্হাযেতং নামং। গহনতরট্ঠেন পন ততো বলৰতরো ‘ৰনথো’ নাম। তেন ৰুত্তং –</p>
<p class="gatha1">‘‘ৰনং ছিন্দথ মা রুক্খং, ৰনতো জাযতে ভযং।</p>
<p class="gathalast">ছেত্বা ৰনঞ্চ ৰনথঞ্চ, নিব্বনা হোথ ভিক্খৰো’’তি॥ (ধ॰ প॰ ২৮৩)।</p>
<p class="bodytext">সন্থৰনৰসেন <span class="bld">সন্থৰো;</span> সংসগ্গোতি অত্থো। সো <a name="P0.0365"></a> দুৰিধো – তণ্হাসন্থৰো মিত্তসন্থৰো চ। তেসু ইধ তণ্হাসন্থৰো অধিপ্পেতো। সিনেহৰসেন <span class="bld">সিনেহো</span>। আলযকরণৰসেন অপেক্খতীতি <span class="bld">অপেক্খা</span>। ৰুত্তম্পি চেতং – ‘‘ইমানি তে দেৰ চতুরাসীতিনগরসহস্সানি কুসাৰতীরাজধানীপমুখানি। এত্থ দেৰ ছন্দং জনেহি, জীৰিতে অপেক্খং করোহী’’তি (দী॰ নি॰ ২.২৬৬)। আলযং করোহীতি অযঞ্হেত্থ অত্থো। পাটিযেক্কে পাটিযেক্কে আরম্মণে বন্ধতীতি <span class="bld">পটিবন্ধু</span>। ঞাতকট্ঠেন ৰা পাটিযেক্কো বন্ধূতিপি পটিবন্ধু। নিচ্চসন্নিস্সিতট্ঠেন হি সত্তানং তণ্হাসমো বন্ধু নাম নত্থি।</p>
<p class="bodytext">আরম্মণানং অসনতো <span class="bld">আসা</span>। অজ্ঝোত্থরণতো চেৰ তিত্তিং অনুপগন্ত্বাৰ পরিভুঞ্জনতো চাতি অত্থো। আসিসনৰসেন <span class="bld">আসিসনা</span>। আসিসিতস্স ভাৰো <span class="bld">আসিসিতত্তং</span>। ইদানি তস্সা পৰত্তিট্ঠানং দস্সেতুং <span class="bld">রূপাসা</span>তিআদি ৰুত্তং। তত্থ আসিসনৰসেন আসাতি আসায অত্থং গহেত্বা রূপে আসা <span class="bld">রূপাসা</span>তি এৰং নৰপি পদানি ৰেদিতব্বানি। এত্থ চ পুরিমানি পঞ্চ পঞ্চকামগুণৰসেন ৰুত্তানি। পরিক্খারলোভৰসেন ছট্ঠং। তং ৰিসেসতো পব্বজিতানং। ততো পরানি <a name="V0.0392"></a> তীণি অতিত্তিযৰত্থুৰসেন গহট্ঠানং। ন হি তেসং ধনপুত্তজীৰিতেহি অঞ্ঞং পিযতরং অত্থি। ‘এতং ময্হং এতং ময্হ’ন্তি ৰা ‘অসুকেন মে ইদং দিন্নং ইদং দিন্ন’ন্তি ৰা এৰং সত্তে জপ্পাপেতীতি <span class="bld">জপ্পা</span>। পরতো দ্বে পদানি উপসগ্গেন ৰড্ঢিতানি। ততো পরং অঞ্ঞেনাকারেন ৰিভজিতুং আরদ্ধত্তা পুন <span class="bld">জপ্পা</span>তি ৰুত্তং। জপ্পনাকারো <span class="bld">জপ্পনা</span>। জপ্পিতস্স ভাৰো <span class="bld">জপ্পিতত্তং</span>। পুনপ্পুনং ৰিসযে লুম্পতি আকড্ঢতীতি লোলুপো। লোলুপস্স ভাৰো <span class="bld">লোলুপ্পং</span>। লোলুপ্পাকারো <span class="bld">লোলুপ্পাযনা</span>। লোলুপ্পসমঙ্গিনো ভাৰো <span class="bld">লোলুপ্পাযিতত্তং</span>।</p>
<p class="bodytext"><span class="bld">পুচ্ছঞ্জিকতা</span>তি <a name="M0.0398"></a> যায তণ্হায লাভট্ঠানেসু, পুচ্ছং চালযমানা সুনখা ৰিয, কম্পমানা ৰিচরন্তি, তং তস্সা কম্পনতণ্হায নামং। সাধু মনাপমনাপে ৰিসযে কামেতীতি সাধুকামো। তস্স ভাৰো <span class="bld">সাধুকম্যতা</span>। মাতা <a name="P0.0366"></a> মাতুচ্ছাতিআদিকে অযুত্তট্ঠানে রাগোতি <span class="bld">অধম্মরাগো</span>। যুত্তট্ঠানেপি বলৰা হুত্বা উপ্পন্নলোভো <span class="bld">ৰিসমলোভো</span>। ‘‘রাগো ৰিসম’’ন্তিআদিৰচনতো (ৰিভ॰ ৯২৪) ৰা যুত্তট্ঠানে ৰা অযুত্তট্ঠানে ৰা উপ্পন্নো ছন্দরাগো অধম্মট্ঠেন <span class="bld">‘অধম্মরাগো’,</span> ৰিসমট্ঠেন <span class="bld">‘ৰিসমলোভো’</span>তি ৰেদিতব্বো।</p>
<p class="bodytext">আরম্মণানং নিকামনৰসেন <span class="bld">নিকন্তি</span>। নিকামনাকারো <span class="bld">নিকামনা</span>। পত্থনাৰসেন <span class="bld">পত্থনা</span>। পিহাযনৰসেন <span class="bld">পিহনা</span>। সুট্ঠু পত্থনা <span class="bld">সম্পত্থনা</span>। পঞ্চসু কামগুণেসু তণ্হা <span class="bld">কামতণ্হা</span>। রূপারূপভৰে তণ্হা <span class="bld">ভৰতণ্হা</span>। উচ্ছেদসঙ্খাতে ৰিভৰে তণ্হা <span class="bld">ৰিভৰতণ্হা</span>। সুদ্ধে রূপভৰস্মিংযেৰ তণ্হা <span class="bld">রূপতণ্হা</span>। অরূপভৰে তণ্হা <span class="bld">অরূপতণ্হা</span>। উচ্ছেদদিট্ঠিসহগতো রাগো দিট্ঠিরাগো। নিরোধে তণ্হা <span class="bld">নিরোধতণ্হা</span>। রূপে তণ্হা <span class="bld">রূপতণ্হা</span>। সদ্দে তণ্হা <span class="bld">সদ্দতণ্হা</span>। গন্ধতণ্হাদীসুপি এসেৰ নযো। ওঘাদযো ৰুত্তত্থাৰ।</p>
<p class="bodytext">কুসলধম্মে আৰরতীতি <span class="bld">আৰরণং</span>। ছাদনৰসেন <span class="bld">ছাদনং</span>। সত্তে ৰট্টস্মিং বন্ধতীতি <span class="bld">বন্ধনং</span>। চিত্তং উপগন্ত্বা কিলিস্সতি সংকিলিট্ঠং করোতীতি <span class="bld">উপক্কিলেসো</span>। থামগতট্ঠেন অনুসেতীতি <span class="bld">অনুসযো</span>। উপ্পজ্জমানা চিত্তং পরিযুট্ঠাতীতি <span class="bld">পরিযুট্ঠানং;</span> উপ্পজ্জিতুং অপ্পদানেন কুসলচারং গণ্হাতীতি অত্থো। ‘‘চোরা মগ্গে পরিযুট্ঠিংসু ধুত্তা মগ্গে পরিযুট্ঠিংসূ’’তিআদীসু (চূল়ৰ॰ ৪৩০) হি মগ্গং গণ্হিংসূতি অত্থো। এৰমিধাপি গহণট্ঠেন পরিযুট্ঠানং ৰেদিতব্বং। পলিৰেঠনট্ঠেন লতা ৰিযাতি <span class="bld">লতা</span>। ‘‘লতা উব্ভিজ্জ তিট্ঠতী’’তি (ধ॰ প॰ ৩৪০) আগতট্ঠানেপি অযং তণ্হা লতাতি ৰুত্তা। ৰিৰিধানি ৰত্থূনি ইচ্ছতীতি <span class="bld">ৰেৰিচ্ছং</span>। ৰট্টদুক্খস্স মূলন্তি <a name="V0.0393"></a> <span class="bld">দুক্খমূলং</span>। তস্সেৰ দুক্খস্স নিদানন্তি <span class="bld">দুক্খনিদানং</span>। তং দুক্খং ইতো পভৰতীতি <span class="bld">দুক্খপ্পভৰো</span>। বন্ধনট্ঠেন পাসো ৰিযাতি পাসো। মারস্স পাসো <span class="bld">মারপাসো</span>। দুরুগ্গিলনট্ঠেন বল়িসং ৰিযাতি বল়িসং। মারস্স বল়িসং <a name="M0.0399"></a> <span class="bld">মারবল়িসং</span>। তণ্হাভিভূতা মারস্স ৰিসযং নাতিক্কমন্তি, তেসং উপরি মারো ৰসং ৰত্তেতীতি ইমিনা পরিযাযেন মারস্স ৰিসযোতি <span class="bld">মারৰিসযো</span> <a name="P0.0367"></a>। সন্দনট্ঠেন তণ্হাৰ নদী <span class="bld">তণ্হানদী</span>। অজ্ঝোত্থরণট্ঠেন তণ্হাৰ জালং <span class="bld">তণ্হাজালং</span>। যথা সুনখা গদ্দুলবদ্ধা যদিচ্ছকং নীযন্তি, এৰং তণ্হাবদ্ধা সত্তাপীতি দল়্হবন্ধনট্ঠেন গদ্দুলং ৰিযাতি গদ্দুলং। তণ্হাৰ গদ্দুলং <span class="bld">তণ্হাগদ্দুলং</span>। দুপ্পূরণট্ঠেন তণ্হাৰ সমুদ্দো <span class="bld">তণ্হাসমুদ্দো</span>।</p>
<p class="bodytext"><a name="para1066"></a><span class="paranum">১০৬৬</span>. দোসনিদ্দেসে <span class="bld">অনত্থং মে অচরী</span>তি অৰুড্ঢিং মে অকাসি। ইমিনা উপাযেন সব্বপদেসু অত্থো ৰেদিতব্বো। <span class="bld">অট্ঠানে ৰা পন আঘাতো</span>তি অকারণে কোপো – একচ্চো হি ‘দেৰো অতিৰস্সতী’তি কুপ্পতি, ‘ন ৰস্সতী’তি কুপ্পতি, ‘সূরিযো তপ্পতী’তি কুপ্পতি, ‘ন তপ্পতী’তি কুপ্পতি, ৰাতে ৰাযন্তেপি কুপ্পতি, অৰাযন্তেপি কুপ্পতি, সম্মজ্জিতুং অসক্কোন্তো বোধিপণ্ণানং কুপ্পতি, চীৰরং পারুপিতুং অসক্কোন্তো ৰাতস্স কুপ্পতি, উপক্খলিত্বা খাণুকস্স কুপ্পতি ইদং সন্ধায ৰুত্তং – অট্ঠানে ৰা পন আঘাতো জাযতীতি। তত্থ হেট্ঠা নৰসু ঠানেসু সত্তে আরব্ভ উপ্পন্নত্তা কম্মপথভেদো হোতি। অট্ঠানাঘাতো পন সঙ্খারেসু উপ্পন্নো কম্মপথভেদং ন করোতি। চিত্তং আঘাতেন্তো উপ্পন্নোতি <span class="bld">চিত্তস্স আঘাতো</span>। ততো বলৰতরো <span class="bld">পটিঘাতো</span>। পটিহঞ্ঞনৰসেন <span class="bld">পটিঘং</span>। পটিৰিরুজ্ঝতীতি <span class="bld">পটিৰিরোধো</span>। কুপ্পনৰসেন <span class="bld">কোপো। পকোপো সম্পকোপো</span>তি উপসগ্গেন পদং ৰড্ঢিতং। দুস্সনৰসেন <span class="bld">দোসো। পদোসো সম্পদোসো</span>তি উপসগ্গেন পদং ৰড্ঢিতং। <span class="bld">চিত্তস্স ব্যাপত্তী</span>তি চিত্তস্স ৰিপন্নতা, ৰিপরিৰত্তনাকারো। মনং পদূসযমানো উপ্পজ্জতীতি <span class="bld">মনোপদোসো</span>। কুজ্ঝনৰসেন <span class="bld">কোধো</span>। কুজ্ঝনাকারো <span class="bld">কুজ্ঝনা</span>। কুজ্ঝিতস্স ভাৰো <span class="bld">কুজ্ঝিতত্তং</span>।</p>
<p class="bodytext">ইদানি অকুসলনিদ্দেসে ৰুত্তনযং দস্সেতুং <span class="bld">দোসো দুস্সনা</span>তিআদি ৰুত্তং। তস্মা ‘‘যো এৰরূপো চিত্তস্স আঘাতো…পে॰… কুজ্ঝিতত্ত’’ন্তি চ ইধ ৰুত্তো, ‘‘দোসো দুস্সনা’’তিআদিনা নযেন হেট্ঠা ৰুত্তো, অযং ৰুচ্চতি দোসোতি। এৰমেত্থ যোজনা কাতব্বা। এৰঞ্হি সতি পুনরুত্তিদোসো পটিসেধিতো হোতি। মোহনিদ্দেসো <a name="P0.0368"></a> অমোহনিদ্দেসে ৰুত্তপটিপক্খনযেন <a name="M0.0400"></a> ৰেদিতব্বো। সব্বাকারেন পনেস <span class="bld">ৰিভঙ্গট্ঠকথাযং</span> আৰি ভৰিস্সতি।</p>
<p class="bodytext"><a name="para1079"></a><span class="paranum">১০৭৯</span>. <span class="bld">তেহি</span> <a name="V0.0394"></a> <span class="bld">ধম্মেহি যে ধম্মা সহেতুকা</span>তি তেহি হেতুধম্মেহি যে অঞ্ঞে হেতুধম্মা ৰা নহেতুধম্মা ৰা তে সহেতুকা। অহেতুকপদেপি এসেৰ নযো। এত্থ চ হেতু হেতুযেৰ চ হোতি, তিণ্ণং ৰা দ্বিন্নং ৰা একতো উপ্পত্তিযং সহেতুকো চ। ৰিচিকিচ্ছুদ্ধচ্চসহগতো পন মোহো হেতু অহেতুকো। হেতুসম্পযুত্তদুকনিদ্দেসেপি এসেৰ নযো।</p>
<p class="bodytext"><a name="para1091"></a><span class="paranum">১০৯১</span>. সঙ্খতদুকনিদ্দেসে পুরিমদুকে ৰুত্তং অসঙ্খতধাতুং সন্ধায <span class="bld">যো এৰ সো ধম্মো</span>তি একৰচননিদ্দেসো কতো। পুরিমদুকে পন বহুৰচনৰসেন পুচ্ছায উদ্ধটত্তা ইমে ধম্মা অপ্পচ্চযাতি পুচ্ছানুসন্ধিনযেন বহুৰচনং কতং। <span class="bld">ইমে ধম্মা সনিদস্সনা</span>তিআদীসুপি এসেৰ নযো।</p>
<p class="bodytext"><a name="para1101"></a><span class="paranum">১১০১</span>. কেনচি ৰিঞ্ঞেয্যদুকনিদ্দেসে <span class="bld">চক্খুৰিঞ্ঞেয্যা</span>তি চক্খুৰিঞ্ঞাণেন ৰিজানিতব্বা। সেসপদেসুপি এসেৰ নযো। এত্থ চ <span class="bld">কেনচি ৰিঞ্ঞেয্যা</span>তি চক্খুৰিঞ্ঞাণাদীসু কেনচি একেন চক্খুৰিঞ্ঞাণেন ৰা সোতৰিঞ্ঞাণেন ৰা ৰিজানিতব্বা। <span class="bld">কেনচি ন ৰিঞ্ঞেয্যা</span>তি তেনেৰ চক্খুৰিঞ্ঞাণেন ৰা সোতৰিঞ্ঞাণেন ৰা ন ৰিজানিতব্বা। ‘এৰং সন্তে দ্বিন্নম্পি পদানং অত্থনানত্ততো দুকো হোতী’তি হেট্ঠা ৰুত্তত্তা ‘যে তে ধম্মা চক্খুৰিঞ্ঞেয্যা ন তে ধম্মা সোতৰিঞ্ঞেয্যা’তি অযং দুকো ন হোতি। রূপং পন চক্খুৰিঞ্ঞেয্যং সদ্দো ন চক্খুৰিঞ্ঞেয্যোতি ইমমত্থং গহেত্বা ‘যে তে ধম্মা চক্খুৰিঞ্ঞেয্যা ন তে ধম্মা সোতৰিঞ্ঞেয্যা, যে ৰা পন তে ধম্মা সোতৰিঞ্ঞেয্যা ন তে ধম্মা চক্খুৰিঞ্ঞেয্যা’তি অযমেকো দুকোতি ৰেদিতব্বো। এৰং একেকইন্দ্রিযমূলকে চত্তারো চত্তারো কত্বা ৰীসতি দুকা ৰিভত্তাতি ৰেদিতব্বা।</p>
<p class="bodytext">কিং <a name="P0.0369"></a> পন ‘মনোৰিঞ্ঞাণেন কেনচি ৰিঞ্ঞেয্যা কেনচি ন ৰিঞ্ঞেয্যা’ নত্থি? তেনেত্থ দুকা ন ৰুত্তাতি? নো নত্থি, ৰৰত্থানাভাৰতো পন ন ৰুত্তা। ন হি, যথা চক্খুৰিঞ্ঞাণেন অৰিঞ্ঞেয্যা এৰাতি ৰৰত্থানং অত্থি, এৰং মনোৰিঞ্ঞাণেনাপীতি ৰৰত্থানাভাৰতো এত্থ দুকা ন ৰুত্তা। মনোৰিঞ্ঞাণেন <a name="M0.0401"></a> পন কেনচি ৰিঞ্ঞেয্যা চেৰ অৰিঞ্ঞেয্যা চাতি অযমত্থো অত্থি। তস্মা সো অৰুত্তোপি যথালাভৰসেন ৰেদিতব্বো। মনোৰিঞ্ঞাণন্তি হি সঙ্খ্যং গতেহি কামাৰচরধম্মেহি কামাৰচরধম্মা এৰ তাৰ কেহিচি ৰিঞ্ঞেয্যা কেহিচি অৰিঞ্ঞেয্যা। তেহিযেৰ রূপাৰচরাদিধম্মাপি কেহিচি ৰিঞ্ঞেয্যা কেহিচি অৰিঞ্ঞেয্যা। রূপাৰচরেহিপি কামাৰচরা কেহিচি ৰিঞ্ঞেয্যা কেহিচি অৰিঞ্ঞেয্যা। তেহেৰ রূপাৰচরাদযোপি <a name="V0.0395"></a> কেহিচি ৰিঞ্ঞেয্যা কেহিচি অৰিঞ্ঞেয্যা। অরূপাৰচরেহি পন কামাৰচরা রূপাৰচরা অপরিযাপন্না চ নেৰ ৰিঞ্ঞেয্যা। অরূপাৰচরা পন কেহিচি ৰিঞ্ঞেয্যা কেহিচি অৰিঞ্ঞেয্যা। তেপি চ কেচিদেৰ ৰিঞ্ঞেয্যা কেচি অৰিঞ্ঞেয্যা। অপরিযাপন্নেহি কামাৰচরাদযো নেৰ ৰিঞ্ঞেয্যা। অপরিযাপন্না পন নিব্বানেন অৰিঞ্ঞেয্যত্তা কেহিচি ৰিঞ্ঞেয্যা কেহিচি অৰিঞ্ঞেয্যা। তেপি চ মগ্গফলানং অৰিঞ্ঞেয্যত্তা কেচিদেৰ ৰিঞ্ঞেয্যা কেচি অৰিঞ্ঞেয্যাতি।</p>
<p class="bodytext"><a name="para1102"></a><span class="paranum">১১০২</span>. আসৰনিদ্দেসে পঞ্চকামগুণিকো রাগো <span class="bld">কামাসৰো</span> নাম। রূপারূপভৰেসু ছন্দরাগো ঝাননিকন্তি সস্সতদিট্ঠিসহজাতো রাগো ভৰৰসেন পত্থনা <span class="bld">ভৰাসৰো</span> নাম। দ্বাসট্ঠি দিট্ঠিযো <span class="bld">দিট্ঠাসৰো</span> নাম। অট্ঠসু ঠানেসু অঞ্ঞাণং <span class="bld">অৰিজ্জাসৰো</span> নাম। তত্থ তত্থ আগতেসু পন আসৰেসু অসম্মোহত্থং একৰিধাদিভেদো ৰেদিতব্বো। অত্থতো হেতে চিরপারিৰাসিযট্ঠেন আসৰাতি এৰং একৰিধাৰ হোন্তি। ৰিনযে পন ‘‘দিট্ঠধম্মিকানং আসৰানং সংৰরায সম্পরাযিকানং আসৰানং পটিঘাতাযা’’তি (পারা॰ ৩৯) দুৰিধেন আগতা। সুত্তন্তে <span class="bld">সল়াযতনে</span> তাৰ ‘‘তযোমে, আৰুসো, আসৰা – কামাসৰো ভৰাসৰো অৰিজ্জাসৰো’’তি (সং॰ নি॰ ৪.৩২১) তিৰিধেন আগতা। নিব্বেধিকপরিযাযে ‘‘অত্থি, ভিক্খৰে, আসৰা নিরযগমনীযা <a name="P0.0370"></a>, অত্থি আসৰা তিরচ্ছানযোনিগমনীযা, অত্থি আসৰা পেত্তিৰিসযগমনীযা, অত্থি আসৰা মনুস্সলোকগমনীযা, অত্থি আসৰা দেৰলোকগমনীযা’’তি (অ॰ নি॰ ৬.৬৩) পঞ্চৰিধেন আগতা। ছক্কনিপাতে <span class="bld">আহুনেয্যসুত্তে</span> – ‘‘অত্থি আসৰা সংৰরা পহাতব্বা, অত্থি আসৰা পটিসেৰনা পহাতব্বা, অত্থি আসৰা অধিৰাসনা পহাতব্বা, অত্থি আসৰা পরিৰজ্জনা পহাতব্বা, অত্থি আসৰা <a name="M0.0402"></a> ৰিনোদনা পহাতব্বা, অত্থি আসৰা ভাৰনা পহাতব্বা’’তি (অ॰ নি॰ ৬.৫৮) ছব্বিধেন আগতা। <span class="bld">সব্বাসৰপরিযাযে</span> (ম॰ নি॰ ১.১৪ আদযো) ‘দস্সনপহাতব্বেহি’ সদ্ধিং সত্তৰিধেন আগতা। ইধ পনেতে কামাসৰাদিভেদতো চতুব্বিধেন আগতা। তত্রাযং ৰচনত্থো – পঞ্চকামগুণসঙ্খাতে কামে আসৰো <span class="bld">‘কামাসৰো’</span>। রূপারূপসঙ্খাতে কম্মতো চ উপপত্তিতো চ দুৰিধেপি ভৰে আসৰো <span class="bld">‘ভৰাসৰো’</span>। দিট্ঠি এৰ আসৰো <span class="bld">‘দিট্ঠাসৰো’</span>। অৰিজ্জাৰ আসৰো <span class="bld">‘অৰিজ্জাসৰো’</span>।</p>
<p class="bodytext"><a name="para1103"></a><span class="paranum">১১০৩</span>. <span class="bld">কামেসূ</span>তি পঞ্চসু কামগুণেসু। <span class="bld">কামচ্ছন্দো</span>তি কামসঙ্খাতো ছন্দো, ন কত্তুকম্যতাছন্দো, ন ধম্মচ্ছন্দো। কামনৰসেন রজ্জনৰসেন চ কামোযেৰ রাগো <span class="bld">কামরাগো</span>। কামনৰসেন <a name="V0.0396"></a> নন্দনৰসেন চ কামোৰ নন্দীতি <span class="bld">কামনন্দী</span>। এৰং সব্বত্থ কামত্থং ৰিদিত্বা তণ্হাযনট্ঠেন <span class="bld">কামতণ্হা,</span> সিনেহনট্ঠেন <span class="bld">কামসিনেহো,</span> পরিডয্হনট্ঠেন <span class="bld">কামপরিল়াহো,</span> মুচ্ছনট্ঠেন <span class="bld">কামমুচ্ছা,</span> গিলিত্বা পরিনিট্ঠাপনট্ঠেন <span class="bld">কামজ্ঝোসান</span>ন্তি ৰেদিতব্বং। <span class="bld">অযং ৰুচ্চতী</span>তি অযং অট্ঠহি পদেহি ৰিভত্তো কামাসৰো নাম ৰুচ্চতি।</p>
<p class="bodytext"><a name="para1104"></a><span class="paranum">১১০৪</span>. <span class="bld">ভৰেসু ভৰছন্দো</span>তি রূপারূপভৰেসু ভৰপত্থনাৰসেনেৰ পৰত্তো ছন্দো <span class="bld">‘ভৰছন্দো’</span>। সেসপদানিপি ইমিনাৰ নযেন ৰেদিতব্বানি।</p>
<p class="bodytext"><a name="para1105"></a><span class="paranum">১১০৫</span>. <span class="bld">সস্সতো লোকোতি ৰা</span>তিআদীহি দসহাকারেহি দিট্ঠিপ্পভেদোৰ ৰুত্তো। তত্থ <span class="bld">সস্সতো লোকো</span>তি এত্থ খন্ধপঞ্চকং লোকোতি গহেত্বা ‘অযং লোকো নিচ্চো ধুৰো সব্বকালিকো’তি গণ্হন্তস্স ‘সস্সত’ন্তি গহণাকারপ্পৰত্তা দিট্ঠি। <span class="bld">অসস্সতো</span>তি <a name="P0.0371"></a> তমেৰ লোকং ‘উচ্ছিজ্জতি ৰিনস্সতী’তি গণ্হন্তস্স উচ্ছেদগহণাকারপ্পৰত্তা দিট্ঠি। <span class="bld">অন্তৰা</span>তি পরিত্তকসিণলাভিনো ‘সুপ্পমত্তে ৰা সরাৰমত্তে ৰা’ কসিণে সমাপন্নস্স অন্তোসমাপত্তিযং পৰত্তিতরূপারূপধম্মে লোকোতি চ কসিণপরিচ্ছেদন্তেন চ ‘অন্তৰা’তি গণ্হন্তস্স ‘অন্তৰা লোকো’তি গহণাকারপ্পৰত্তা দিট্ঠি। সা সস্সতদিট্ঠিপি হোতি উচ্ছেদদিট্ঠিপি। ৰিপুলকসিণলাভিনো পন তস্মিং কসিণে সমাপন্নস্স অন্তোসমাপত্তিযং পৰত্তিতরূপারূপধম্মে লোকোতি চ কসিণপরিচ্ছেদন্তেন <a name="M0.0403"></a> চ ‘অনন্তো’তি গণ্হন্তস্স ‘অনন্তৰা লোকো’তি গহণাকারপ্পৰত্তা দিট্ঠি। সা সস্সতদিট্ঠিপি হোতি, উচ্ছেদদিট্ঠিপি।</p>
<p class="bodytext"><span class="bld">তং জীৰং তং সরীর</span>ন্তি ভেদনধম্মস্স সরীরস্সেৰ ‘জীৰ’ন্তি গহিতত্তা সরীরে উচ্ছিজ্জমানে ‘জীৰম্পি উচ্ছিজ্জতী’তি উচ্ছেদগহণাকারপ্পৰত্তা দিট্ঠি। দুতিযপদে সরীরতো অঞ্ঞস্স জীৰস্স গহিতত্তা সরীরে উচ্ছিজ্জমানেপি ‘জীৰং ন উচ্ছিজ্জতী’তি সস্সতগহণাকারপ্পৰত্তা দিট্ঠি। <span class="bld">হোতি তথাগতো পরং মরণা</span>তিআদীসু সত্তো তথাগতো নাম। সো পরং মরণা হোতীতি গণ্হতো পঠমা সস্সতদিট্ঠি। ন হোতীতি গণ্হতো দুতিযা উচ্ছেদদিট্ঠি। হোতি চ ন চ হোতীতি গণ্হতো ততিযা একচ্চসস্সতদিট্ঠি। <span class="bld">নেৰ হোতি ন নহোতী</span>তি গণ্হতো চতুত্থা অমরাৰিক্খেপদিট্ঠি। <span class="bld">ইমে ধম্মা আসৰা</span>তি ইমে কামাসৰঞ্চ ভৰাসৰঞ্চ রাগৰসেন একতো কত্বা, সঙ্খেপতো তযো, ৰিত্থারতো চত্তারো ধম্মা আসৰা নাম।</p>
<p class="bodytext">যো <a name="V0.0397"></a> পন ব্রহ্মানং ৰিমানকপ্পরুক্খআভরণেসু ছন্দরাগো উপ্পজ্জতি, সো কামাসৰো হোতি ন হোতীতি? ন হোতি। কস্মা? পঞ্চকামগুণিকস্স রাগস্স ইধেৰ পহীনত্তা। হেতুগোচ্ছকং পন পত্বা লোভো হেতু নাম হোতি। গন্থগোচ্ছকং পত্বা অভিজ্ঝাকাযগন্থো নাম। কিলেসগোচ্ছকং পত্বা লোভো কিলেসো নাম হোতি। দিট্ঠিসহজাতো পন রাগো কামাসৰো হোতি ন হোতীতি? ন হোতি; দিট্ঠিরাগো নাম হোতি। ৰুত্তঞ্হেতং ‘‘দিট্ঠিরাগরত্তে পুরিসপুগ্গলে দিন্নদানং ন মহপ্ফলং হোতি, ন মহানিসংস’’ন্তি <a name="P0.0372"></a> (পটি॰ ম॰ ১.১২৯)।</p>
<p class="bodytext">ইমে পন আসৰে কিলেসপটিপাটিযাপি আহরিতুং ৰট্টতি, মগ্গপটিপাটিযাপি। কিলেসপটিপাটিযা কামাসৰো অনাগামিমগ্গেন পহীযতি, ভৰাসৰো অরহত্তমগ্গেন, দিট্ঠাসৰো সোতাপত্তিমগ্গেন, অৰিজ্জাসৰো অরহত্তমগ্গেন। মগ্গপটিপাটিযা সোতাপত্তিমগ্গেন দিট্ঠাসৰো পহীযতি, অনাগামিমগ্গেন কামাসৰো, অরহত্তমগ্গেন ভৰাসৰো অৰিজ্জাসৰো চাতি।</p>
<p class="bodytext"><a name="para1121"></a><span class="paranum">১১২১</span>. সংযোজনেসু মাননিদ্দেসে <span class="bld">সেয্যোহমস্মীতি মানো</span>তি উত্তমট্ঠেন ‘অহং সেয্যো’তি এৰং উপ্পন্নমানো। <span class="bld">সদিসোহমস্মীতি মানো</span>তি <a name="M0.0404"></a> সমসমট্ঠেন ‘অহং সদিসো’তি এৰং উপ্পন্নমানো। <span class="bld">হীনোহমস্মীতি মানো</span>তি লামকট্ঠেন ‘অহং হীনো’তি এৰং উপ্পন্নমানো। এৰং সেয্যমানো সদিসমানো হীনমানোতি ইমে তযো মানা তিণ্ণং জনানং উপ্পজ্জন্তি। সেয্যস্সাপি হি ‘অহং সেয্যো সদিসো হীনো’তি তযো মানা উপ্পজ্জন্তি। সদিসস্সাপি, হীনস্সাপি। তত্থ সেয্যস্স সেয্যমানোৰ যাথাৰমানো, ইতরে দ্বে অযাথাৰমানা। সদিসস্স সদিসমানোৰ…পে॰… হীনস্স হীনমানোৰ যাথাৰমানো, ইতরে দ্বে অযাথাৰমানা। ইমিনা কিং কথিতং? একস্স তযো মানা উপ্পজ্জন্তীতি কথিতং। খুদ্দকৰত্থুকে পন পঠমকমানভাজনীযে একো মানো তিণ্ণং জনানং উপ্পজ্জতীতি কথিতো।</p>
<p class="bodytext">মানকরণৰসেন <span class="bld">মানো। মঞ্ঞনা মঞ্ঞিতত্ত</span>ন্তি আকারভাৰনিদ্দেসা। উস্সিতট্ঠেন <span class="bld">উন্নতি</span>। যস্সুপ্পজ্জতি তং পুগ্গলং উন্নামেতি, উক্খিপিত্বা ঠপেতীতি <span class="bld">উন্নমো</span>। সমুস্সিতট্ঠেন <span class="bld">ধজো</span>। উক্খিপনট্ঠেন চিত্তং সম্পগ্গণ্হাতীতি <span class="bld">সম্পগ্গাহো</span>। কেতু ৰুচ্চতি বহূসু ধজেসু অচ্চুগ্গতধজো। মানোপি পুনপ্পুনং উপ্পজ্জমানো অপরাপরে উপাদায অচ্চুগ্গতট্ঠেন কেতু ৰিযাতি ‘কেতু’। কেতুং ইচ্ছতীতি কেতুকম্যং, তস্স ভাৰো <span class="bld">কেতুকম্যতা</span>। সা পন চিত্তস্স, ন অত্তনো। তেন ৰুত্তং – ‘কেতুকম্যতা <a name="V0.0398"></a> চিত্তস্সা’তি। মানসম্পযুত্তঞ্হি চিত্তং কেতুং ইচ্ছতি। তস্স চ ভাৰো কেতুকম্যতা; কেতুসঙ্খাতো মানোতি।</p>
<p class="bodytext"><a name="para1126"></a><span class="paranum">১১২৬</span>. ইস্সানিদ্দেসে <a name="P0.0373"></a> <span class="bld">যা পরলাভসক্কারগরুকারমাননৰন্দনপূজনাসু ইস্সা</span>তি যা এতেসু পরেসং লাভাদীসু ‘কিং ইমিনা ইমেস’ন্তি পরসম্পত্তিখিয্যনলক্খণা ইস্সা। তত্থ <span class="bld">লাভো</span>তি চীৰরাদীনং চতুন্নং পচ্চযানং পটিলাভো। ইস্সুকী হি পুগ্গলো পরস্স তং লাভং খিয্যতি, ‘কিং ইমস্স ইমিনা’তি ন ইচ্ছতি। <span class="bld">সক্কারো</span>তি তেসংযেৰ পচ্চযানং সুকতানং সুন্দরানং পটিলাভো। <span class="bld">গরুকারো</span>তি গরুকিরিযা, ভারিযকরণং। <span class="bld">মানন</span>ন্তি মনেন পিযকরণং। <span class="bld">ৰন্দন</span>ন্তি পঞ্চপতিট্ঠিতেন ৰন্দনং। <span class="bld">পূজনা</span>তি গন্ধমালাদীহি পূজনা। ইস্সাযনৰসেন <span class="bld">ইস্সা</span>। ইস্সাকারো <span class="bld">ইস্সাযনা</span>। ইস্সাযিতভাৰো <span class="bld">ইস্সাযিতত্তং। উসূযা</span>দীনি ইস্সাদিৰেৰচনানি।</p>
<p class="bodytext">ইমিস্সা <a name="M0.0405"></a> পন ইস্সায খিয্যনলক্খণং আগারিকেনাপি অনাগারিকেনাপি দীপেতব্বং। আগারিকো হি একচ্চো কসিৰণিজ্জাদীসু অঞ্ঞতরেন আজীৰেন অত্তনো পুরিসকারং নিস্সায ভদ্দকং যানং ৰা ৰাহনং ৰা রতনং ৰা লভতি। অপরো তস্স অলাভত্থিকো তেন লাভেন ন তুস্সতি। ‘কদা নু খো এস ইমায সম্পত্তিযা পরিহাযিত্বা কপণো হুত্বা চরিস্সতী’তি চিন্তেত্বা একেন কারণেন তস্মিং তায সম্পত্তিযা পরিহীনে অত্তমনো হোতি। অনাগারিকোপি একো ইস্সামনকো অঞ্ঞং অত্তনো সুতপরিযত্তিআদীনি নিস্সায উপ্পন্নলাভাদিসম্পত্তিং দিস্বা ‘কদা নু খো এসো ইমেহি লাভাদীহি পরিহাযিস্সতী’তি চিন্তেত্বা, যদা তং একেন কারণেন পরিহীনং পস্সতি, তদা অত্তমনো হোতি। এৰং পরসম্পত্তিখিয্যনলক্খণা ‘ইস্সা’তি ৰেদিতব্বা।</p>
<p class="bodytext"><a name="para1127"></a><span class="paranum">১১২৭</span>. মচ্ছরিযনিদ্দেসে ৰত্থুতো মচ্ছরিযদস্সনত্থং <span class="bld">‘পঞ্চ মচ্ছরিযানি আৰাসমচ্ছরিয’</span>ন্তিআদি ৰুত্তং। তত্থ আৰাসে মচ্ছরিযং <span class="bld">আৰাসমচ্ছরিযং</span>। সেসপদেসুপি এসেৰ নযো।</p>
<p class="bodytext"><span class="bld">আৰাসো</span> নাম সকলারামোপি পরিৰেণম্পি একোৰরকোপি রত্তিট্ঠানদিৰাট্ঠানাদীনিপি। তেসু ৰসন্তা সুখং ৰসন্তি পচ্চযে লভন্তি। একো ভিক্খু ৰত্তসম্পন্নস্সেৰ পেসলস্স ভিক্খুনো তত্থ আগমনং ন ইচ্ছতি। আগতোপি ‘খিপ্পং <a name="P0.0374"></a> গচ্ছতূ’তি চিন্তেতি। ইদং <span class="bld">‘আৰাসমচ্ছরিযং’</span> <a name="V0.0399"></a> নাম। ভণ্ডনকারকাদীনং পন তত্থ ৰাসং অনিচ্ছতো আৰাসমচ্ছরিযং নাম ন হোতি।</p>
<p class="bodytext"><span class="bld">কুল</span>ন্তি উপট্ঠাককুলম্পি ঞাতিকুলম্পি। তত্থ অঞ্ঞস্স উপসঙ্কমনং অনিচ্ছতো কুলমচ্ছরিযং হোতি। পাপপুগ্গলস্স পন উপসঙ্কমনং অনিচ্ছন্তোপি মচ্ছরী নাম ন হোতি। সো হি তেসং পসাদভেদায পটিপজ্জতি। পসাদং রক্খিতুং সমত্থস্সেৰ পন ভিক্খুনো তত্থ উপসঙ্কমনং অনিচ্ছন্তো মচ্ছরী নাম হোতি।</p>
<p class="bodytext"><span class="bld">লাভো</span>তি চতুপচ্চযলাভোৰ। তং অঞ্ঞস্মিং সীলৰন্তেযেৰ লভন্তে ‘মা লভতূ’তি চিন্তেন্তস্স লাভমচ্ছরিযং হোতি। যো পন সদ্ধাদেয্যং ৰিনিপাতেতি, অপরিভোগদুপ্পরিভোগাদিৰসেন ৰিনাসেতি, পূতিভাৰং গচ্ছন্তম্পি অঞ্ঞস্স ন দেতি, তং দিস্বা ‘সচে ইমং এস ন লভেয্য <a name="M0.0406"></a>, অঞ্ঞো সীলৰা লভেয্য, পরিভোগং গচ্ছেয্যা’তি চিন্তেন্তস্স মচ্ছরিযং নাম নত্থি।</p>
<p class="bodytext"><span class="bld">ৰণ্ণো</span> নাম সরীরৰণ্ণোপি গুণৰণ্ণোপি। তত্থ সরীরৰণ্ণে মচ্ছরিপুগ্গলো ‘পরো পাসাদিকো রূপৰা’তি ৰুত্তে তং ন কথেতুকামো হোতি। গুণৰণ্ণমচ্ছরী সীলেন ধুতঙ্গেন পটিপদায আচারেন ৰণ্ণং ন কথেতুকামো হোতি।</p>
<p class="bodytext"><span class="bld">ধম্মো</span>তি পরিযত্তিধম্মো চ পটিৰেধধম্মো চ। তত্থ অরিযসাৰকা পটিৰেধধম্মং ন মচ্ছরাযন্তি, অত্তনা পটিৰিদ্ধধম্মে সদেৰকস্স লোকস্স পটিৰেধং ইচ্ছন্তি। তং পন পটিৰেধং ‘পরে জানন্তূ’তি ইচ্ছন্তি। তন্তিধম্মেযেৰ পন ধম্মমচ্ছরিযং নাম হোতি। তেন সমন্নাগতো পুগ্গলো যং গুল়্হং গন্থং ৰা কথামগ্গং ৰা জানাতি তং অঞ্ঞং ন জানাপেতুকামো হোতি। যো পন পুগ্গলং উপপরিক্খিত্বা ধম্মানুগ্গহেন, ধম্মং ৰা উপপরিক্খিত্বা পুগ্গলানুগ্গহেন ন দেতি, অযং ধম্মমচ্ছরী নাম ন হোতি।</p>
<p class="bodytext">তত্থ একচ্চো পুগ্গলো লোলো হোতি, কালেন সমণো হোতি, কালেন ব্রাহ্মণো, কালেন <a name="P0.0375"></a> নিগণ্ঠো। যো হি ভিক্খু ‘অযং পুগ্গলো পৰেণিআগতং তন্তিং সণ্হং সুখুমং ধম্মন্তরং ভিন্দিত্বা আলুল়িস্সতী’তি ন দেতি, অযং পুগ্গলং উপপরিক্খিত্বা ধম্মানুগ্গহেন ন দেতি নাম <a name="V0.0400"></a>। যো পন ‘অযং ধম্মো সণ্হো সুখুমো, সচাযং পুগ্গলো গণ্হিস্সতি অঞ্ঞং ব্যাকরিত্বা অত্তানং আৰিকত্বা নস্সিস্সতী’তি ন দেতি, অযং ধম্মং উপপরিক্খিত্বা পুগ্গলানুগ্গহেন ন দেতি নাম। যো পন ‘সচাযং ইমং ধম্মং গণ্হিস্সতি, অম্হাকং সমযং ভিন্দিতুং সমত্থো ভৰিস্সতী’তি ন দেতি, অযং ধম্মমচ্ছরী নাম হোতি।</p>
<p class="bodytext">ইমেসু পঞ্চসু মচ্ছরিযেসু আৰাসমচ্ছরিযেন তাৰ যক্খো ৰা পেতো ৰা হুত্বা তস্সেৰ আৰাসস্স সঙ্কারং সীসেন উক্খিপিত্বা ৰিচরতি। কুলমচ্ছরিযেন তস্মিং কুলে অঞ্ঞেসং দানমাননাদীনি করোন্তে দিস্বা ‘ভিন্নং ৰতিদং কুলং মমা’তি চিন্তযতো লোহিতম্পি মুখতো উগ্গচ্ছতি, কুচ্ছিৰিরেচনম্পি হোতি, অন্তানিপি খণ্ডাখণ্ডানি হুত্বা নিক্খমন্তি। লাভমচ্ছরিযেন সঙ্ঘস্স ৰা গণস্স ৰা সন্তকে লাভে মচ্ছরাযিত্বা পুগ্গলিকপরিভোগং ৰিয পরিভুঞ্জিত্বা যক্খো ৰা পেতো ৰা মহাঅজগরো ৰা হুত্বা নিব্বত্ততি। সরীরৰণ্ণগুণৰণ্ণমচ্ছরেন পরিযত্তিধম্মমচ্ছরিযেন চ অত্তনোৰ <a name="M0.0407"></a> ৰণ্ণং ৰণ্ণেতি, পরেসং ৰণ্ণে ‘কিং ৰণ্ণো এসো’তি তং তং দোসং ৰদন্তো পরিযত্তিধম্মঞ্চ কস্সচি কিঞ্চি অদেন্তো দুব্বণ্ণো চেৰ এল়মূগো চ হোতি।</p>
<p class="bodytext">অপিচ আৰাসমচ্ছরিযেন লোহগেহে পচ্চতি। কুলমচ্ছরিযেন অপ্পলাভো হোতি। লাভমচ্ছরিযেন গূথনিরযে নিব্বত্ততি। ৰণ্ণমচ্ছরিযেন ভৰে ভৰে নিব্বত্তস্স ৰণ্ণো নাম ন হোতি। ধম্মমচ্ছরিযেন কুক্কুল়নিরযে নিব্বত্ততীতি।</p>
<p class="bodytext">মচ্ছরাযনৰসেন <span class="bld">মচ্ছেরং</span>। মচ্ছরাযনাকারো <span class="bld">মচ্ছরাযনা</span>। মচ্ছরেন অযিতস্স মচ্ছেরসমঙ্গিনো ভাৰো <span class="bld">মচ্ছরাযিতত্তং</span>। ‘ময্হমেৰ হোন্তু মা অঞ্ঞস্সা’তি সব্বাপি অত্তনো সম্পত্তিযো ব্যাপেতুং ন ইচ্ছতীতি <span class="bld">ৰিৰিচ্ছো</span>। ৰিৰিচ্ছস্স ভাৰো <span class="bld">ৰেৰিচ্ছং,</span> মুদুমচ্ছরিযস্সেতং নামং। কদরিযো <a name="P0.0376"></a> ৰুচ্চতি অনাদরো। তস্স ভাৰো <span class="bld">কদরিযং</span>। থদ্ধমচ্ছরিযস্সেতং নামং। তেন হি সমন্নাগতো পুগ্গলো পরম্পি পরেসং দদমানং নিৰারেতি। ৰুত্তম্পি চেতং –</p>
<p class="gatha1">কদরিযো পাপসঙ্কপ্পো, মিচ্ছাদিট্ঠি অনাদরো।</p>
<p class="gathalast">দদমানং নিৰারেতি, যাচমানান ভোজনন্তি॥ (সং॰ নি॰ ১.১৩২)।</p>
<p class="bodytext">যাচকে <a name="V0.0401"></a> দিস্বা কটুকভাৰেন চিত্তং অঞ্চতি সঙ্কোচেতীতি কটুকঞ্চুকো। তস্স ভাৰো <span class="bld">কটুকঞ্চুকতা</span>। অপরো নযো – <span class="bld">কটুকঞ্চুকতা</span> ৰুচ্চতি কটচ্ছুগ্গাহো। সমতিত্তিকপুণ্ণায হি উক্খলিযা ভত্তং গণ্হন্তো সব্বতোভাগেন সঙ্কুটিতেন অগ্গকটচ্ছুনা গণ্হাতি, পূরেত্বা গহেতুং ন সক্কোতি; এৰং মচ্ছরিপুগ্গলস্স চিত্তং সঙ্কুচতি। তস্মিং সঙ্কুচিতে কাযোপি তথেৰ সঙ্কুচতি, পটিকুটতি, পটিনিৰত্ততি, ন সম্পসারিযতীতি মচ্ছেরং ‘কটুকঞ্চুকতা’তি ৰুত্তং।</p>
<p class="bodytext"><span class="bld">অগ্গহিতত্তং চিত্তস্সা</span>তি পরেসং উপকারকরণে দানাদিনা আকারেন যথা ন সম্পসারিযতি, এৰং আৰরিত্বা গহিতভাৰো চিত্তস্স। যস্মা পন মচ্ছরিপুগ্গলো অত্তনো সন্তকং পরেসং অদাতুকামো হোতি পরসন্তকং গণ্হিতুকামো, তস্মা ‘ইদং অচ্ছরিযং ময্হমেৰ হোতু, মা অঞ্ঞস্সা’তি পৰত্তিৰসেনস্স অত্তসম্পত্তিনিগূহনলক্খণতা অত্তসম্পত্তিগ্গহণলক্খণতা <a name="M0.0408"></a> ৰা ৰেদিতব্বা। সেসং ইমস্মিং গোচ্ছকে উত্তানত্থমেৰ।</p>
<p class="bodytext">ইমানি পন সংযোজনানি কিলেসপটিপাটিযাপি আহরিতুং ৰট্টতি মগ্গপটিপাটিযাপি। কিলেসপটিপাটিযা কামরাগপটিঘসংযোজনানি অনাগামিমগ্গেন পহীযন্তি, মানসংযোজনং অরহত্তমগ্গেন, দিট্ঠিৰিচিকিচ্ছাসীলব্বতপরামাসা সোতাপত্তিমগ্গেন, ভৰরাগসংযোজনং অরহত্তমগ্গেন, ইস্সামচ্ছরিযানি সোতাপত্তিমগ্গেন, অৰিজ্জা অরহত্তমগ্গেন। মগ্গপটিপাটিযা দিট্ঠিৰিচিকিচ্ছাসীলব্বতপরামাসইস্সামচ্ছরিযানি সোতাপত্তিমগ্গেন পহীযন্তি, কামরাগপটিঘা <a name="P0.0377"></a> অনাগামিমগ্গেন, মানভৰরাগঅৰিজ্জা অরহত্তমগ্গেনাতি।</p>
<p class="bodytext"><a name="para1140"></a><span class="paranum">১১৪০</span>. গন্থগোচ্ছকে নামকাযং গন্থেতি, চুতিপটিসন্ধিৰসেন ৰট্টস্মিং ঘটেতীতি <span class="bld">কাযগন্থো</span>। সব্বঞ্ঞুভাসিতম্পি পটিক্খিপিত্বা সস্সতো লোকো ইদমেৰ সচ্চং মোঘমঞ্ঞন্তি ইমিনা আকারেন অভিনিৰিসতীতি <span class="bld">ইদংসচ্চাভিনিৰেসো</span>। যস্মা পন অভিজ্ঝাকামরাগানং ৰিসেসো অত্থি, তস্মা অভিজ্ঝাকাযগন্থস্স পদভাজনে ‘‘যো কামেসু কামচ্ছন্দো কামরাগো’’তি অৰত্বা যো রাগো সারাগোতিআদি ৰুত্তং। ইমিনা যং হেট্ঠা ৰুত্তং ‘ব্রহ্মানং ৰিমানাদীসু ছন্দরাগো কামাসৰো ন হোতি, গন্থগোচ্ছকং পত্বা অভিজ্ঝাকাযগন্থো হোতী’তি তং সুৰুত্তন্তি ৰেদিতব্বং। পরতো কিলেসগোচ্ছকেপি এসেৰ নযো। <span class="bld">ঠপেত্বা সীলব্বতপরামাস</span>ন্তি ইদং যস্মা সীলব্বতপরামাসো ‘ইদমেৰ সচ্চ’ন্তিআদিনা আকারেন নাভিনিৰিসতি, ‘সীলেন সুদ্ধী’তিআদিনা <a name="V0.0402"></a> এৰ পন অভিনিৰিসতি, তস্মা মিচ্ছাদিট্ঠিভূতম্পি তং পটিক্খিপন্তো ‘ঠপেত্বা’তি আহ।</p>
<p class="bodytext"><a name="para1162"></a><span class="paranum">১১৬২</span>. নীৰরণগোচ্ছকস্স থিনমিদ্ধনিদ্দেসে <span class="bld">চিত্তস্স অকল্লতা</span>তি চিত্তস্স গিলানভাৰো। গিলানো হি অকল্লকোতি ৰুচ্চতি। ৰিনযেপি ৰুত্তং – ‘‘নাহং, ভন্তে, অকল্লকো’’তি (পারা॰ ১৫১)। <span class="bld">অকম্মঞ্ঞতা</span>তি চিত্তগেলঞ্ঞসঙ্খাতোৰ অকম্মঞ্ঞতাকারো। <span class="bld">ওলীযনা</span>তি ওলীযনাকারো। ইরিযাপথিকচিত্তঞ্হি ইরিযাপথং সন্ধারেতুং অসক্কোন্তং, রুক্খে ৰগ্গুলি ৰিয, খীলে লগ্গিতফাণিতৰারকো ৰিয চ, ওলীযতি। তস্স তং আকারং <a name="M0.0409"></a> সন্ধায ওলীযনাতি ৰুত্তং। দুতিযপদং উপসগ্গৰসেন ৰড্ঢিতং। <span class="bld">লীন</span>ন্তি অৰিপ্ফারিকতায পটিকুটিতং। ইতরে দ্বে আকারভাৰনিদ্দেসা। <span class="bld">থিন</span>ন্তি সপ্পিপিণ্ডো ৰিয অৰিপ্ফারিকতায ঘনভাৰেন ঠিতং। <span class="bld">থিযনা</span>তি আকারনিদ্দেসো। থিযিতভাৰো <span class="bld">থিযিতত্তং,</span> অৰিপ্ফারৰসেনেৰ থদ্ধতাতি অত্থো।</p>
<p class="bodytext"><a name="para1163"></a><span class="paranum">১১৬৩</span>. <span class="bld">কাযস্সা</span>তি <a name="P0.0378"></a> খন্ধত্তযসঙ্খাতস্স নামকাযস্স। <span class="bld">অকল্লতা অকম্মঞ্ঞতা</span>তি হেট্ঠা ৰুত্তনযমেৰ। মেঘো ৰিয আকাসং কাযং ওনয্হতীতি <span class="bld">ওনাহো</span>। সব্বতোভাগেন ওনাহো <span class="bld">পরিযোনাহো</span>। অব্ভন্তরে সমোরুন্ধতীতি <span class="bld">অন্তোসমোরোধো</span>। যথা হি নগরে রুন্ধিত্বা গহিতে মনুস্সা বহি নিক্খমিতুং ন লভন্তি, এৰম্পি মিদ্ধেন সমোরুদ্ধা ধম্মা ৰিপ্ফারৰসেন নিক্খমিতুং ন লভন্তি। তস্মা অন্তোসমোরোধোতি ৰুত্তং। মেধতীতি <span class="bld">মিদ্ধং;</span> অকম্মঞ্ঞভাৰেন ৰিহিংসতীতি অত্থো। সুপন্তি তেনাতি <span class="bld">সোপ্পং</span>। অক্খিদলাদীনং পচলভাৰং করোতীতি <span class="bld">পচলাযিকা। সুপনা সুপিতত্ত</span>ন্তি আকারভাৰনিদ্দেসা। যং পন তেসং পুরতো সোপ্পপদং তস্স পুনৰচনে কারণং ৰুত্তমেৰ। <span class="bld">ইদং ৰুচ্চতি থিনমিদ্ধনীৰরণ</span>ন্তি ইদং থিনঞ্চ মিদ্ধঞ্চ একতো কত্বা আৰরণট্ঠেন থিনমিদ্ধনীৰরণন্তি ৰুচ্চতি। যং যেভুয্যেন সেক্খপুথুজ্জনানং নিদ্দায পুব্বভাগঅপরভাগেসু উপ্পজ্জতি তং অরহত্তমগ্গেন সমুচ্ছিজ্জতি। খীণাসৰানং পন করজকাযস্স দুব্বলভাৰেন ভৰঙ্গোতরণং হোতি, তস্মিং অসম্মিস্সে ৰত্তমানে তে সুপন্তি, সা নেসং নিদ্দা নাম হোতি। তেনাহ ভগৰা – ‘‘অভিজানামি খো পনাহং, অগ্গিৰেস্সন, গিম্হানং পচ্ছিমে মাসে চতুগ্গুণং সঙ্ঘাটিং পঞ্ঞপেত্বা দক্খিণেন পস্সেন সতো সম্পজানো নিদ্দং ওক্কমিতা’’তি (ম॰ নি॰ ১.৩৮৭)। এৰরূপো পনাযং করজকাযস্স দুব্বলভাৰো ন মগ্গৰজ্ঝো, উপাদিন্নকেপি অনুপাদিন্নকেপি লব্ভতি। উপাদিন্নকে লব্ভমানো যদা খীণাসৰো দীঘমগ্গং <a name="V0.0403"></a> গতো হোতি, অঞ্ঞতরং ৰা পন কম্মং কত্বা কিলন্তো, এৰরূপে কালে লব্ভতি। অনুপাদিন্নকে লব্ভমানো পণ্ণপুপ্ফেসু লব্ভতি। একচ্চানঞ্হি রুক্খানং পণ্ণানি সূরিযাতপেন পসারিযন্তি রত্তিং পটিকুটন্তি, পদুমপুপ্ফাদীনি সূরিযাতপেন পুপ্ফন্তি, রত্তিং পুন পটিকুটন্তি <a name="P0.0379"></a>। ইদং পন মিদ্ধং অকুসলত্তা খীণাসৰানং ন হোতীতি।</p>
<p class="bodytext">তত্থ <a name="M0.0410"></a> সিযা – ‘‘ন মিদ্ধং অকুসলং। কস্মা? রূপত্তা। রূপঞ্হি অব্যাকতং। ইদঞ্চ রূপং। তেনেৰেত্থ ‘কাযস্স অকল্লতা অকম্মঞ্ঞতা’তি কাযগ্গহণং কত’’ন্তি। যদি ‘কাযস্সা’তি ৰুত্তমত্তেনেৰেতং রূপং, কাযপস্সদ্ধাদযোপি ধম্মা রূপমেৰ ভৰেয্যুং। ‘সুখঞ্চ কাযেন পটিসংৰেদেতি’ (ধ॰ স॰ ১৬৩; দী॰ নি॰ ১.২৩০) ‘কাযেন চেৰ পরমসচ্চং সচ্ছিকরোতী’তি (ম॰ নি॰ ২.১৮৩; অ॰ নি॰ ৪.১১৩) সুখপটিসংৰেদনপরমত্থসচ্চসচ্ছিকরণানিপি রূপকাযেনেৰ সিযুং। তস্মা ন ৰত্তব্বমেতং ‘রূপং মিদ্ধ’ন্তি। নামকাযো হেত্থ কাযো নাম। যদি নামকাযো, অথ কস্মা ‘সোপ্পং পচলাযিকা’তি ৰুত্তং? ন হি নামকাযো সুপতি, ন চ পচলাযতীতি। ‘লিঙ্গাদীনি ৰিয ইন্দ্রিযস্স, তস্স ফলত্তা। যথা হি ‘ইত্থিলিঙ্গং ইত্থিনিমিত্তং ইত্থিকুত্তং ইত্থাকপ্পো’তি ইমানি লিঙ্গাদীনি ইত্থিন্দ্রিযস্স ফলত্তা ৰুত্তানি, এৰং ইমস্সাপি নামকাযগেলঞ্ঞসঙ্খাতস্স মিদ্ধস্স ফলত্তা সোপ্পাদীনি ৰুত্তানি। মিদ্ধে হি সতি তানি হোন্তীতি। ফলূপচারেন, মিদ্ধং অরূপম্পি সমানং ‘সোপ্পং পচলাযিকা সুপনা সুপিতত্ত’ন্তি ৰুত্তং।</p>
<p class="bodytext">‘অক্খিদলাদীনং পচলভাৰং করোতীতি পচলাযিকা’তি ৰচনত্থেনাপি চাযমত্থো সাধিতোযেৰাতি ন রূপং মিদ্ধং। ওনাহাদীহিপি চস্স অরূপভাৰো দীপিতোযেৰ। ন হি রূপং নামকাযস্স ‘ওনাহো পরিযোনাহো অন্তোসমোরোধো’ হোতীতি। ‘ননু চ ইমিনাৰ কারণেনেতং রূপং? ন হি অরূপং কস্সচি ওনাহো, ন পরিযোনাহো, ন অন্তোসমোরোধো হোতী’তি। যদি এৰং, আৰরণম্পি ন ভৰেয্য। তস্মা। যথা কামচ্ছন্দাদযো অরূপধম্মা আৰরণট্ঠেন নীৰরণা, এৰং ইমস্সাপি ওনাহনাদিঅত্থেন ওনাহাদিতা ৰেদিতব্বা। অপিচ ‘‘পঞ্চ নীৰরণে পহায চেতসো উপক্কিলেসে পঞ্ঞায দুব্বলীকরণে’’তি (দী॰ নি॰ ২.১৪৬; সং॰ নি॰ ৫.২৩৩) ৰচনতোপেতং অরূপং। ন হি <a name="P0.0380"></a> রূপং চিত্তুপক্কিলেসো, ন পঞ্ঞায দুব্বলীকরণং হোতীতি।</p>
<p class="bodytext">কস্মা <a name="V0.0404"></a> ন হোতি? ননু ৰুত্তং –</p>
<p class="indent">‘‘সন্তি, ভিক্খৰে, একে সমণব্রাহ্মণা সুরং পিৰন্তি মেরযং, সুরামেরযপানা অপ্পটিৰিরতা, অযং, ভিক্খৰে, পঠমো সমণব্রাহ্মণানং উপক্কিলেসো’’তি (অ॰ নি॰ ৪.৫০)।</p>
<p class="bodytext">অপরম্পি <a name="M0.0411"></a> ৰুত্তং ‘‘ছ খোমে, গহপতিপুত্ত, আদীনৰা সুরামেরযমজ্জপমাদট্ঠানানুযোগে – সন্দিট্ঠিকা ধনজানি, কলহপ্পৰড্ঢনী, রোগানং আযতনং, অকিত্তিসঞ্জননী, কোপীননিদংসনী, পঞ্ঞায দুব্বলীকরণীত্বেৰ ছট্ঠং পদং ভৰতী’’তি (দী॰ নি॰ ৩.২৪৮)। পচ্চক্খতোপি চেতং সিদ্ধমেৰ। যথা মজ্জে উদরগতে, চিত্তং সংকিলিস্সতি, পঞ্ঞা দুব্বলা হোতি, তস্মা মজ্জং ৰিয মিদ্ধম্পি চিত্তসংকিলেসো চেৰ পঞ্ঞায দুব্বলীকরণঞ্চ সিযাতি। ন, পচ্চযনিদ্দেসতো। যদি হি মজ্জং সংকিলেসো ভৰেয্য, সো ‘‘ইমে পঞ্চ নীৰরণে পহায চেতসো উপক্কিলেসে’’তি (ম॰ নি॰ ১.২৯৭) ৰা, ‘‘এৰমেৰ খো, ভিক্খৰে, পঞ্চিমে চিত্তস্স উপক্কিলেসা, যেহি উপক্কিলেসেহি উপক্কিলিট্ঠং চিত্তং ন চেৰ মুদু হোতি, ন চ কম্মনিযং, ন চ পভস্সরং, পভঙ্গু চ, ন চ সম্মা সমাধিযতি আসৰানং খযায। কতমে পঞ্চ? কামচ্ছন্দো, ভিক্খৰে, চিত্তস্স উপক্কিলেসো’’তি (সং॰ নি॰ ৫.২১৪) ৰা, ‘‘কতমে চ, ভিক্খৰে, চিত্তস্স উপক্কিলেসা? অভিজ্ঝা ৰিসমলোভো চিত্তস্স উপক্কিলেসো’’তি (ম॰ নি॰ ১.৭১) ৰা – এৰমাদীসু উপক্কিলেসনিদ্দেসেসু নিদ্দেসং আগচ্ছেয্য। যস্মা পন তস্মিং পীতে উপক্কিলেসা উপ্পজ্জন্তি যে চিত্তসংকিলেসা চেৰ পঞ্ঞায চ দুব্বলীকরণা হোন্তি, তস্মা তং তেসং পচ্চযত্তা পচ্চযনিদ্দেসতো এৰং ৰুত্তং। মিদ্ধং পন সযমেৰ চিত্তস্স সংকিলেসো চেৰ পঞ্ঞায দুব্বলীকরণঞ্চাতি অরূপমেৰ মিদ্ধং।</p>
<p class="bodytext">কিঞ্চ ভিয্যো? সম্পযোগৰচনতো। ‘‘থিনমিদ্ধনীৰরণং অৰিজ্জানীৰরণেন নীৰরণঞ্চেৰ নীৰরণসম্পযুত্তঞ্চা’’তি (ধ॰ স॰ ১১৭৬) হি ৰুত্তং। তস্মা সম্পযোগৰচনতো নযিদং রূপং। ন হি রূপং সম্পযুত্তসঙ্খ্যং লভতীতি। অথাপি সিযা – ‘যথালাভৰসেনেতং <a name="P0.0381"></a> ৰুত্তং। যথা হি ‘‘সিপ্পিসম্বুকম্পি সক্খরকথলম্পি মচ্ছগুম্বম্পি চরন্তম্পি তিট্ঠন্তম্পী’’তি (দী॰ নি॰ ১.২৪৯; ম॰ নি॰ ১.৪৩৩) এৰং একতো কত্বা যথালাভৰসেন ৰুত্তং। সক্খরকথলঞ্হি তিট্ঠতি যেৰ ন চরতি, ইতরদ্বযং তিট্ঠতিপি চরতিপি। এৰমিধাপি মিদ্ধং নীৰরণমেৰ, ন সম্পযুত্তং <a name="V0.0405"></a>, থিনং নীৰরণম্পি সম্পযুত্তম্পীতি সব্বং একতো কত্বা যথালাভৰসেন ‘‘নীৰরণঞ্চেৰ নীৰরণসম্পযুত্তঞ্চা’’তি ৰুত্তং। মিদ্ধং পন যথা সক্খরকথলং তিট্ঠতেৰ ন চরতি, এৰং নীৰরণমেৰ, ন সম্পযুত্তং। তস্মা রূপমেৰ মিদ্ধন্তি। ন, রূপভাৰাসিদ্ধিতো। সক্খরকথলঞ্হি ন চরতীতি ৰিনাপি সুত্তেন সিদ্ধং। তস্মা তত্থ যথালাভৰসেনত্থো হোতু <a name="M0.0412"></a>। মিদ্ধং পন রূপন্তি অসিদ্ধমেতং। ন সক্কা তস্স ইমিনা সুত্তেন রূপভাৰো সাধেতুন্তি মিদ্ধস্স রূপভাৰাসিদ্ধিতো ন ইদং যথালাভৰসেন ৰুত্তন্তি অরূপমেৰ মিদ্ধং।</p>
<p class="bodytext">কিঞ্চ ভিয্যো? ‘চত্তত্তা’তিআদিৰচনতো। ৰিভঙ্গস্মিঞ্হি ‘‘ৰিগতথিনমিদ্ধোতি তস্স থিনমিদ্ধস্স চত্তত্তা ৰন্তত্তা মুত্তত্তা পহীনত্তা পটিনিস্সট্ঠত্তা, তেন ৰুচ্চতি ৰিগতথিনমিদ্ধো’’তি (ৰিভ॰ ৫৪৭) চ, ‘‘ইদং চিত্তং ইমম্হা থিনমিদ্ধা সোধেতি ৰিসোধেতি পরিসোধেতি মোচেতি ৰিমোচেতি পরিমোচেতি, তেন ৰুচ্চতি থিনমিদ্ধা চিত্তং পরিসোধেতি’’ চাতি (ৰিভ॰ ৫৫১) – এৰং ‘চত্তত্তা’তিআদি ৰুত্তং। ন চ ‘রূপং’ এৰং ৰুচ্চতি, তস্মাপি অরূপমেৰ মিদ্ধন্তি। ন, চিত্তজস্সাসম্ভৰৰচনতো। তিৰিধঞ্হি মিদ্ধং – চিত্তজং উতুজং আহারজঞ্চ। তস্মা যং তত্থ চিত্তজং তস্স ৰিভঙ্গে ঝানচিত্তেহি অসম্ভৰো ৰুত্তো, ন অরূপভাৰো সাধিতোতি রূপমেৰ মিদ্ধন্তি। ন, রূপভাৰাসিদ্ধিতোৰ। মিদ্ধস্স হি রূপভাৰে সিদ্ধে সক্কা এতং লদ্ধুং। তত্থ চিত্তজস্সাসম্ভৰো ৰুত্তো। সো এৰ চ ন সিজ্ঝতীতি অরূপমেৰ মিদ্ধং।</p>
<p class="bodytext">কিঞ্চ ভিয্যো? পহানৰচনতো। ভগৰতা হি ‘‘ছ, ভিক্খৰে, ধম্মে পহায ভব্বো পঠমজ্ঝানং <a name="P0.0382"></a> উপসম্পজ্জ ৰিহরিতুং; কতমে ছ? কামচ্ছন্দং, ব্যাপাদং, থিনমিদ্ধং, উদ্ধচ্চং, কক্কুচ্চং, ৰিচিকিচ্ছং; কামেসু খো পনস্স আদীনৰো সম্মপঞ্ঞায সুদিট্ঠো হোতী’’তি (অ॰ নি॰ ৬.৭৩) চ, ‘‘ইমে পঞ্চ নীৰরণে পহায বলৰতিযা পঞ্ঞায অত্তত্থং ৰা পরত্থং ৰা ঞস্সতী’’তি (অ॰ নি॰ ৫.৫১) চ আদীসু মিদ্ধস্সাপি পহানং ৰুত্তং। ন চ রূপং পহাতব্বং। যথাহ – ‘‘রূপক্খন্ধো অভিঞ্ঞেয্যো, পরিঞ্ঞেয্যো, ন পহাতব্বো, ন ভাৰেতব্বো ন সচ্ছিকাতব্বো’’তি (ৰিভ॰ ১০৩১) ইমস্সাপি পহানৰচনতো অরূপমেৰ মিদ্ধন্তি। ন, রূপস্সাপি পহানৰচনতো। ‘‘রূপং, ভিক্খৰে, ন তুম্হাকং, তং পজহথা’’তি (ম॰ নি॰ ১.২৪৭; সং॰ নি॰ ৩.৩৩)। এত্থ হি রূপস্সাপি পহানং ৰুত্তমেৰ। তস্মা অকারণমেতন্তি। ন, অঞ্ঞথা ৰুত্তত্তা। তস্মিঞ্হি সুত্তে ‘‘যো, ভিক্খৰে, রূপে ছন্দরাগৰিনযো <a name="V0.0406"></a> তং তত্থ পহান’’ন্তি (সং॰ নি॰ ৩.২৫) এৰং ছন্দরাগপ্পহানৰসেন রূপস্স পহানং ৰুত্তং, ন যথা ‘‘ছ ধম্মে পহায পঞ্চ নীৰরণে পহাযা’’তি এৰং পহাতব্বমেৰ ৰুত্তন্তি, অঞ্ঞথা ৰুত্তত্তা, ন রূপং মিদ্ধং। তস্মা যানেতানি ‘‘সো ইমে পঞ্চ নীৰরণে পহায চেতসো <a name="M0.0413"></a> উপক্কিলেসে’’তিআদীনি সুত্তানি ৰুত্তানি, এতেহি চেৰ অঞ্ঞেহি চ সুত্তেহি অরূপমেৰ মিদ্ধন্তি ৰেদিতব্বং। তথা হি –</p>
<p class="indent">‘‘পঞ্চিমে, ভিক্খৰে, আৰরণা নীৰরণা চেতসো অজ্ঝারুহা পঞ্ঞায দুব্বলীকরণা। কতমে পঞ্চ? কামচ্ছন্দো, ভিক্খৰে, আৰরণো নীৰরণো…পে॰… থিনমিদ্ধং, ভিক্খৰে, আৰরণং নীৰরণং চেতসো অজ্ঝারুহং পঞ্ঞায দুব্বলীকরণ’’ন্তি (সং॰ নি॰ ৫.২২০) চ, ‘‘থিনমিদ্ধনীৰরণং, ভিক্খৰে, অন্ধকরণং অচক্খুকরণং অঞ্ঞাণকরণং পঞ্ঞানিরোধিকং ৰিঘাতপক্খিকং অনিব্বানসংৰত্তনিক’’ন্তি (সং॰ নি॰ ৫.২২১) চ, ‘‘এৰমেৰ খো, ব্রাহ্মণ, যস্মিং সমযে থিনমিদ্ধপরিযুট্ঠিতেন চেতসা ৰিহরতি থিনমিদ্ধপরেতেনা’’তি (সং॰ নি॰ ৫.২৩৬) চ, ‘‘অযোনিসো, ভিক্খৰে, মনসিকরোতো অনুপ্পন্নো চেৰ কামচ্ছন্দো উপ্পজ্জতি…পে॰… অনুপ্পন্নঞ্চেৰ <a name="P0.0383"></a> থিনমিদ্ধং উপ্পজ্জতী’’তি (সং॰ নি॰ ৫.২১৬) চ, ‘‘কেৰলোহাযং, ভিক্খৰে, অকুসলরাসি যদিদং পঞ্চ নীৰরণা’’তি (সং॰ নি॰ ৫.৩৭১) চ –</p>
<p class="bodytext">এৰমাদীনি চ অনেকানি এতস্স অরূপভাৰজোতকানেৰ সুত্তানি ৰুত্তানি। যস্মা চেতং অরূপং তস্মা আরুপ্পেপি উপ্পজ্জতি। ৰুত্তঞ্হেতং মহাপকরণে <span class="bld">পট্ঠানে</span> – ‘‘নীৰরণং ধম্মং পটিচ্চ নীৰরণো ধম্মো উপ্পজ্জতি, ন পুরেজাতপচ্চযা’’তি এতস্স ৰিভঙ্গে ‘‘আরুপ্পে কামচ্ছন্দনীৰরণং পটিচ্চ থিনমিদ্ধং… উদ্ধচ্চং অৰিজ্জানীৰরণ’’ন্তি (পট্ঠা॰ ৩.৮.৮) সব্বং ৰিত্থারেতব্বং। তস্মা সন্নিট্ঠানমেত্থ গন্তব্বং অরূপমেৰ মিদ্ধন্তি।</p>
<p class="bodytext"><a name="para1166"></a><span class="paranum">১১৬৬</span>. কুক্কুচ্চনিদ্দেসে <span class="bld">অকপ্পিযে কপ্পিযসঞ্ঞিতা</span>তিআদীনি মূলতো কুক্কুচ্চদস্সনত্থং ৰুত্তানি। এৰংসঞ্ঞিতায হি কতে ৰীতিকম্মে, নিট্ঠিতে ৰত্থুজ্ঝাচারে, পুন সঞ্জাতসতিনোপি ‘দুট্ঠু মযা কত’ন্তি এৰং অনুতপ্পমানস্স পচ্ছানুতাপৰসেনেতং উপ্পজ্জতি। তেন তং মূলতো দস্সেতুং ‘অকপ্পিযে কপ্পিযসঞ্ঞিতা’তিআদি ৰুত্তং। তত্থ অকপ্পিযভোজনং কপ্পিযসঞ্ঞী হুত্বা পরিভুঞ্জতি, অকপ্পিযমংসং কপ্পিযমংসসঞ্ঞী হুত্বা, অচ্ছমংসং সূকরমংসন্তি, দীপিমংসং ৰা মিগমংসন্তি <a name="V0.0407"></a> খাদতি; কালে ৰীতিৰত্তে কালসঞ্ঞায, পৰারেত্বা অপ্পৰারিতসঞ্ঞায, পত্তস্মিং রজে পতিতে পটিগ্গহিতসঞ্ঞায ভুঞ্জতি – এৰং ‘অকপ্পিযে কপ্পিযসঞ্ঞায’ ৰীতিক্কমং <a name="M0.0414"></a> করোতি নাম। সূকরমংসং পন অচ্ছমংসসঞ্ঞায খাদমানো, কালে চ ৰিকালসঞ্ঞায ভুঞ্জমানো ‘কপ্পিযে অকপ্পিযসঞ্ঞিতায’ ৰীতিক্কমং করোতি নাম। অনৰজ্জং পন কিঞ্চিদেৰ ৰজ্জসঞ্ঞিতায, ৰজ্জঞ্চ অনৰজ্জসঞ্ঞিতায করোন্তো ‘অনৰজ্জে ৰজ্জসঞ্ঞায ৰজ্জে চ অনৰজ্জসঞ্ঞায’ ৰীতিক্কমং করোতি নাম। যস্মা পনেতং ‘‘অকতং ৰত মে কল্যাণং, অকতং কুসলং, অকতং ভীরুত্তাণং, কতং পাপং, কতং লুদ্দং, কতং কিব্বিস’’ন্তি এৰং অনৰজ্জে ৰজ্জসঞ্ঞিতাযপি কতে ৰীতিক্কমে উপ্পজ্জতি, তস্মাস্স অঞ্ঞম্পি ৰত্থুং অনুজানন্তো <span class="bld">যং এৰরূপ</span>ন্তিআদিমাহ।</p>
<p class="bodytext">তত্থ <a name="P0.0384"></a> কুক্কুচ্চপদং ৰুত্তত্থমেৰ। কুক্কুচ্চাযনাকারো <span class="bld">কুক্কুচ্চাযনা</span>। কুক্কুচ্চেন অযিতস্স ভাৰো <span class="bld">কুক্কুচ্চাযিতত্তং। চেতসো ৰিপ্পটিসারো</span>তি এত্থ কতাকতস্স সাৰজ্জানৰজ্জস্স ৰা অভিমুখগমনং ‘ৰিপ্পটিসারো’ নাম। যস্মা পন সো কতং ৰা পাপং অকতং ন করোতি, অকতং ৰা কল্যাণং কতং ন করোতি, তস্মা ৰিরূপো কুচ্ছিতো ৰা পটিসারোতি ‘ৰিপ্পটিসারো’। সো পন চেতসো, ন সত্তস্সাতি ঞাপনত্থং ‘চেতসো’ ৰিপ্পটিসারোতি ৰুত্তং। অযমস্স সভাৰনিদ্দেসো। উপ্পজ্জমানং পন কুক্কুচ্চং আরগ্গমিৰ কংসপত্তং মনং ৰিলিখমানমেৰ উপ্পজ্জতি, তস্মা <span class="bld">মনোৰিলেখো</span>তি ৰুত্তং। অযমস্স কিচ্চনিদ্দেসো। যং পন ৰিনযে ‘‘অথ খো আযস্মা সারিপুত্তো ভগৰতা পটিক্খিত্তং অনুৰসিত্বা অনুৰসিত্বা আৰসথপিণ্ডং পরিভুঞ্জিতু’’ন্তি কুক্কুচ্চাযন্তো ন পটিগ্গহেসীতি (পাচি॰ ২০৪) কুক্কুচ্চং আগতং, ন তং নীৰরণং। ন হি অরহতো ‘দুট্ঠু মযা ইদং কত’ন্তি এৰং অনুতাপো অত্থি। নীৰরণপতিরূপকং পনেতং ‘কপ্পতি ন কপ্পতী’তি ৰীমংসনসঙ্খাতং ৰিনযকুক্কুচ্চং নাম।</p>
<p class="bodytext"><a name="para1176"></a><span class="paranum">১১৭৬</span>. <span class="bld">‘‘কতমে ধম্মা নীৰরণা চেৰ নীৰরণসম্পযুত্তা চা’’</span>তি পদস্স নিদ্দেসে যস্মা থিনমিদ্ধং অঞ্ঞমঞ্ঞং ন ৰিজহতি, তস্মা <span class="bld">থিনমিদ্ধনীৰরণং অৰিজ্জানীৰরণেন নীৰরণঞ্চেৰ নীৰরণসম্পযুত্তঞ্চা</span>তি অভিন্দিত্বা ৰুত্তং। যস্মা পন উদ্ধচ্চে সতিপি কুক্কুচ্চস্স অভাৰা কুক্কুচ্চেন ৰিনাপি উদ্ধচ্চং উপ্পজ্জতি, তস্মা তং ভিন্দিত্বা ৰুত্তং। যঞ্চ যেন সম্পযোগং ন গচ্ছতি, তং ন যোজিতন্তি ৰেদিতব্বং।</p>
<p class="bodytext">ইমে <a name="M0.0415"></a> <a name="V0.0408"></a> পন নীৰরণে কিলেসপটিপাটিযাপি আহরিতুং ৰট্টতি মগ্গপটিপাটিযাপি। কিলেসপটিপাটিযা কামচ্ছন্দব্যাপাদা অনাগামিমগ্গেন পহীযন্তি, থিনমিদ্ধুদ্ধচ্চানি অরহত্তমগ্গেন, কুক্কুচ্চৰিচিকিচ্ছা সোতাপত্তিমগ্গেন, অৰিজ্জা অরহত্তমগ্গেন। মগ্গপটিপাটিযা সোতাপত্তিমগ্গেন কুক্কুচ্চৰিচিকিচ্ছা পহীযন্তি, অনাগামিমগ্গেন কামচ্ছন্দব্যাপাদা, অরহত্তমগ্গেন থিনমিদ্ধুদ্ধচ্চাৰিজ্জাতি।</p>
<p class="bodytext"><a name="para1182"></a><span class="paranum">১১৮২</span>. পরামাসগোচ্ছকে <a name="P0.0385"></a> <span class="bld">তে ধম্মে ঠপেত্বা</span>তি পুচ্ছাসভাগেন বহুৰচনং কতং।</p>
<p class="bodytext"><a name="para1219"></a><span class="paranum">১২১৯</span>. উপাদাননিদ্দেসে ৰত্থুসঙ্খাতং কামং উপাদিযতীতি <span class="bld">কামুপাদানং</span> কামো চ সো উপাদানঞ্চাতিপি কামুপাদানং। <span class="bld">উপাদান</span>ন্তি দল়্হগ্গহণং। দল়্হত্থো হি এত্থ উপসদ্দো উপাযাসউপকট্ঠাদীসু ৰিয। তথা দিট্ঠি চ সা উপাদানঞ্চাতি <span class="bld">দিট্ঠুপাদানং</span>। দিট্ঠিং উপাদিযতীতি দিট্ঠুপাদানং। ‘সস্সতো অত্তা চ লোকো চা’তিআদীসু (দী॰ নি॰ ১.৩১) হি পুরিমদিট্ঠিং উত্তরদিট্ঠি উপাদিযহি। তথা সীলব্বতং উপাদিযতীতি <span class="bld">সীলব্বতুপাদানং</span>। সীলব্বতঞ্চ তং উপাদানঞ্চাতিপি সীলব্বতুপাদানং। গোসীলগোৰতাদীনি হি ‘এৰং সুদ্ধী’তি অভিনিৰেসতো সযমেৰ উপাদানানি। তথা, ৰদন্তি এতেনাতি ‘ৰাদো’; উপাদিযন্তি এতেনাতি ‘উপাদানং’। কিং ৰদন্তি, উপাদিযন্তি ৰা? অত্তানং। অত্তনো ৰাদুপাদানং <span class="bld">অত্তৰাদুপাদানং;</span> ‘অত্তৰাদমত্তমেৰ ৰা অত্তা’তি উপাদিযন্তি এতেনাতি অত্তৰাদুপাদানং।</p>
<p class="bodytext"><a name="para1220"></a><span class="paranum">১২২০</span>. <span class="bld">যো কামেসু কামচ্ছন্দো</span>তি এত্থাপি ৰত্থুকামাৰ অনৰসেসতো কামাতি অধিপ্পেতা। তস্মা ৰত্থুকামেসু কামচ্ছন্দো ইধ কামুপাদানন্তি অনাগামিনোপি তং সিদ্ধং হোতি। পঞ্চকামগুণৰত্থুকো পনস্স কামরাগোৰ নত্থীতি।</p>
<p class="bodytext"><a name="para1221"></a><span class="paranum">১২২১</span>. দিট্ঠুপাদাননিদ্দেসে <span class="bld">নত্থি দিন্ন</span>ন্তি। দিন্নং নাম অত্থি, সক্কা কস্সচি কিঞ্চি দাতুন্তি জানাতি; দিন্নস্স পন ফলং ৰিপাকো নত্থীতি গণ্হাতি। <span class="bld">নত্থি যিট্ঠ</span>ন্তি। যিট্ঠং ৰুচ্চতি মহাযাগো। তং যজিতুং সক্কাতি জানাতি; যিট্ঠস্স পন ফলং ৰিপাকো নত্থীতি গণ্হাতি। <span class="bld">নত্থি হুত</span>ন্তি আহুনপাহুনমঙ্গলকিরিযা। তং কাতুং সক্কাতি জানাতি; তস্স পন ফলং ৰিপাকো নত্থীতি <a name="M0.0416"></a> গণ্হাতি। <span class="bld">নত্থি, সুকতদুক্কটান</span>ন্তি এত্থ দস কুসলকম্মপথা সুকতকম্মানি নাম। দস অকুসলকম্মপথা দুক্কটকম্মানি <a name="P0.0386"></a> নাম। তেসং অত্থিভাৰং <a name="V0.0409"></a> জানাতি ফলং ৰিপাকো পন নত্থীতি গণ্হাতি। <span class="bld">নত্থি অযং লোকো</span>তি পরলোকে ঠিতো ইমং লোকং নত্থীতি গণ্হাতি। <span class="bld">নত্থি পরলোকো</span>তি ইধ লোকে ঠিতো পরলোকং নত্থীতি গণ্হাতি। <span class="bld">নত্থি মাতা নত্থি পিতা</span>তি মাতাপিতূনং অত্থিভাৰং জানাতি, তেসু কতপচ্চযেন কোচি ফলং ৰিপাকো নত্থীতি গণ্হাতি। <span class="bld">নত্থি সত্তা ওপপাতিকা</span>তি চৰনকউপপজ্জনকা সত্তা নত্থীতি গণ্হাতি। <span class="bld">সম্মগ্গতা সম্মা পটিপন্না</span>তি অনুলোমপটিপদং পটিপন্না ধম্মিকসমণব্রাহ্মণা লোকস্মিং নত্থীতি গণ্হাতি। <span class="bld">যে ইমঞ্চ লোকং পরঞ্চ লোকং সযং অভিঞ্ঞা সচ্ছিকত্বা পৰেদেন্তী</span>তি ইমঞ্চ লোকং পরঞ্চ লোকং অত্তনাৰ অভিৰিসিট্ঠেন ঞাণেন ঞত্বা পৰেদনসমত্থো সব্বঞ্ঞূ বুদ্ধো নাম নত্থীতি গণ্হাতি।</p>
<p class="bodytext">ইমানি পন উপাদানানি কিলেসপটিপাটিযাপি আহরিতুং ৰট্টতি মগ্গপটিপাটিযাপি। কিলেসপটিপাটিযা কামুপাদানং চতূহি মগ্গেহি পহীযতি, সেসানি তীণি সোতাপত্তিমগ্গেন। মগ্গপটিপাটিযা সোতাপত্তিমগ্গেন দিট্ঠুপাদানাদীনি পহীযন্তি, চতূহি মগ্গেহি কামুপাদানন্তি।</p>
<p class="bodytext"><a name="para1235"></a><span class="paranum">১২৩৫</span>. কিলেসগোচ্ছকে কিলেসা এৰ <span class="bld">কিলেসৰত্থূনি</span>। ৰসন্তি ৰা এত্থ অখীণাসৰা সত্তা লোভাদীসু পতিট্ঠিতত্তাতি <span class="bld">‘ৰত্থূনি’</span>। কিলেসা চ তে তপ্পতিট্ঠানং সত্তানং ৰত্থূনি চাতি <span class="bld">‘কিলেসৰত্থূনি’</span>। যস্মা চেত্থ অনন্তরপচ্চযাদিভাৰেন উপ্পজ্জমানা কিলেসাপি ৰসন্তি এৰ নাম, তস্মা কিলেসানং ৰত্থূনীতিপি ‘কিলেসৰত্থূনি’।</p>
<p class="bodytext"><a name="para1236"></a><span class="paranum">১২৩৬</span>. <span class="bld">তত্থ কতমো লোভো? যো রাগো সারাগো</span>তি অযং পন লোভো হেতুগোচ্ছকে গন্থগোচ্ছকে ইমস্মিং কিলেসগোচ্ছকেতি তীসু ঠানেসু অতিরেকপদসতেন নিদ্দিট্ঠো। আসৰসংযোজনওঘযোগনীৰরণউপাদানগোচ্ছকেসু অট্ঠহি অট্ঠহি পদেহি নিদ্দিট্ঠো। স্বাযং অতিরেকপদসতেন নিদ্দিট্ঠট্ঠানেপি অট্ঠহি অট্ঠহি পদেহি নিদ্দিট্ঠট্ঠানেপি নিপ্পদেসতোৰ গহিতোতি ৰেদিতব্বো। তেসু <a name="P0.0387"></a> হেতুগন্থনীৰরণউপাদানকিলেসগোচ্ছকেসু চতুমগ্গৰজ্ঝা তণ্হা একেনেৰ <a name="M0.0417"></a> কোট্ঠাসেন ঠিতা। আসৰসংযোজনওঘযোগেসু চতুমগ্গৰজ্ঝাপি দ্বে কোট্ঠাসা হুত্বা ঠিতা। কথং? আসৰেসু কামাসৰো ভৰাসৰোতি, সংযোজনেসু কামরাগসংযোজনং ভৰরাগসংযোজনন্তি, ওঘেসু কামোঘো ভৰোঘোতি, যোগেসু কামযোগো ভৰযোগোতি।</p>
<p class="bodytext">ইমানি পন কিলেসৰত্থূনি কিলেসপটিপাটিযাপি আহরিতুং ৰট্টতি মগ্গপটিপাটিযাপি। কিলেসপটিপাটিযা <a name="V0.0410"></a> লোভো চতূহি মগ্গেহি পহীযতি, দোসো অনাগামিমগ্গেন, মোহমানা অরহত্তমগ্গেন, দিট্ঠিৰিচিকিচ্ছা সোতাপত্তিমগ্গেন, থিনাদীনি অরহত্তমগ্গেন। মগ্গপটিপাটিযা সোতাপত্তিমগ্গেন দিট্ঠিৰিচিকিচ্ছা পহীযন্তি, অনাগামিমগ্গেন দোসো, অরহত্তমগ্গেন সেসা সত্তাতি।</p>
<p class="bodytext"><a name="para1287"></a><span class="paranum">১২৮৭</span>. কামাৰচরনিদ্দেসে <span class="bld">হেট্ঠতো</span>তি হেট্ঠাভাগেন। <span class="bld">অৰীচিনিরয</span>ন্তি ৰা অগ্গিজালানং ৰা সত্তানং ৰা দুক্খৰেদনায ৰীচি, অন্তরং, ছিদ্দং এত্থ নত্থীতি অৰীচি। সুখসঙ্খাতো অযো এত্থ নত্থীতি নিরযো। নিরতিঅত্থেনপি নিরস্সাদত্থেনপি নিরযো। <span class="bld">পরিযন্তং করিত্বা</span>তি তং অৰীচিসঙ্খাতং নিরযং অন্তং কত্বা। <span class="bld">উপরিতো</span>তি উপরিভাগেন। <span class="bld">পরনিম্মিতৰসৰত্তিদেৰে</span>তি পরনিম্মিতেসু কামেসু ৰসং ৰত্তনতো এৰংলদ্ধৰোহারে দেৰে। <span class="bld">অন্তো করিত্বা</span>তি অন্তো পক্খিপিত্বা। <span class="bld">যং এতস্মিং অন্তরে</span>তি যে এতস্মিং ওকাসে। <span class="bld">এত্থাৰচরা</span>তি ইমিনা যস্মা এতস্মিং অন্তরে অঞ্ঞেপি চরন্তি কদাচি কত্থচি সম্ভৰতো, তস্মা তেসং অসঙ্গণ্হনত্থং ‘অৰচরা’তি ৰুত্তং। তেন যে এতস্মিং অন্তরে ওগাল়্হা হুত্বা চরন্তি সব্বত্থ সদা চ সম্ভৰতো, অধোভাগে চরন্তি অৰীচিনিরযস্স হেট্ঠা ভূতুপাদাযপৰত্তিভাৰেন, তেসং সঙ্গহো কতো হোতি। তে হি অৰগাল়্হাৰ চরন্তি, অধোভাগেৰ চরন্তীতি <span class="bld">অৰচরা। এত্থ পরিযাপন্না</span>তি ইমিনা পন যস্মা এতে এত্থাৰচরা অঞ্ঞত্থাপি অৰচরন্তি, ন পন তত্থ পরিযাপন্না হোন্তি, তস্মা তেসং অঞ্ঞত্থাপি অৰচরন্তানং পরিগ্গহো কতো হোতি। ইদানি তে এত্থ পরিযাপন্নধম্মে রাসিসুঞ্ঞতপচ্চযভাৰতো <a name="P0.0388"></a> চেৰ সভাৰতো চ দস্সেন্তো <span class="bld">খন্ধা</span>তিআদিমাহ।</p>
<p class="bodytext"><a name="para1289"></a><span class="paranum">১২৮৯</span>. রূপাৰচরনিদ্দেসে <a name="M0.0418"></a> <span class="bld">ব্রহ্মলোক</span>ন্তি পঠমজ্ঝানভূমিসঙ্খাতং ব্রহ্মট্ঠানং। সেসমেত্থ কামাৰচরনিদ্দেসে ৰুত্তনযেনেৰ ৰেদিতব্বং। <span class="bld">সমাপন্নস্স ৰা</span>তিআদীসু পঠমপদেন কুসলজ্ঝানং ৰুত্তং, দুতিযেন ৰিপাকজ্ঝানং, ৰুত্তং ততিযেন কিরিযজ্ঝানং ৰুত্তন্তি ৰেদিতব্বং।</p>
<p class="bodytext"><a name="para1291"></a><span class="paranum">১২৯১</span>. অরূপাৰচরনিদ্দেসে <span class="bld">আকাসানঞ্চাযতনূপগে</span>তি আকাসানঞ্চাযতনসঙ্খাতং ভৰং উপগতে। দুতিযপদেপি এসেৰ নযো। সেসং হেট্ঠা ৰুত্তনযেনেৰ ৰেদিতব্বং।</p>
<p class="bodytext"><a name="para1301"></a><span class="paranum">১৩০১</span>. সরণদুকনিদ্দেসে য্বাযং তীসু অকুসলমূলেসু মোহো, সো লোভসম্পযুত্তো চ লোভেন <a name="V0.0411"></a> <span class="bld">সরণো,</span> দোসসম্পযুত্তো চ দোসেন সরণো। ৰিচিকিচ্ছুদ্ধচ্চসম্পযুত্তো পন মোহো দিট্ঠিসম্পযুত্তেন চেৰ রূপরাগঅরূপরাগসঙ্খাতেন চ রাগরণেন পহানেকট্ঠভাৰতো সরণো সরজোতি ৰেদিতব্বো।</p>
<p class="title">সুত্তন্তিকদুকনিক্খেপকথা</p>
<p class="bodytext"><a name="para1303"></a><span class="paranum">১৩০৩</span>. সুত্তন্তিকদুকেসু মাতিকাকথাযং অত্থতো ৰিৰেচিতত্তা যানি চ নেসং নিদ্দেসপদানি তেসম্পি হেট্ঠা ৰুত্তনযেনেৰ সুৰিঞ্ঞেয্যত্তা যেভুয্যেন উত্তানত্থানি এৰ। ইদং পনেত্থ ৰিসেসমত্তং – <span class="bld">ৰিজ্জূপমদুকে</span> তাৰ চক্খুমা কির পুরিসো মেঘন্ধকারে রত্তিং মগ্গং পটিপজ্জি। তস্স অন্ধকারতায মগ্গো ন পঞ্ঞাযি। ৰিজ্জু নিচ্ছরিত্বা অন্ধকারং ৰিদ্ধংসেসি। অথস্স অন্ধকারৰিগমা মগ্গো পাকটো অহোসি। সো দুতিযম্পি গমনং অভিনীহরি। দুতিযম্পি অন্ধকারো ওত্থরি। মগ্গো ন পঞ্ঞাযি। ৰিজ্জু নিচ্ছরিত্বা তং ৰিদ্ধংসেসি। ৰিগতে অন্ধকারে মগ্গো পাকটো অহোসি। ততিযম্পি গমনং অভিনীহরি। অন্ধকারো ওত্থরি। মগ্গো ন পঞ্ঞাযি। ৰিজ্জু নিচ্ছরিত্বা অন্ধকারং ৰিদ্ধংসেসি।</p>
<p class="bodytext">তত্থ চক্খুমতো পুরিসস্স অন্ধকারে মগ্গপটিপজ্জনং ৰিয অরিযসাৰকস্স সোতাপত্তিমগ্গত্থায ৰিপস্সনারম্ভো। অন্ধকারে মগ্গস্স অপঞ্ঞাযনকালো ৰিয সচ্চচ্ছাদকতমং। ৰিজ্জুযা নিচ্ছরিত্বা অন্ধকারস্স ৰিদ্ধংসিতকালো ৰিয সোতাপত্তিমগ্গোভাসেন উপ্পজ্জিত্বা সচ্চচ্ছাদকতমস্স <a name="M0.0419"></a> ৰিনোদিতকালো। ৰিগতে অন্ধকারে মগ্গস্স পাকটকালো ৰিয <a name="P0.0389"></a> সোতাপত্তিমগ্গস্স চতুন্নং সচ্চানং পাকটকালো। মগ্গস্স পাকটং পন মগ্গসমঙ্গিপুগ্গলস্স পাকটমেৰ। দুতিযগমনাভিনীহারো ৰিয সকদাগামিমগ্গত্থায ৰিপস্সনারম্ভো। অন্ধকারে মগ্গস্স অপঞ্ঞাযনকালো ৰিয সচ্চচ্ছাদকতমং। দুতিযং ৰিজ্জুযা নিচ্ছরিত্বা অন্ধকারস্স ৰিদ্ধংসিতকালো ৰিয সকদাগামিমগ্গোভাসেন উপ্পজ্জিত্বা সচ্চচ্ছাদকতমস্স ৰিনোদিতকালো। ৰিগতে অন্ধকারে মগ্গস্স পাকটকালো ৰিয সকদাগামিমগ্গস্স চতুন্নং সচ্চানং পাকটকালো। মগ্গস্স পাকটং পন মগ্গসমঙ্গিপুগ্গলস্স পাকটমেৰ। ততিযগমনাভিনীহারো ৰিয অনাগামিমগ্গত্থায ৰিপস্সনারম্ভো। অন্ধকারে মগ্গস্স অপঞ্ঞাযনকালো ৰিয সচ্চচ্ছাদকতমং। ততিযং ৰিজ্জুযা নিচ্ছরিত্বা অন্ধকারস্স ৰিদ্ধংসিতকালো ৰিয অনাগামিমগ্গোভাসেন উপ্পজ্জিত্বা সচ্চচ্ছাদকতমস্স ৰিনোদিতকালো। ৰিগতে <a name="V0.0412"></a> অন্ধকারে মগ্গস্স পাকটকালো ৰিয অনাগামিমগ্গস্স চতুন্নং সচ্চানং পাকটকালো। মগ্গস্স পাকটং পন মগ্গসমঙ্গিপুগ্গলস্স পাকটমেৰ।</p>
<p class="bodytext">ৰজিরস্স পন পাসাণো ৰা মণি ৰা অভেজ্জো নাম নত্থি। যত্থ পততি তং ৰিনিৰিদ্ধমেৰ হোতি। ৰজিরং খেপেন্তং অসেসেত্বা খেপেতি। ৰজিরেন গতমগ্গো নাম পুন পাকতিকো ন হোতি। এৰমেৰ অরহত্তমগ্গস্স অৰজ্ঝকিলেসো নাম নত্থি। সব্বকিলেসে ৰিনিৰিজ্ঝতি ৰজিরং ৰিয। অরহত্তমগ্গোপি কিলেসে খেপেন্তো অসেসেত্বা খেপেতি। ৰজিরেন গতমগ্গস্স পুন পাকতিকত্তাভাৰো ৰিয অরহত্তমগ্গেন পহীনকিলেসানং পুন পচ্চুদাৰত্তনং নাম নত্থীতি।</p>
<p class="bodytext"><a name="para1307"></a><span class="paranum">১৩০৭</span>. <span class="bld">বালদুক</span>নিদ্দেসে বালেসু অহিরিকানোত্তপ্পানি পাকটানি, মূলানি চ সেসানং বালধম্মানং। অহিরিকো হি অনোত্তপ্পী চ ন কিঞ্চি অকুসলং ন করোতি নামাতি। এতানি দ্বে পঠমংযেৰ ৰিসুং ৰুত্তানি। সুক্কপক্খেপি অযমেৰ নযো। তথা কণ্হদুকে।</p>
<p class="bodytext"><a name="para1311"></a><span class="paranum">১৩১১</span>. <span class="bld">তপনীযদুক</span>নিদ্দেসে কতত্তা চ অকতত্তা চ তপনং ৰেদিতব্বং। <span class="bld">কাযদুচ্চরিতাদীনি</span> <a name="P0.0390"></a> হি কতত্তা তপন্তি, কাযসুচরিতাদীনি অকতত্তা। তথা হি পুগ্গলো ‘কতং মে কাযদুচ্চরিত’ন্তি তপ্পতি, ‘অকতং মে কাযসুচরিত’ন্তি তপ্পতি। ‘কতং মে ৰচীদুচ্চরিত’ন্তি তপ্পতি…পে॰… ‘অকতং মে <a name="M0.0420"></a> মনোসুচরিত’ন্তি তপ্পতি। অতপনীযেপি এসেৰ নযো। কল্যাণকারী হি পুগ্গলো ‘কতং মে কাযসুচরিত’ন্তি ন তপ্পতি, ‘অকতং মে কাযদুচ্চরিত’ন্তি ন তপ্পতি…পে॰… ‘অকতং মে মনোদুচ্চরিত’ন্তি ন তপ্পতীতি (অ॰ নি॰ ২.৩)।</p>
<p class="bodytext"><a name="para1313"></a><span class="paranum">১৩১৩</span>. <span class="bld">অধিৰচনদুক</span>নিদ্দেসে <span class="bld">যা তেসং তেসং ধম্মান</span>ন্তি সব্বধম্মগ্গহণং। সঙ্খাযতীতি <span class="bld">সঙ্খা,</span> সংকথিযতীতি অত্থো। কিন্তি সংকথিযতি? অহন্তি মমন্তি পরোতি পরস্সাতি সত্তোতি ভাৰোতি পোসোতি পুগ্গলোতি নরোতি মাণৰোতি তিস্সোতি দত্তোতি, ‘মঞ্চো পীঠং ভিসি বিম্বোহনং’ ‘ৰিহারো পরিৰেণং দ্বারং ৰাতপান’ন্তি এৰং অনেকেহি আকারেহি সংকথিযতীতি <span class="bld">‘সঙ্খা’</span>। সমঞ্ঞাযতীতি <span class="bld">সমঞ্ঞা</span>। কিন্তি সমঞ্ঞাযতি? ‘অহন্তি…পে॰… ৰাতপান’ন্তি সমঞ্ঞাযতীতি <a name="V0.0413"></a> ‘সমঞ্ঞা’। পঞ্ঞাপিযতীতি <span class="bld">পঞ্ঞত্তি</span>। ৰোহরিযতীতি <span class="bld">ৰোহারো</span>। কিন্তি ৰোহরিযতি? ‘অহ’ন্তি…পে॰… ‘ৰাতপান’ন্তি ৰোহরিযতীতি ৰোহারো।</p>
<p class="bodytext"><span class="bld">নাম</span>ন্তি চতুব্বিধং নামং – সামঞ্ঞনামং গুণনামং কিত্তিমনামং ওপপাতিকনামন্তি। তত্থ পঠমকপ্পিকেসু মহাজনেন সম্মন্নিত্বা ঠপিতত্তা মহাসম্মতোতি রঞ্ঞো নামং ‘সামঞ্ঞনামং’ নাম। যং সন্ধায ৰুত্তং – ‘‘মহাজনসম্মতোতি খো, ৰাসেট্ঠ, মহাসম্মতো ত্বেৰ পঠমং অক্খরং উপনিব্বত্ত’’ন্তি (দী॰ নি॰ ৩.১৩১)। ধম্মকথিকো <a name="P0.0391"></a> পংসুকূলিকো ৰিনযধরো তেপিটকো সদ্ধো পসন্নোতি এৰরূপং গুণতো আগতনামং ‘গুণনামং’ নাম। ভগৰা অরহং সম্মাসম্বুদ্ধোতিআদীনিপি তথাগতস্স অনেকানি নামসতানি গুণনামানেৰ। তেন ৰুত্তং –</p>
<p class="gatha1">‘‘অসঙ্খ্যেয্যানি নামানি, সগুণেন মহেসিনো।</p>
<p class="gathalast">গুণেন নামমুদ্ধেয্যং, অপি নামসহস্সতো’’তি॥</p>
<p class="bodytext">যং পন জাতস্স কুমারকস্স নামগ্গহণদিৰসে দক্খিণেয্যানং সক্কারং কত্বা সমীপে ঠিতা ঞাতকা কপ্পেত্বা পকপ্পেত্বা ‘অযং অসুকোনামা’তি নামং করোন্তি, ইদং ‘কিত্তিমনাম’ নাম। যা পন পুরিমপঞ্ঞত্তি পচ্ছিমপঞ্ঞত্তিযং পততি, পুরিমৰোহারো পচ্ছিমৰোহারে পততি, সেয্যথিদং – পুরিমকপ্পেপি চন্দো চন্দোযেৰ নাম, এতরহিপি চন্দোৰ। অতীতে সূরিযো… সমুদ্দো… পথৰী… পব্বতো পব্বতোযেৰ, নাম, এতরহিপি <a name="M0.0421"></a> পব্বতোযেৰাতি ইদং ‘ওপপাতিকনামং’ নাম। ইদং চতুব্বিধম্পি নামং এত্থ নামমেৰ হোতি।</p>
<p class="bodytext"><span class="bld">নামকম্ম</span>ন্তি নামকরণং। <span class="bld">নামধেয্য</span>ন্তি নামট্ঠপনং। <span class="bld">নিরুত্তী</span>তি নামনিরুত্তি। <span class="bld">ব্যঞ্জন</span>ন্তি নামব্যঞ্জনং। যস্মা পনেতং অত্থং ব্যঞ্জেতি তস্মা এৰং ৰুত্তং। <span class="bld">অভিলাপো</span>তি নামাভিলাপোৰ। <span class="bld">সব্বেৰ ধম্মা অধিৰচনপথা</span>তি অধিৰচনস্স নোপথধম্মো নাম নত্থি। একধম্মো সব্বধম্মেসু নিপততি, সব্বধম্মা একধম্মস্মিং নিপতন্তি। কথং? অযঞ্হি নামপঞ্ঞত্তি একধম্মো, সো সব্বেসু চতুভূমকধম্মেসু নিপততি। সত্তোপি সঙ্খারোপি নামতো মুত্তকো নাম নত্থি।</p>
<p class="bodytext">অটৰীপব্বতাদীসু রুক্খোপি জানপদানং ভারো। তে হি ‘অযং কিং রুক্খো নামা’তি পুট্ঠা ‘খদিরো’ ‘পলাসো’তি অত্তনা জাননকনামং কথেন্তি। যস্স নামং ন জানন্তি তম্পি ‘অনামকো’ <a name="V0.0414"></a> নামাতি ৰদন্তি। তম্পি তস্স নামধেয্যমেৰ হুত্বা তিট্ঠতি। সমুদ্দে মচ্ছকচ্ছপাদীসুপি এসেৰ নযো। ইতরে দ্বে দুকা ইমিনা সমানত্থা এৰ।</p>
<p class="bodytext"><a name="para1316"></a><span class="paranum">১৩১৬</span>. <span class="bld">নামরূপদুকে</span> <a name="P0.0392"></a> নামকরণট্ঠেন চ নমনট্ঠেন চ নামনট্ঠেন চ <span class="bld">নামং</span>। তত্থ চত্তারো খন্ধা তাৰ <span class="bld">নামকরণট্ঠেন</span> ‘নামং’। যথা হি মহাজনসম্মতত্তা মহাসম্মতস্স মহাসম্মতোতি নামং অহোসি, যথা ৰা মাতাপিতরো ‘অযং তিস্সো নাম হোতু, ফুস্সো নাম হোতূ’তি এৰং পুত্তস্স কিত্তিমনামং করোন্তি, যথা ৰা ‘ধম্মকথিকো’ ‘ৰিনযধরো’তি গুণতো নামং আগচ্ছতি, ন এৰং ৰেদনাদীনং। ৰেদনাদযো হি মহাপথৰীআদযো ৰিয অত্তনো নামং করোন্তাৰ উপ্পজ্জন্তি। তেসু উপ্পন্নেসু তেসং নামং উপ্পন্নমেৰ হোতি। ন হি ৰেদনং উপ্পন্নং ‘ত্বং ৰেদনা নাম হোহী’তি কোচি ভণতি। ন চ তস্সা নামগ্গহণকিচ্চং অত্থি। যথা পথৰিযা উপ্পন্নায ‘ত্বং পথৰী নাম হোহী’তি নামগ্গহণকিচ্চং নত্থি, চক্কৰাল়সিনেরুচন্দিমসূরিযনক্খত্তেসু উপ্পন্নেসু ‘ত্বং চক্কৰাল়ং নাম হোহি ত্বং নক্খত্তং নাম হোহী’তি নামগ্গহণকিচ্চং নত্থি, নামং উপ্পন্নমেৰ হোতি, ওপপাতিকপঞ্ঞত্তিযং নিপততি, এৰং ৰেদনায উপ্পন্নায ‘ত্বং ৰেদনা নাম হোহী’তি নামগ্গহণকিচ্চং নত্থি। তায <a name="M0.0422"></a> উপ্পন্নায ৰেদনাতি নামং উপ্পন্নমেৰ হোতি। ওপপাতিকপঞ্ঞত্তিযং নিপততি। সঞ্ঞাদীসুপি এসেৰ নযো। অতীতেপি হি ৰেদনা ৰেদনাযেৰ, সঞ্ঞা… সঙ্খারা… ৰিঞ্ঞাণং ৰিঞ্ঞাণমেৰ। অনাগতেপি, পচ্চুপ্পন্নেপি। নিব্বানং পন সদাপি নিব্বানমেৰাতি। ‘নামকরণট্ঠেন’ নামং।</p>
<p class="bodytext"><span class="bld">‘নমনট্ঠেনা’পি</span> চেত্থ চত্তারো খন্ধা নামং। তে হি আরম্মণাভিমুখা নমন্তি। <span class="bld">‘নামনট্ঠেন’</span> সব্বম্পি নামং। চত্তারো হি খন্ধা আরম্মণে অঞ্ঞমঞ্ঞং নামেন্তি। নিব্বানং আরম্মণাধিপতিপচ্চযতায অত্তনি অনৰজ্জধম্মে নামেতি।</p>
<p class="bodytext"><a name="para1318"></a><span class="paranum">১৩১৮</span>. অৰিজ্জাভৰতণ্হা ৰট্টমূলসমুদাচারদস্সনত্থং গহিতা।</p>
<p class="bodytext"><a name="para1320"></a><span class="paranum">১৩২০</span>. <span class="bld">ভৰিস্সতি অত্তা চ লোকো চা</span>তি খন্ধপঞ্চকং অত্তা চ লোকো চাতি গহেত্বা ‘তং ভৰিস্সতী’তি গহণাকারেন নিৰিট্ঠা <span class="bld">সস্সতদিট্ঠি</span>। দুতিযা <span class="bld">‘ন ভৰিস্সতী’</span>তি আকারেন নিৰিট্ঠা উচ্ছেদদিট্ঠি।</p>
<p class="bodytext"><a name="para1326"></a><span class="paranum">১৩২৬</span>. <span class="bld">পুব্বন্তং</span> <a name="P0.0393"></a> <a name="V0.0415"></a> <span class="bld">আরব্ভা</span>তি অতীতকোট্ঠাসং আরম্মণং করিত্বা। ইমিনা ব্রহ্মজালে আগতা অট্ঠারস পুব্বন্তানুদিট্ঠিযো গহিতা। <span class="bld">অপরন্তং আরব্ভা</span>তি অনাগতকোট্ঠাসং আরম্মণং করিত্বা। ইমিনা তত্থেৰ আগতা চতুচত্তালীস অপরন্তানুদিট্ঠিযো গহিতা।</p>
<p class="bodytext"><a name="para1332"></a><span class="paranum">১৩৩২</span>. দোৰচস্সতানিদ্দেসে <span class="bld">সহধম্মিকে ৰুচ্চমানে</span>তি সহধম্মিকং নাম যং ভগৰতা পঞ্ঞত্তং সিক্খাপদং, তস্মিং ৰত্থুং দস্সেত্বা আপত্তিং আরোপেত্বা ‘ইদং নাম ত্বং আপত্তিং আপন্নো, ইঙ্ঘ দেসেহি ৰুট্ঠাহি পটিকরোহী’তি ৰুচ্চমানে। <span class="bld">দোৰচস্সায</span>ন্তিআদীসু এৰং চোদিযমানস্স পটিচোদনায ৰা অপ্পদক্খিণগাহিতায ৰা দুব্বচস্স কম্মং দোৰচস্সাযং। তদেৰ দোৰচস্সন্তিপি ৰুচ্চতি। তস্স ভাৰো <span class="bld">দোৰচস্সিযং</span>। ইতরং তস্সেৰ ৰেৰচনং। <span class="bld">ৰিপ্পটিকূলগাহিতা</span>তি ৰিলোমগাহিতা। ৰিলোমগহণসঙ্খাতেন ৰিপচ্চনীকেন সাতং অস্সাতি ৰিপচ্চনীকসাতো। ‘পটাণিকগহণং গহেত্বা একপদেনেৰ তং নিস্সদ্দমকাসি’ন্তি সুখং পটিলভন্তস্সেতং অধিৰচনং। তস্স ভাৰো <span class="bld">ৰিপচ্চনীকসাততা</span>। ওৰাদং অনাদিযনৰসেন অনাদরস্স ভাৰো <span class="bld">অনাদরিযং</span>। ইতরং তস্সেৰ ৰেৰচনং। অনাদিযনাকারো ৰা <span class="bld">অনাদরতা</span>। গরুৰাসং অৰসনৰসেন উপ্পন্নো অগারৰভাৰো <span class="bld">অগারৰতা</span>। সজেট্ঠকৰাসং অৰসনৰসেন উপ্পন্নো অপ্পটিস্সৰভাৰো <span class="bld">অপ্পটিস্সৰতা। অযং ৰুচ্চতী</span>তি অযং <a name="M0.0423"></a> এৰরূপা দোৰচস্সতা নাম ৰুচ্চতি। অত্থতো পনেসা তেনাকারেন পৰত্তা চত্তারো খন্ধা, সঙ্খারক্খন্ধোযেৰ ৰাতি। <span class="bld">পাপমিত্ততাদীসু</span>পি এসেৰ নযো। দোৰচস্সতা পাপমিত্ততাদযো হি ৰিসুং চেতসিকধম্মা নাম নত্থি।</p>
<p class="bodytext"><a name="para1333"></a><span class="paranum">১৩৩৩</span>. নত্থি <a name="P0.0394"></a> এতেসং সদ্ধাতি <span class="bld">অস্সদ্ধা;</span> বুদ্ধাদীনি ৰত্থূনি ন সদ্দহন্তীতি অত্থো। <span class="bld">দুস্সীলা</span>তি সীলস্স দুন্নামং নত্থি, নিস্সীলাতি অত্থো। <span class="bld">অপ্পস্সুতা</span>তি সুতরহিতা। পঞ্চ মচ্ছরিযানি এতেসং অত্থীতি <span class="bld">মচ্ছরিনো। দুপ্পঞ্ঞা</span>তি নিপ্পঞ্ঞা। সেৰনকৰসেন <span class="bld">সেৰনা</span>। বলৰসেৰনা <span class="bld">নিসেৰনা</span>। সব্বতোভাগেন সেৰনা <span class="bld">সংসেৰনা</span>। উপসগ্গৰসেন ৰা পদং ৰড্ঢিতং। তীহিপি সেৰনাৰ কথিতা। <span class="bld">ভজনা</span>তি উপসঙ্কমনা। <span class="bld">সম্ভজনা</span>তি সব্বতোভাগেন ভজনা। উপসগ্গৰসেন ৰা পদং ৰড্ঢিতং। <span class="bld">ভত্তী</span>তি দল়্হভত্তি। <span class="bld">সম্ভত্তী</span>তি সব্বতোভাগেন ভত্তি। উপসগ্গৰসেন ৰা পদং ৰড্ঢিতং। দ্বীহিপি দল়্হভত্তি এৰ কথিতা। <span class="bld">তংসম্পৰঙ্কতা</span>তি তেসু পুগ্গলেসু কাযেন চেৰ চিত্তেন চ সম্পৰঙ্কভাৰো; তন্নিন্নতা তপ্পোণতা তপ্পব্ভারতাতি অত্থো।</p>
<p class="bodytext"><a name="para1334"></a><span class="paranum">১৩৩৪</span>. সোৰচস্সতাদুকনিদ্দেসোপি ৰুত্তপটিপক্খনযেন ৰেদিতব্বো।</p>
<p class="bodytext"><a name="para1336"></a><span class="paranum">১৩৩৬</span>. <span class="bld">পঞ্চপি</span> <a name="V0.0416"></a> <span class="bld">আপত্তিক্খন্ধা</span>তি মাতিকানিদ্দেসেন ‘পারাজিকং সঙ্ঘাদিসেসং পাচিত্তিযং পাটিদেসনীযং দুক্কট’ন্তি ইমা পঞ্চ আপত্তিযো। <span class="bld">সত্তপি আপত্তিক্খন্ধা</span>তি ৰিনযনিদ্দেসেন ‘পারাজিকং সঙ্ঘাদিসেসং থুল্লচ্চযং পাচিত্তিযং পাটিদেসনীযং দুক্কটং দুব্ভাসিত’ন্তি ইমা সত্ত আপত্তিযো। তত্থ সহ ৰত্থুনা তাসং আপত্তীনং পরিচ্ছেদজাননকপঞ্ঞা <span class="bld">আপত্তিকুসলতা</span> নাম। সহ কম্মৰাচায আপত্তিৰুট্ঠানপরিচ্ছেদজাননকপঞ্ঞা পন <span class="bld">আপত্তিৰুট্ঠানকুসলতা</span> নাম।</p>
<p class="bodytext"><a name="para1338"></a><span class="paranum">১৩৩৮</span>. সমাপজ্জিতব্বতো সমাপত্তি। সহ পরিকম্মেন অপ্পনাপরিচ্ছেদজাননকপঞ্ঞা পন <span class="bld">সমাপত্তিকুসলতা</span> নাম। ‘চন্দে ৰা সূরিযে ৰা নক্খত্তে ৰা এত্তকং ঠানং গতে ৰুট্ঠহিস্সামী’তি অৰিরজ্ঝিত্বা তস্মিংযেৰ সমযে ৰুট্ঠানকপঞ্ঞায অত্থিতায <span class="bld">সমাপত্তিৰুট্ঠানকুসলতা</span> নাম।</p>
<p class="bodytext"><a name="para1340"></a><span class="paranum">১৩৪০</span>. অট্ঠারসন্নং <a name="M0.0424"></a> <a name="P0.0395"></a> ধাতূনং উগ্গহমনসিকারসৰনধারণপরিচ্ছেদজাননকপঞ্ঞা <span class="bld">ধাতুকুসলতা</span> নাম। তাসংযেৰ উগ্গহমনসিকারজাননকপঞ্ঞা <span class="bld">মনসিকারকুসলতা</span> নাম।</p>
<p class="bodytext"><a name="para1342"></a><span class="paranum">১৩৪২</span>. দ্বাদসন্নং আযতনানং উগ্গহমনসিকারসৰনধারণপরিচ্ছেদজাননকপঞ্ঞা লতা নাম। তীসুপি ৰা এতাসু কুসলতাসু উগ্গহো মনসিকারো সৰনং সম্মসনং পটিৰেধো পচ্চৰেক্খণাতি সব্বং ৰট্টতি। তত্থ সৰনউগ্গহপচ্চৰেক্খণা লোকিযা, পটিৰেধো লোকুত্তরো। সম্মসনমনসিকারা লোকিযলোকুত্তরমিস্সকা। ‘অৰিজ্জাপচ্চযা সঙ্খারা’তিআদীনি (ৰিভ॰ অট্ঠ॰ ২২৫) পটিচ্চসমুপ্পাদৰিভঙ্গে আৰিভৰিস্সন্তি। ‘ইমিনা পন পচ্চযেন ইদং হোতী’তি জাননকপঞ্ঞা <span class="bld">পটিচ্চসমুপ্পাদকুসলতা</span> নাম।</p>
<p class="bodytext"><a name="para1344"></a><span class="paranum">১৩৪৪</span>. ঠানাট্ঠানকুসলতাদুকনিদ্দেসে <span class="bld">হেতূ পচ্চযা</span>তি উভযম্পেতং অঞ্ঞমঞ্ঞৰেৰচনং। চক্খুপসাদো হি রূপং আরম্মণং কত্বা উপ্পজ্জনকস্স চক্খুৰিঞ্ঞাণস্স হেতু চেৰ পচ্চযো চ। তথা সোতপসাদাদযো সোতৰিঞ্ঞাণাদীনং, অম্ববীজাদীনি চ অম্বফলাদীনং। দুতিযনযে <span class="bld">যে যে ধম্মা</span>তি ৰিসভাগপচ্চযধম্মানং নিদস্সনং। <span class="bld">যেসং যেস</span>ন্তি ৰিসভাগপচ্চযসমুপ্পন্নধম্মনিদস্সনং। <span class="bld">ন হেতূ ন পচ্চযা</span>তি চক্খুপসাদো সদ্দং আরম্মণং কত্বা উপ্পজ্জনকস্স সোতৰিঞ্ঞাণস্স ন হেতু ন পচ্চযো। তথা সোতপসাদাদযো অৰসেসৰিঞ্ঞাণাদীনং। অম্বাদযো চ তালাদীনং উপ্পত্তিযাতি এৰমত্থো ৰেদিতব্বো।</p>
<p class="bodytext"><a name="para1346"></a><span class="paranum">১৩৪৬</span>. অজ্জৰমদ্দৰনিদ্দেসে <a name="V0.0417"></a> <span class="bld">নীচচিত্ততা</span>তি পদমত্তমেৰ ৰিসেসো। তস্সত্থো – মানাভাৰেন নীচং চিত্তং অস্সাতি নীচচিত্তো। নীচচিত্তস্স ভাৰো নীচচিত্ততা। সেসং চিত্তুজুকতাচিত্তমুদুতানং পদভাজনীযে আগতমেৰ।</p>
<p class="bodytext"><a name="para1348"></a><span class="paranum">১৩৪৮</span>. খন্তিনিদ্দেসে খমনকৰসেন <span class="bld">খন্তি</span>। খমনাকারো <span class="bld">খমনতা</span>। অধিৰাসেন্তি এতায, অত্তনো উপরি আরোপেত্বা ৰাসেন্তি, ন পটিবাহন্তি, ন পচ্চনীকতায তিট্ঠন্তীতি <span class="bld">অধিৰাসনতা</span> <a name="P0.0396"></a>। অচণ্ডিকস্স ভাৰো <span class="bld">অচণ্ডিক্কং। অনসুরোপো</span>তি অসুরোপো ৰুচ্চতি ন সম্মারোপিতত্তা দুরুত্তৰচনং। তপ্পটিপক্খতো অনসুরোপো সুরুত্তৰাচাতি অত্থো। এৰমেত্থ ফলূপচারেন <a name="M0.0425"></a> কারণং নিদ্দিট্ঠং। <span class="bld">অত্তমনতা চিত্তস্সা</span>তি সোমনস্সৰসেন চিত্তস্স সকমনতা, অত্তনো চিত্তসভাৰোযেৰ, ন ব্যাপন্নচিত্ততাতি অত্থো।</p>
<p class="bodytext"><a name="para1349"></a><span class="paranum">১৩৪৯</span>. সোরচ্চনিদ্দেসে <span class="bld">কাযিকো অৰীতিক্কমো</span>তি তিৰিধং কাযসুচরিতং। <span class="bld">ৰাচসিকো অৰীতিক্কমো</span>তি চতুব্বিধং ৰচীসুচরিতং। কাযিকৰাচসিকোতি ইমিনা কাযৰচীদ্বারসমুট্ঠিতং আজীৰট্ঠমকসীলং পরিযাদিযতি। <span class="bld">ইদং ৰুচ্চতি সোরচ্চ</span>ন্তি ইদং পাপতো সুট্ঠু ওরতত্তা সোরচ্চং নাম ৰুচ্চতি। <span class="bld">সব্বোপি সীলসংৰরো</span>তি ইদং যস্মা ন কেৰলং কাযৰাচাহেৰ অনাচারং আচরতি মনসাপি আচরতি এৰ, তস্মা মানসিকসীলং পরিযাদায দস্সেতুং ৰুত্তং।</p>
<p class="bodytext"><a name="para1350"></a><span class="paranum">১৩৫০</span>. সাখল্যনিদ্দেসে <span class="bld">অণ্ডকা</span>তি যথা সদোসে রুক্খে অণ্ডকানি উট্ঠহন্তি, এৰং সদোসতায খুংসনৰম্ভনাদিৰচনেহি অণ্ডকা জাতা। <span class="bld">কক্কসা</span>তি পূতিকা সা যথা নাম পূতিরুক্খো কক্কসো হোতি পগ্ঘরিতচুণ্ণো এৰং কক্কসা হোতি। সোতং ঘংসযমানা ৰিয পৰিসতি। তেন ৰুত্তং ‘কক্কসা’তি। <span class="bld">পরকটুকা</span>তি পরেসং কটুকা অমনাপা দোসজননী। <span class="bld">পরাভিসজ্জনী</span>তি কুটিলকণ্টকসাখা ৰিয চম্মেসু ৰিজ্ঝিত্বা পরেসং অভিসজ্জনী, গন্তুকামানম্পি গন্তুং অদত্বা লগ্গনকারী। <span class="bld">কোধসামন্তা</span>তি কোধস্স আসন্না। <span class="bld">অসমাধিসংৰত্তনিকা</span>তি অপ্পনাসমাধিস্স ৰা উপচারসমাধিস্স ৰা অসংৰত্তনিকা। ইতি সব্বানেৰেতানি সদোসৰাচায ৰেৰচনানি। <span class="bld">তথারূপিং ৰাচং পহাযা</span>তি ইদং ফরুসৰাচং অপ্পজহিত্বা <a name="P0.0397"></a> ঠিতস্স অন্তরন্তরে পৰত্তাপি সণ্হৰাচা অসণ্হৰাচা এৰ নামাতি দীপনত্থং ৰুত্তং।</p>
<p class="bodytext"><span class="bld">নেল়া</span>তি <a name="V0.0418"></a> এল়ং ৰুচ্চতি দোসো। নাস্সা এল়ন্তি নেল়া; নিদ্দোসাতি অত্থো। ‘‘নেল়ঙ্গো সেতপচ্ছাদো’’তি (উদা॰ ৬৫; সং॰ নি॰ ৪.৩৪৭; পেটকো॰ ২৫) এত্থ ৰুত্তনেল়ং ৰিয। <span class="bld">কণ্ণসুখা</span>তি ব্যঞ্জনমধুরতায কণ্ণানং সুখা, সূচিৰিজ্ঝনং ৰিয কণ্ণসূলং ন জনেতি। অত্থমধুরতায সরীরে কোপং অজনেত্বা পেমং জনেতীতি <span class="bld">পেমনীযা</span>। হদযং গচ্ছতি, অপ্পটিহঞ্ঞমানা সুখেন চিত্তং পৰিসতীতি <span class="bld">হদযঙ্গমা</span>। গুণপরিপুণ্ণতায পুরে ভৰাতি <span class="bld">পোরী</span>। পুরে সংৰড্ঢনারী ৰিয সুকুমারাতিপি পোরী। পুরস্স এসাতিপি পোরী; নগরৰাসীনং কথাতি অত্থো। নগরৰাসিনো হি <a name="M0.0426"></a> যুত্তকথা হোন্তি। পিতিমত্তং পিতাতি ভাতিমত্তং ভাতাতি ৰদন্তি। এৰরূপী কথা বহুনো জনস্স কন্তা হোতীতি <span class="bld">বহুজনকন্তা</span>। কন্তভাৰেনেৰ বহুনো জনস্স মনাপা চিত্তৰুড্ঢিকরাতি <span class="bld">বহুজনমনাপা। যা তত্থা</span>তি যা তস্মিং পুগ্গলে। <span class="bld">সণ্হৰাচতা</span>তি মট্ঠৰাচতা। <span class="bld">সখিলৰাচতা</span>তি মুদুৰাচতা। <span class="bld">অফরুসৰাচতা</span>তি অকক্খল়ৰাচতা।</p>
<p class="bodytext"><a name="para1351"></a><span class="paranum">১৩৫১</span>. পটিসন্থারনিদ্দেসে <span class="bld">আমিসপটিসন্থারো</span>তি আমিসঅলাভেন অত্তনা সহ পরেসং ছিদ্দং যথা পিহিতং হোতি পটিচ্ছন্নং এৰং আমিসেন পটিসন্থরণং। <span class="bld">ধম্মপটিসন্থারো</span>তি ধম্মস্স অপ্পটিলাভেন অত্তনা সহ পরেসং ছিদ্দং যথা পিহিতং হোতি পটিচ্ছন্নং, এৰং ধম্মেন পটিসন্থরণং। <span class="bld">পটিসন্থারকো হোতী</span>তি দ্বেযেৰ হি লোকসন্নিৰাসস্স ছিদ্দানি, তেসং পটিসন্থারকো হোতি। আমিসপটিসন্থারেন ৰা ধম্মপটিসন্থারেন ৰাতি ইমিনা দুৰিধেন পটিসন্থারেন পটিসন্থারকো হোতি, পটিসন্থরতি, নিরন্তরং করোতি।</p>
<p class="bodytext">তত্রাযং আদিতো পট্ঠায কথা – পটিসন্থারকেন হি ভিক্খুনা আগন্তুকং আগচ্ছন্তং দিস্বাৰ পচ্চুগ্গন্ত্বা পত্তচীৰরং <a name="P0.0398"></a> গহেতব্বং, আসনং দাতব্বং, তালৰণ্টেন বীজিতব্বং, পাদা ধোৰিত্বা মক্খেতব্বা, সপ্পিফাণিতে সতি ভেসজ্জং দাতব্বং, পানীযেন পুচ্ছিতব্বো, আৰাসো পটিজগ্গিতব্বো। এৰং একদেসেন আমিসপটিসন্থারো কতো নাম হোতি।</p>
<p class="bodytext">সাযং পন নৰকতরেপি অত্তনো উপট্ঠানং অনাগতেযেৰ, তস্স সন্তিকং গন্ত্বা নিসীদিত্বা অৰিসযে অপুচ্ছিত্বা তস্স ৰিসযে পঞ্হো পুচ্ছিতব্বো। ‘তুম্হে কতরভাণকা’তি অপুচ্ছিত্বা তুম্হাকং ‘আচরিযুপজ্ঝাযা কতরং গন্থং ৰল়ঞ্জেন্তী’তি পুচ্ছিত্বা পহোনকট্ঠানে পঞ্হো পুচ্ছিতব্বো। সচে কথেতুং সক্কোতি ইচ্চেতং কুসলং। নো চে সক্কোতি সযং কথেত্বা দাতব্বং। এৰং একদেসেন ধম্মপটিসন্থারো কতো নাম হোতি।</p>
<p class="bodytext">সচে <a name="V0.0419"></a> অত্তনো সন্তিকে ৰসতি তং আদায নিবদ্ধং পিণ্ডায চরিতব্বং। সচে গন্তুকামো হোতি পুনদিৰসে গমনসভাগেন তং আদায একস্মিং গামে পিণ্ডায চরিত্বা উয্যোজেতব্বো। সচে অঞ্ঞস্মিং দিসাভাগে ভিক্খূ নিমন্তিতা হোন্তি তং ভিক্খুং ইচ্ছমানং আদায গন্তব্বং। ‘ন <a name="M0.0427"></a> ময্হং এসা দিসা সভাগা’তি গন্তুং অনিচ্ছন্তে সেসভিক্খূ পেসেত্বা তং আদায পিণ্ডায চরিতব্বং। অত্তনা লদ্ধামিসং তস্স দাতব্বং। এৰং ‘আমিসপটিসন্থারো’ কতো নাম হোতি।</p>
<p class="bodytext">আমিসপটিসন্থারকেন পন অত্তনা লদ্ধং কস্স দাতব্বন্তি? আগন্তুকস্স তাৰ দাতব্বং। সচে গিলানো ৰা অৰস্সিকো ৰা অত্থি, তেসম্পি দাতব্বং। আচরিযুপজ্ঝাযানং দাতব্বং। ভণ্ডগাহকস্স দাতব্বং। সারাণীযধম্মপূরকেন পন সতৰারম্পি সহস্সৰারম্পি আগতাগতানং থেরাসনতো পট্ঠায দাতব্বং। পটিসন্থারকেন পন যেন যেন ন লদ্ধং, তস্স তস্স দাতব্বং। বহিগামং নিক্খমিত্বা জিণ্ণকং ৰা অনাথং ভিক্খুং ৰা ভিক্খুনিং ৰা দিস্বা তেসম্পি দাতব্বং।</p>
<p class="bodytext">তত্রিদং ৰত্থু – চোরেহি কির গুত্তসালগামে পহতে তঙ্খণঞ্ঞেৰ একা নিরোধতো ৰুট্ঠিতা খীণাসৰত্থেরী দহরভিক্খুনিযা ভণ্ডকং গাহাপেত্বা মহাজনেন সদ্ধিং মগ্গং পটিপজ্জিত্বা ঠিতমজ্ঝন্হিকে নকুলনগরগামদ্বারং <a name="P0.0399"></a> পত্বা রুক্খমূলে নিসীদি। তস্মিং সমযে কাল়ৰল্লিমণ্ডপৰাসী মহানাগত্থেরো নকুলনগরগামে পিণ্ডায চরিত্বা নিক্খন্তো থেরিং দিস্বা ভত্তেন আপুচ্ছি। সা ‘পত্তো মে নত্থী’তি আহ। থেরো ‘ইমিনাৰ ভুঞ্জথা’তি সহ পত্তেন অদাসি। থেরী ভত্তকিচ্চং কত্বা পত্তং ধোৰিত্বা থেরস্স দত্বা আহ – ‘অজ্জ তাৰ ভিক্খাচারেন কিলমিস্সথ, ইতো পট্ঠায পন ৰো ভিক্খাচারপরিত্তাসো নাম ন ভৰিস্সতি, তাতা’তি। ততো পট্ঠায থেরস্স ঊনকহাপণগ্ঘনকো পিণ্ডপাতো নাম ন উপ্পন্নপুব্বো। অযং ‘আমিসপটিসন্থারো’ নাম।</p>
<p class="bodytext">ইমং পটিসন্থারং কত্বা ভিক্খুনা সঙ্গহপক্খে ঠত্বা তস্স ভিক্খুনো কম্মট্ঠানং কথেতব্বং, ধম্মো ৰাচেতব্বো, কুক্কুচ্চং ৰিনোদেতব্বং, উপ্পন্নং কিচ্চং করণীযং কাতব্বং, অব্ভানৰুট্ঠানমানত্তপরিৰাসা দাতব্বা। পব্বজ্জারহো পব্বাজেতব্বো উপসম্পদারহো উপসম্পাদেতব্বো। ভিক্খুনিযাপি অত্তনো সন্তিকে উপসম্পদং আকঙ্খমানায কম্মৰাচং কাতুং ৰট্টতি। অযং ‘ধম্মপটিসন্থারো’ নাম।</p>
<p class="bodytext">ইমেহি <a name="M0.0428"></a> <a name="V0.0420"></a> দ্বীহি পটিসন্থারেহি পটিসন্থারকো ভিক্খু অনুপ্পন্নং লাভং উপ্পাদেতি, উপ্পন্নং থাৰরং করোতি, সভযট্ঠানে অত্তনো জীৰিতং রক্খতি চোরনাগরঞ্ঞো পত্তগ্গহণহত্থেনেৰ অগ্গং গহেত্বা পত্তেনেৰ ভত্তং আকিরন্তো থেরো ৰিয। অলদ্ধলাভুপ্পাদনে পন ইতো পলাযিত্বা পরতীরং গতেন মহানাগরঞ্ঞা একস্স থেরস্স সন্তিকে সঙ্গহং লভিত্বা পুন আগন্ত্বা রজ্জে পতিট্ঠিতেন সেতম্বঙ্গণে যাৰজীৰং পৰত্তিতং মহাভেসজ্জদানৰত্থু কথেতব্বং। উপ্পন্নলাভথাৰরকরণে দীঘভাণকঅভযত্থেরস্স হত্থতো পটিসন্থারং লভিত্বা চেতিযপব্বতে চোরেহি ভণ্ডকস্স অৰিলুত্তভাৰে ৰত্থু কথেতব্বং।</p>
<p class="bodytext"><a name="para1352"></a><span class="paranum">১৩৫২</span>. ইন্দ্রিযেসু অগুত্তদ্বারতানিদ্দেসে <span class="bld">চক্খুনা রূপং দিস্বা</span>তি কারণৰসেন চক্খূতি লদ্ধৰোহারেন রূপদস্সনসমত্থেন <a name="P0.0400"></a> চক্খুৰিঞ্ঞাণেন রূপং দিস্বা। পোরাণা পনাহু – ‘‘চক্খু রূপং ন পস্সতি, অচিত্তকত্তা; চিত্তং ন পস্সতি, অচক্খুকত্তা; দ্বারারম্মণসঙ্ঘট্টনেন পন পসাদৰত্থুকেন চিত্তেন পস্সতি। ঈদিসী পনেসা ‘ধনুনা ৰিজ্জতী’তিআদীসু ৰিয সসম্ভারকথা নাম হোতি। তস্মা চক্খুৰিঞ্ঞাণেন রূপং দিস্বা’’তি অযমেৰেত্থ অত্থোতি। <span class="bld">নিমিত্তগ্গাহী</span>তি ইত্থিপুরিসনিমিত্তং ৰা সুভনিমিত্তাদিকং ৰা কিলেসৰত্থুভূতং নিমিত্তং ছন্দরাগৰসেন গণ্হাতি, দিট্ঠমত্তেযেৰ ন সণ্ঠাতি। <span class="bld">অনুব্যঞ্জনগ্গাহী</span>তি কিলেসানং অনুব্যঞ্জনতো পাকটভাৰকরণতো অনুব্যঞ্জনন্তি লদ্ধৰোহারং হত্থপাদসিতহসিতকথিতআলোকিতৰিলোকিতাদিভেদং আকারং গণ্হাতি। <span class="bld">যত্বাধিকরণমেন</span>ন্তিআদিম্হি যংকারণা যস্স চক্খুন্দ্রিযাসংৰরস্স হেতু, এতং পুগ্গলং সতিকৰাটেন চক্খুন্দ্রিযং অসংৰুতং অপিহিতচক্খুদ্বারং হুত্বা ৰিহরন্তং এতে অভিজ্ঝাদযো ধম্মা অন্বাস্সৰেয্যুং অনুবন্ধেয্যুং অজ্ঝোত্থরেয্যুং। <span class="bld">তস্স সংৰরায ন পটিপজ্জতী</span>তি তস্স চক্খুন্দ্রিযস্স সতিকৰাটেন পিদহনত্থায ন পটিপজ্জতি। এৰংভূতোযেৰ চ ন রক্খতি চক্খুন্দ্রিযং, ন চক্খুন্দ্রিযে সংৰরং আপজ্জতীতি ৰুচ্চতি।</p>
<p class="bodytext">তত্থ কিঞ্চাপি চক্খুন্দ্রিযে সংৰরো ৰা অসংৰরো ৰা নত্থি, ন হি চক্খুপসাদং নিস্সায সতি ৰা মুট্ঠস্সচ্চং ৰা উপ্পজ্জতি। অপিচ যদা রূপারম্মণং <a name="M0.0429"></a> চক্খুস্স আপাথমাগচ্ছতি তদা ভৰঙ্গে দ্বিক্খত্তুং উপ্পজ্জিত্বা নিরুদ্ধে কিরিযমনোধাতু আৰজ্জনকিচ্চং সাধযমানা উপ্পজ্জিত্বা নিরুজ্ঝতি। ততো চক্খুৰিঞ্ঞাণং দস্সনকিচ্চং, ততো ৰিপাকমনোধাতু <a name="V0.0421"></a> সম্পটিচ্ছনকিচ্চং, ততো ৰিপাকাহেতুকমনোৰিঞ্ঞাণধাতু সন্তীরণকিচ্চং, ততো কিরিযাহেতুকমনোৰিঞ্ঞাণধাতু <a name="P0.0401"></a> ৰোট্ঠব্বনকিচ্চং সাধযমানা উপ্পজ্জিত্বা নিরুজ্ঝতি। তদনন্তরং জৰনং জৰতি। তত্রাপি নেৰ ভৰঙ্গসমযে ন আৰজ্জনাদীনং অঞ্ঞতরসমযে সংৰরো ৰা অসংৰরো ৰা অত্থি। জৰনক্খণে পন দুস্সীল্যং ৰা মুট্ঠস্সচ্চং ৰা অঞ্ঞাণং ৰা অক্খন্তি ৰা কোসজ্জং ৰা উপ্পজ্জতি, অসংৰরো হোতি।</p>
<p class="bodytext">এৰং হোন্তো পন সো ‘চক্খুন্দ্রিযে অসংৰরো’তি ৰুচ্চতি। কস্মা? যস্মা তস্মিং অসংৰরে সতি দ্বারম্পি অগুত্তং হোতি, ভৰঙ্গম্পি, আৰজ্জনাদীনিপি ৰীথিচিত্তানি। যথা কিং? যথা নগরে চতূসু দ্বারেসু অসংৰুতেসু কিঞ্চাপি অন্তোঘরদ্বারকোট্ঠকগব্ভাদযো সুসংৰুতা, তথাপি অন্তোনগরে সব্বং ভণ্ডং অরক্খিতং অগোপিতমেৰ হোতি। নগরদ্বারেন হি পৰিসিত্বা চোরা যদিচ্ছকং করেয্যুং। এৰমেৰ জৰনে দুস্সীল্যাদীসু উপ্পন্নেসু তস্মিং অসংৰরে সতি দ্বারম্পি অগুত্তং হোতি, ভৰঙ্গম্পি, আৰজ্জনাদীনিপি ৰীথিচিত্তানীতি।</p>
<p class="bodytext"><span class="bld">সোতেন সদ্দং সুত্বা</span>তিআদীসুপি এসেৰ নযো। <span class="bld">যা ইমেস</span>ন্তি এৰং সংৰরং অনাপজ্জন্তস্স ইমেসং ছন্নং ইন্দ্রিযানং যা অগুত্তি যা অগোপনা যো অনারক্খো যো অসংৰরো, অথকনং, অপিদহনন্তি অত্থো।</p>
<p class="bodytext"><a name="para1353"></a><span class="paranum">১৩৫৩</span>. ভোজনে অমত্তঞ্ঞুতানিদ্দেসে <span class="bld">ইধেকচ্চো</span>তি ইমস্মিং সত্তলোকে একচ্চো। <span class="bld">অপ্পটিসঙ্খা</span>তি পটিসঙ্খানপঞ্ঞায অজানিত্বা অনুপধারেত্বা। <span class="bld">অযোনিসো</span>তি অনুপাযেন। <span class="bld">আহার</span>ন্তি অসিতপীতাদিঅজ্ঝোহরণীযং। <span class="bld">আহারেতী</span>তি পরিভুঞ্জতি অজ্ঝোহরতি। <span class="bld">দৰাযা</span>তিআদি অনুপাযদস্সনত্থং ৰুত্তং। অনুপাযেন হি আহারেন্তো দৰত্থায মদত্থায মণ্ডনত্থায ৰিভূসনত্থায ৰা আহারেতি, নো ইদমত্থিতং পটিচ্চ। যা তত্থ <span class="bld">অসন্তুট্ঠিতা</span>তি যা তস্মিং অযোনিসো আহারপরিভোগে অসন্তুস্সনা <a name="P0.0402"></a> অসন্তুট্ঠিভাৰো। <span class="bld">অমত্তঞ্ঞুতা</span>তি অমত্তঞ্ঞুভাৰো, পমাণসঙ্খাতায মত্তায অজাননং। <span class="bld">অযং ৰুচ্চতী</span>তি অযং অপচ্চৰেক্খিতপরিভোগৰসেন পৰত্তা ভোজনে অমত্তঞ্ঞুতা নাম ৰুচ্চতি।</p>
<p class="bodytext"><a name="para1354"></a><span class="paranum">১৩৫৪</span>. ইন্দ্রিযেসু <a name="M0.0430"></a> গুত্তদ্বারতানিদ্দেসে <span class="bld">চক্খুনা</span>তিআদি ৰুত্তনযেনেৰ ৰেদিতব্বং। <span class="bld">ন নিমিত্তগ্গাহী হোতী</span>তি ছন্দরাগৰসেন ৰুত্তপ্পকারং নিমিত্তং ন গণ্হাতি। এৰং সেসপদানিপি ৰুত্তপটিপক্খনযেনেৰ <a name="V0.0422"></a> ৰেদিতব্বানি। যথা চ হেট্ঠা ‘জৰনে দুস্সীল্যাদীসু উপ্পন্নেসু তস্মিং অসংৰরে সতি, দ্বারম্পি অগুত্তং হোতি, ভৰঙ্গম্পি, আৰজ্জনাদীনিপি ৰীথিচিত্তানী’তি ৰুত্তং, এৰমিধ তস্মিং সীলাদীসু উপ্পন্নেসু দ্বারম্পি গুত্তং হোতি, ভৰঙ্গম্পি, আৰজ্জনাদীনিপি ৰীথিচিত্তানি। যথা কিং? যথা নগরদ্বারেসু সুসংৰুতেসু, কিঞ্চাপি অন্তোঘরাদযো অসংৰুতা হোন্তি, তথাপি অন্তোনগরে সব্বং ভণ্ডং সুরক্খিতং সুগোপিতমেৰ হোতি – নগরদ্বারেসু পিহিতেসু চোরানং পৰেসো নত্থি – এৰমেৰ জৰনে সীলাদীসু উপ্পন্নেসু দ্বারম্পি গুত্তং হোতি, ভৰঙ্গম্পি, আৰজ্জনাদীনিপি ৰীথিচিত্তানি। তস্মা জৰনক্খণে উপ্পজ্জমানোপি ‘চক্খুন্দ্রিযে সংৰরো’তি ৰুত্তো। <span class="bld">সোতেন সদ্দং সুত্বা</span>তিআদীসুপি এসেৰ নযো।</p>
<p class="bodytext"><a name="para1355"></a><span class="paranum">১৩৫৫</span>. ভোজনে মত্তঞ্ঞুতানিদ্দেসে <span class="bld">পটিসঙ্খা যোনিসো আহারং আহারেতী</span>তি পটিসঙ্খানপঞ্ঞায জানিত্বা উপাযেন আহারং পরিভুঞ্জতি। ইদানি তং উপাযং দস্সেতুং <span class="bld">নেৰ দৰাযা</span>তিআদি ৰুত্তং।</p>
<p class="bodytext">তত্থ <span class="bld">‘নেৰ দৰাযা’</span>তি দৰত্থায ন আহারেতি। তত্থ নটলঙ্ঘকাদযো দৰত্থায আহারেন্তি নাম। যঞ্হি ভোজনং ভুত্তস্স নচ্চগীতকব্যসিলোকসঙ্খাতো দৰো অতিরেকতরেন পটিভাতি, তং ভোজনং অধম্মেন ৰিসমেন পরিযেসিত্বা তে আহারেন্তি। অযং পন ভিক্খু এৰং ন আহারেতি।</p>
<p class="bodytext"><span class="bld">ন</span> <a name="P0.0403"></a> <span class="bld">মদাযা</span>তি মানমদপুরিসমদানং ৰড্ঢনত্থায ন আহারেতি। তত্থ রাজরাজমহামত্তা মদত্থায আহারেন্তি নাম। তে হি অত্তনো মানমদপুরিসমদানং ৰড্ঢনত্থায পিণ্ডরসভোজনাদীনি পণীতভোজনানি ভুঞ্জন্তি। অযং পন ভিক্খু এৰং ন আহারেতি।</p>
<p class="bodytext"><span class="bld">ন মণ্ডনাযা</span>তি সরীরমণ্ডনত্থায ন আহারেতি। তত্থ রূপূপজীৰিনিযো মাতুগামা অন্তেপুরিকাদযো চ সপ্পিফাণিতং নাম পিৰন্তি, তে হি সিনিদ্ধং মুদুং মন্দং ভোজনং আহারেন্তি ‘এৰং নো অঙ্গলট্ঠি সুসণ্ঠিতা <a name="M0.0431"></a> ভৰিস্সতি, সরীরে ছৰিৰণ্ণো পসন্নো ভৰিস্সতী’তি। অযং পন ভিক্খু এৰং ন আহারেতি।</p>
<p class="bodytext"><span class="bld">ন ৰিভূসনাযা</span>তি সরীরে মংসৰিভূসনত্থায ন আহারেতি। তত্থ নিব্বুদ্ধমল্লমুট্ঠিকমল্লাদযো <a name="V0.0423"></a> সুসিনিদ্ধেহি মচ্ছমংসাদীহি সরীরমংসং পীণেন্তি ‘এৰং নো মংসং উস্সদং ভৰিস্সতি পহারসহনত্থাযা’তি। অযং পন ভিক্খু এৰং সরীরে মংসৰিভূসনত্থায ন আহারেতি।</p>
<p class="bodytext"><span class="bld">যাৰদেৰা</span>তি আহারাহরণে পযোজনস্স পরিচ্ছেদনিযমদস্সনং। <span class="bld">ইমস্স কাযস্স ঠিতিযা</span>তি ইমস্স চতুমহাভূতিককরজকাযস্স ঠপনত্থায আহারেতি। ইদমস্স আহারাহরণে পযোজনন্তি অত্থো। <span class="bld">যাপনাযা</span>তি জীৰিতিন্দ্রিযযাপনত্থায আহারেতি। <span class="bld">ৰিহিংসূপরতিযা</span>তি ৰিহিংসা নাম অভুত্তপচ্চযা উপ্পজ্জনকা খুদ্দা। তস্সা উপরতিযা ৰূপসমনত্থায আহারেতি। <span class="bld">ব্রহ্মচরিযানুগ্গহাযা</span>তি ব্রহ্মচরিযং নাম তিস্সো সিক্খা, সকলং সাসনং, তস্স অনুগ্গণ্হনত্থায আহারেতি।</p>
<p class="bodytext"><span class="bld">ইতী</span>তি উপাযনিদস্সনং; ইমিনা উপাযেনাতি অত্থো। <span class="bld">পুরাণঞ্চ ৰেদনং পটিহঙ্খামী</span>তি পুরাণৰেদনা নাম অভুত্তপ্পচ্চযা উপ্পজ্জনকৰেদনা। তং পটিহনিস্সামীতি আহারেতি। <span class="bld">নৰঞ্চ ৰেদনং ন উপ্পাদেস্সামী</span>তি নৰৰেদনা নাম অতিভুত্তপ্পচ্চযেন উপ্পজ্জনকৰেদনা। তং ন উপ্পাদেস্সামীতি আহারেতি। অথ ৰা, ‘নৰৰেদনা’ নাম ভুত্তপ্পচ্চযা <a name="P0.0404"></a> নউপ্পজ্জনকৰেদনা। তস্সা অনুপ্পন্নায অনুপ্পজ্জনত্থমেৰ আহারেতি। <span class="bld">যাত্রা চ মে ভৰিস্সতী</span>তি যাপনা চ মে ভৰিস্সতি। <span class="bld">অনৰজ্জতা চা</span>তি এত্থ অত্থি সাৰজ্জং অত্থি অনৰজ্জং। তত্থ অধম্মিকপরিযেসনা অধম্মিকপটিগ্গহণং অধম্মেন পরিভোগোতি ইদং ‘সাৰজ্জং’ নাম। ধম্মেন পরিযেসিত্বা ধম্মেন পটিগ্গহেত্বা পচ্চৰেক্খিত্বা পরিভুঞ্জনং ‘অনৰজ্জং’ নাম। একচ্চো অনৰজ্জেযেৰ সাৰজ্জং করোতি, ‘লদ্ধং মে’তি কত্বা পমাণাতিক্কন্তং ভুঞ্জতি। তং জীরাপেতুং অসক্কোন্তো উদ্ধংৰিরেচনঅধোৰিরেচনাদীহি কিলমতি। সকলৰিহারে ভিক্খূ তস্স সরীরপটিজগ্গনভেসজ্জপরিযেসনাদীসু উস্সুক্কং আপজ্জন্তি। ‘কিং ইদ’ন্তি ৰুত্তে ‘অসুকস্স <a name="M0.0432"></a> নাম উদরং উদ্ধুমাত’ন্তিআদীনি ৰদন্তি। ‘এস নিচ্চকালম্পি এৰংপকতিকোযেৰ, অত্তনো কুচ্ছিপমাণং নাম ন জানাতী’তি নিন্দন্তি গরহন্তি। অযং অনৰজ্জেযেৰ সাৰজ্জং করোতি নাম। এৰং অকত্বা ‘অনৰজ্জতা চ ভৰিস্সতী’তি আহারেতি।</p>
<p class="bodytext"><span class="bld">ফাসুৰিহারো চা</span>তি এত্থাপি অত্থি ফাসুৰিহারো অত্থি ন ফাসুৰিহারো। তত্থ ‘আহরহত্থকো অলংসাটকো তত্থৰট্টকো কাকমাসকো ভুত্তৰমিতকো’তি ইমেসং পঞ্চন্নং ব্রাহ্মণানং ভোজনং ন ফাসুৰিহারো নাম। এতেসু হি <span class="bld">‘আহরহত্থকো’</span> নাম বহুং ভুঞ্জিত্বা অত্তনো <a name="V0.0424"></a> ধম্মতায উট্ঠাতুং অসক্কোন্তো ‘আহর হত্থ’ন্তি ৰদতি। <span class="bld">‘অলংসাটকো’</span> নাম অচ্চুদ্ধুমাতকুচ্ছিতায উট্ঠিতোপি সাটকং নিৰাসেতুং ন সক্কোতি। <span class="bld">‘তত্থৰট্টকো’</span> নাম উট্ঠাতুং অসক্কোন্তো তত্থেৰ পরিৰট্টতি। <span class="bld">‘কাকমাসকো’</span> নাম যথা কাকেহি আমসিতুং সক্কা হোতি, এৰং যাৰ মুখদ্বারা আহারেতি। <span class="bld">‘ভুত্তৰমিতকো’</span> নাম মুখেন সন্ধারেতুং অসক্কোন্তো তত্থেৰ ৰমতি। এৰং অকত্বা ‘ফাসুৰিহারো চ মে ভৰিস্সতী’তি আহারেতি। ফাসুৰিহারো নাম চতূহি পঞ্চহি আলোপেহি ঊনূদরতা। এত্তকঞ্হি ভুঞ্জিত্বা পানীযং পিৰতো চত্তারো ইরিযাপথা সুখেন পৰত্তন্তি। তস্মা ধম্মসেনাপতি এৰমাহ –</p>
<p class="gatha1">‘‘চত্তারো <a name="P0.0405"></a> পঞ্চ আলোপে, অভুত্বা উদকং পিৰে।</p>
<p class="gathalast">অলং ফাসুৰিহারায, পহিতত্তস্স ভিক্খুনো’’তি॥ (থেরগা॰ ৯৮৩)।</p>
<p class="bodytext">ইমস্মিং পন ঠানে অঙ্গানি সমোধানেতব্বানি। ‘নেৰ দৰাযা’তিহি একং অঙ্গং, ‘ন মদাযা’তি একং, ‘ন মণ্ডনাযা’তি একং, ‘ন ৰিভূসনাযা’তি একং, ‘যাৰদেৰ ইমস্স কাযস্স ঠিতিযা যাপনাযা’তি একং, ‘ৰিহিংসূপরতিযা ব্রহ্মচরিযানুগ্গহাযা’তি একং, ‘ইতি পুরাণঞ্চ ৰেদনং পটিহঙ্খামি নৰঞ্চ ৰেদনং ন উপ্পাদেস্সামী’তি একং, ‘যাত্রা চ মে ভৰিস্সতী’তি একং অঙ্গং। অনৰজ্জতা চ ফাসুৰিহারো চাতি অযমেত্থ ভোজনানিসংসো। মহাসীৰত্থেরো পনাহ – হেট্ঠা চত্তারি অঙ্গানি পটিক্খেপো নাম। উপরি পন অট্ঠঙ্গানি সমোধানেতব্বানীতি – তত্থ ‘যাৰদেৰ ইমস্স কাযস্স ঠিতিযা’তি একং অঙ্গং, ‘যাপনাযা’তি একং, ‘ৰিহিংসূপরতিযাতি’ একং, ‘ব্রহ্মচরিযানুগ্গহাযা’তি একং, ‘ইতি পুরাণঞ্চ ৰেদনং পটিহঙ্খামী’তি একং, ‘নৰঞ্চ <a name="M0.0433"></a> ৰেদনং ন উপ্পাদেস্সামী’তি একং, ‘যাত্রা চ মে ভৰিস্সতী’তি একং, ‘অনৰজ্জতা’ চাতি একং। ফাসুৰিহারো পন ভোজনানিসংসোতি। এৰং অট্ঠঙ্গসমন্নাগতং আহারং আহারেন্তো ভোজনে মত্তঞ্ঞূ নাম হোতি। <span class="bld">অযং ৰুচ্চতী</span>তি অযং পরিযেসনপটিগ্গহণপরিভোগেসু যুত্তপ্পমাণজাননৰসেন পৰত্তো পচ্চৰেক্খিতপরিভোগো ভোজনে মত্তঞ্ঞুতা নাম ৰুচ্চতি।</p>
<p class="bodytext"><a name="para1356"></a><span class="paranum">১৩৫৬</span>. মুট্ঠস্সচ্চনিদ্দেসে <span class="bld">অসতী</span>তি সতিৰিরহিতা চত্তারো খন্ধা। <span class="bld">অননুস্সতি অপ্পটিস্সতী</span>তি উপসগ্গৰসেন পদং ৰড্ঢিতং। <span class="bld">অসরণতা</span>তি অসরণাকারো। <span class="bld">অধারণতা</span>তি ধারেতুং অসমত্থতা। তায হি সমন্নাগতো পুগ্গলো আধানপ্পত্তো নিধানক্খমো ন হোতি। উদকে অলাবুকটাহং <a name="V0.0425"></a> ৰিয আরম্মণে পিলৰতীতি <span class="bld">পিলাপনতা। সংমুসনতা</span>তি নট্ঠমুট্ঠস্সতিতা। তায হি সমন্নাগতো পুগ্গলো নিক্খিত্তভত্তো ৰিয কাকো, নিক্খিত্তমংসো ৰিয চ সিঙ্গালো হোতি।</p>
<p class="bodytext"><a name="para1361"></a><span class="paranum">১৩৬১</span>. ভাৰনাবলনিদ্দেসে <span class="bld">কুসলানং ধম্মান</span>ন্তি <a name="P0.0406"></a> বোধিপক্খিযধম্মানং <span class="bld">আসেৰনা</span>তি আদিসেৰনা। <span class="bld">ভাৰনা</span>তি ৰড্ঢনা। <span class="bld">বহুলীকম্ম</span>ন্তি পুনপ্পুনং করণং।</p>
<p class="bodytext"><a name="para1368"></a><span class="paranum">১৩৬৮</span>. সীলৰিপত্তিনিদ্দেসো সীলসম্পদানিদ্দেসপটিপক্খতো ৰেদিতব্বো। দিট্ঠিৰিপত্তিনিদ্দেসো চ দিট্ঠিসম্পদানিদ্দেসপটিপক্খতো দিট্ঠিসম্পদানিদ্দেসো চ দিট্ঠুপাদাননিদ্দেসপটিপক্খতো। সীলৰিসুদ্ধিনিদ্দেসো কিঞ্চাপি সীলসম্পদানিদ্দেসেন সমানো, তত্থ পন ৰিসুদ্ধিসম্পাপকং পাতিমোক্খসংৰরসীলং কথিতং, ইধ ৰিসুদ্ধিপ্পত্তং সীলং। সতি চ সম্পজঞ্ঞঞ্চ, পটিসঙ্খানবলঞ্চ ভাৰনাবলঞ্চ, সমথো চ ৰিপস্সনা চ, সমথনিমিত্তঞ্চ পগ্গহনিমিত্তঞ্চ, পগ্গাহো চ অৰিক্খেপো চ, সীলসম্পদা চ দিট্ঠিসম্পদা চাতি ইমেহি পন ছহি দুকেহি চতুভূমকাপি লোকিযলোকুত্তরধম্মাৰ কথিতা।</p>
<p class="bodytext"><a name="para1373"></a><span class="paranum">১৩৭৩</span>. দিট্ঠিৰিসুদ্ধিনিদ্দেসে <span class="bld">কম্মস্সকতঞ্ঞাণ</span>ন্তি ‘ইদং কম্মং সকং, ইদং নো সক’ন্তি জাননপঞ্ঞা। তত্থ অত্তনা ৰা কতং হোতু পরেন ৰা সব্বম্পি অকুসলকম্মং নো সকং। কস্মা? অত্থভঞ্জনতো অনত্থজননতো চ। কুসলকম্মং পন অনত্থভঞ্জনতো অত্থজননতো চ ‘সকং’ নাম। তত্থ যথা <a name="M0.0434"></a> নাম সধনো সভোগো পুরিসো অদ্ধানমগ্গং পটিপজ্জিত্বা অন্তরামগ্গে গামনিগমাদীসু নক্খত্তে সঙ্ঘুট্ঠে ‘অহং আগন্তুকো, কং নু খো নিস্সায নক্খত্তং কীল়েয্য’ন্তি অচিন্তেত্বা যথা যথা ইচ্ছতি তেন তেন নীহারেন নক্খত্তং কীল়ন্তো সুখেন কন্তারং অতিক্কমতি, এৰমেৰ ইমস্মিং কম্মস্সকতঞ্ঞাণে ঠত্বা ইমে সত্তা বহুং ৰট্টগামিকম্মং আযূহিত্বা সুখেন সুখং অনুভৰন্তা অরহত্তং পত্তা গণনপথং ৰীতিৰত্তা। <span class="bld">সচ্চানুলোমিকঞাণ</span>ন্তি <a name="P0.0407"></a> চতুন্নং সচ্চানং অনুলোমং ৰিপস্সনাঞাণং। <span class="bld">মগ্গসমঙ্গিস্স ঞাণং ফলসমঙ্গিস্স ঞাণ</span>ন্তি মগ্গঞাণফলঞাণানিযেৰ।</p>
<p class="bodytext"><a name="para1374"></a><span class="paranum">১৩৭৪</span>. ‘দিট্ঠিৰিসুদ্ধি খো পনা’তিপদস্স নিদ্দেসে <span class="bld">যা পঞ্ঞা পজাননা</span>তিআদীহি পদেহি হেট্ঠা ৰুত্তানি কম্মস্সকতঞ্ঞাণাদীনেৰ চত্তারি ঞাণানি ৰিভত্তানি।</p>
<p class="bodytext"><a name="para1375"></a><span class="paranum">১৩৭৫</span>. <span class="bld">‘যথাদিট্ঠিস্স</span> <a name="V0.0426"></a> <span class="bld">চ পধান’</span>ন্তি পদস্স নিদ্দেসে <span class="bld">যো চেতসিকো ৰীরিযারম্ভো</span>তিআদীহি পদেহি নিদ্দিট্ঠং ৰীরিযং পঞ্ঞাগতিকমেৰ; পঞ্ঞায হি লোকিযট্ঠানে লোকিযং লোকুত্তরট্ঠানে লোকুত্তরন্তি ৰেদিতব্বং।</p>
<p class="bodytext"><a name="para1376"></a><span class="paranum">১৩৭৬</span>. সংৰেগদুকনিদ্দেসে <span class="bld">জাতিভয</span>ন্তি জাতিং ভযতো দিস্বা ঠিতঞাণং। জরামরণভযাদীসুপি এসেৰ নযো।</p>
<p class="bodytext"><a name="para1377"></a><span class="paranum">১৩৭৭</span>. <span class="bld">অনুপ্পন্নানং পাপকান</span>ন্তিআদীহি জাতিআদীনি ভযতো দিস্বা জাতিজরাব্যাধিমরণেহি মুচ্চিতুকামস্স উপাযপধানং কথিতং। পদভাজনীযস্স পনত্থো <span class="bld">ৰিভঙ্গট্ঠকথাযং</span> (ৰিভ॰ অট্ঠ॰ ৩৬৭ বোজ্ঝঙ্গপব্বৰণ্ণনা) আৰি ভৰিস্সতি।</p>
<p class="bodytext"><a name="para1378"></a><span class="paranum">১৩৭৮</span>. <span class="bld">‘অসন্তুট্ঠিতা চ কুসলেসু ধম্মেসূ’</span>তি পদনিদ্দেসে <span class="bld">ভিয্যোকম্যতা</span>তি ৰিসেসকামতা। ইধেকচ্চো হি আদিতোৰ পক্খিকভত্তং ৰা সলাকভত্তং ৰা উপোসথিকং ৰা পাটিপদিকং ৰা দেতি, সো তেন অসন্তুট্ঠো হুত্বা পুন ধুরভত্তং সঙ্ঘভত্তং ৰস্সাৰাসিকং দেতি, আৰাসং কারেতি, চত্তারোপি পচ্চযে দেতি। তত্রাপি অসন্তুট্ঠো হুত্বা সরণানি গণ্হাতি, পঞ্চ সীলানি সমাদিযতি। তত্রাপি অসন্তুট্ঠো হুত্বা পব্বজতি। পব্বজিত্বা একং নিকাযং দ্বে নিকাযেতি তেপিটকং বুদ্ধৰচনং গণ্হাতি, অট্ঠ সমাপত্তিযো ভাৰেতি, ৰিপস্সনং ৰড্ঢেত্বা অরহত্তং গণ্হাতি <a name="M0.0435"></a>। অরহত্তপ্পত্তিতো পট্ঠায মহাসন্তুট্ঠো নাম হোতি। এৰং যাৰ অরহত্তা ৰিসেসকামতা ‘ভিয্যোকম্যতা’ নাম।</p>
<p class="bodytext"><a name="para1379"></a><span class="paranum">১৩৭৯</span>. <span class="bld">‘অপ্পটিৰানিতা চ পধানস্মি’</span>ন্তি পদস্স নিদ্দেসে যস্মা পন্তসেনাসনেসু অধিকুসলানং ধম্মানং ভাৰনায উক্কণ্ঠমানো পধানং পটিৰাসেতি নাম <a name="P0.0408"></a>, অনুক্কণ্ঠমানো নো পটিৰাসেতি নাম, তস্মা তং নযং দস্সেতুং <span class="bld">যা কুসলানং ধম্মান</span>ন্তিআদি ৰুত্তং। তত্থ <span class="bld">সক্কচ্চকিরিযতা</span>তি কুসলানং করণে সক্কচ্চকারিতা। <span class="bld">সাতচ্চকিরিযতা</span>তি সততমেৰ করণং। <span class="bld">অট্ঠিতকিরিযতা</span>তি খণ্ডং অকত্বা অট্ঠপেত্বা করণং। <span class="bld">অনোলীনৰুত্তিতা</span>তি অলীনজীৰিতা, অলীনপৰত্তিতা ৰা। <span class="bld">অনিক্খিত্তছন্দতা</span>তি কুসলচ্ছন্দস্স অনিক্খিপনং। <span class="bld">অনিক্খিত্তধুরতা</span>তি কুসলকরণে ৰীরিযধুরস্স অনিক্খিপনং।</p>
<p class="bodytext"><a name="para1380"></a><span class="paranum">১৩৮০</span>. <span class="bld">‘পুব্বেনিৰাসানুস্সতিঞাণং</span> <a name="V0.0427"></a> <span class="bld">ৰিজ্জা’</span>তি এত্থ <span class="bld">পুব্বেনিৰাসো</span>তি পুব্বে নিৰুত্থক্খন্ধা চ খন্ধপটিবদ্ধঞ্চ। পুব্বেনিৰাসস্স অনুস্সতি পুব্বেনিৰাসানুস্সতি। তায সম্পযুত্তং ঞাণং <span class="bld">পুব্বেনিৰাসানুস্সতিঞাণং</span>। তযিদং পুব্বে নিৰুত্থক্খন্ধপটিচ্ছাদকং তমং ৰিজ্ঝতীতি <span class="bld">ৰিজ্জা</span>। তং তমং ৰিজ্ঝিত্বা তে খন্ধে ৰিদিতে পাকটে করোতীতি ৰিদিতকরণট্ঠেনাপি <span class="bld">ৰিজ্জা</span>।</p>
<p class="bodytext"><span class="bld">চুতূপপাতে ঞাণ</span>ন্তি চুতিযঞ্চ উপপাতে চ ঞাণং। ইদম্পি সত্তানং চুতিপটিসন্ধিচ্ছাদকং তমং ৰিজ্ঝতীতি ৰিজ্জা। তং তমং ৰিজ্ঝিত্বা সত্তানং চুতিপটিসন্ধিযো ৰিদিতা পাকটা করোতীতি ৰিদিতকরণট্ঠেনাপি ৰিজ্জা। <span class="bld">আসৰানং খযে ঞাণ</span>ন্তি সব্বকিলেসানং খযসমযে ঞাণং। তযিদং চতুসচ্চচ্ছাদকতমং ৰিজ্ঝতীতি <span class="bld">ৰিজ্জা</span>। তং তমং ৰিজ্ঝিত্বা চত্তারি সচ্চানি ৰিদিতানি পাকটানি করোতীতি ৰিদিতকরণট্ঠেনাপি <span class="bld">ৰিজ্জা</span>।</p>
<p class="bodytext"><a name="para1381"></a><span class="paranum">১৩৮১</span>. <span class="bld">‘চিত্তস্স</span> <a name="P0.0409"></a> <span class="bld">চ অধিমুত্তি নিব্বানঞ্চা’</span>তি এত্থ আরম্মণে অধিমুচ্চনট্ঠেন, পচ্চনীকধম্মেহি চ সুট্ঠুমুত্তট্ঠেন অট্ঠ সমাপত্তিযো <span class="bld">চিত্তস্স অধিমুত্তি</span> নাম। ইতরং পন ‘নত্থি এত্থ তণ্হাসঙ্খাতং ৰানং’, ‘নিগ্গতং ৰা তস্মা ৰানা’তি <span class="bld">নিব্বানং</span>। তত্থ অট্ঠ সমাপত্তিযো সযং ৰিক্খম্ভিতকিলেসেহি ৰিমুত্তত্তা ৰিমুত্তীতি ৰুত্তা, নিব্বানং পন সব্বকিলেসেহি অচ্চন্তং ৰিমুত্তত্তা ৰিমুত্তীতি।</p>
<p class="bodytext"><a name="para1382"></a><span class="paranum">১৩৮২</span>. <span class="bld">মগ্গসমঙ্গিস্স</span> <a name="M0.0436"></a> <span class="bld">ঞাণ</span>ন্তি চত্তারি মগ্গঞাণানি। <span class="bld">ফলসমঙ্গিস্স ঞাণ</span>ন্তি চত্তারি ফলঞাণানি। তত্থ পঠমমগ্গঞাণং পঞ্চ কিলেসে খেপেন্তং নিরোধেন্তং ৰূপসমেন্তং পটিপ্পস্সম্ভেন্তং উপ্পজ্জতীতি খযে ঞাণং নাম জাতং। দুতিযমগ্গঞাণং চত্তারো কিলেসে। তথা ততিযমগ্গঞাণং। চতুত্থমগ্গঞাণং পন অট্ঠ কিলেসে খেপেন্তং নিরোধেন্তং ৰূপসমেন্তং পটিপ্পস্সম্ভেন্তং উপ্পজ্জতীতি ‘খযে ঞাণং’ নাম জাতং। তং তং মগ্গফলঞাণং পন তেসং তেসং কিলেসানং খীণন্তে নিরুদ্ধন্তে ৰূপসমন্তে পটিপ্পস্সম্ভন্তে অনুপ্পাদন্তে অপ্পৰত্তন্তে উপ্পন্নন্তি অনুপ্পাদে ঞাণং নাম জাতন্তি।</p>
<p class="centered">অট্ঠসালিনিযা ধম্মসঙ্গহঅট্ঠকথায</p>
<p class="centered">নিক্খেপকণ্ডৰণ্ণনা নিট্ঠিতা।</p></div>
<p class="chapter">৪. অট্ঠকথাকণ্ডো</p>
<div class="chaptxt">
<p class="title">তিকঅত্থুদ্ধারৰণ্ণনা</p>
<p class="bodytext"><a name="para1384"></a><span class="paranum">১৩৮৪</span>. ইদানি <a name="M0.0437"></a> <a name="V0.0428"></a> নিক্খেপকণ্ডানন্তরং ঠপিতস্স অট্ঠকথাকণ্ডস্স ৰণ্ণনাক্কমো অনুপ্পত্তো। কস্মা পনেতং অট্ঠকথাকণ্ডং নাম জাতন্তি? তেপিটকস্স বুদ্ধৰচনস্স অত্থং উদ্ধরিত্বা ঠপিতত্তা। তীসুপি হি পিটকেসু ধম্মন্তরং আগতং অট্ঠকথাকণ্ডেনেৰ পরিচ্ছিন্দিত্বা ৰিনিচ্ছিতং সুৰিনিচ্ছিতং নাম হোতি। সকলে অভিধম্মপিটকে নযমগ্গং মহাপকরণে পঞ্হুদ্ধারং গণনচারং অসল্লক্খেন্তেনাপি অট্ঠকথাকণ্ডতোযেৰ সমানেতুং ৰট্টতি।</p>
<p class="bodytext">কুতো <a name="P0.0410"></a> পভৰং পন এতন্তি? সারিপুত্তত্থেরপ্পভৰং। সারিপুত্তত্থেরো হি একস্স অত্তনো সদ্ধিৰিহারিকস্স নিক্খেপকণ্ডে অত্থুদ্ধারং সল্লক্খেতুং অসক্কোন্তস্স অট্ঠকথাকণ্ডং কথেত্বা অদাসি। ইদং পন মহাঅট্ঠকথাযং পটিক্খিপিত্বা ইদং ৰুত্তং – অভিধম্মো নাম ন সাৰকৰিসযো, ন সাৰকগোচরো; বুদ্ধৰিসযো এস, বুদ্ধগোচরো। ধম্মসেনাপতি পন সদ্ধিৰিহারিকেন পুচ্ছিতো তং আদায সত্থু সন্তিকং গন্ত্বা সম্মাসম্বুদ্ধস্স কথেসি। সম্মাসম্বুদ্ধো তস্স ভিক্খুনো অট্ঠকথাকণ্ডং কথেত্বা অদাসি। কথং? ভগৰা হি ‘কতমে ধম্মা কুসলা’তি পুচ্ছি। ‘কুসলা ধম্মা নাম কতমে’তি সল্লক্খেসীতি অত্থো। অথস্স তুণ্হীভূতস্স ‘ননু যং মযা কতমে ধম্মা কুসলা? যস্মিং সমযে কামাৰচরং কুসলং চিত্তং উপ্পন্নং হোতীতিআদিনা নযেন ভূমিভেদতো কুসলং দস্সিতং, সব্বম্পি তং চতূসু ভূমীসু কুসলং, ইমে ধম্মা কুসলা’তি ইমিনা নযেন কণ্ণিকং কণ্ণিকং ঘটং ঘটং গোচ্ছকং গোচ্ছকং কত্বা অত্থুদ্ধারৰসেন কুসলাদিধম্মে দস্সেন্তো কথেত্বা অদাসি।</p>
<p class="bodytext">তত্থ <a name="V0.0429"></a> <span class="bld">চতূসূ</span>তি কামাৰচররূপাৰচরারূপাৰচরঅপরিযাপন্নাসু। <span class="bld">কুসল</span>ন্তি ফস্সাদিভেদং কুসলং। <span class="bld">ইমে ধম্মা কুসলা</span>তি ইমে সব্বেপি তাসু তাসু ভূমীসু ৰুত্তা ফস্সাদযো ধম্মা কুসলা নাম।</p>
<p class="bodytext"><a name="para1385"></a><span class="paranum">১৩৮৫</span>. অকুসলানং পন ভূমিৰসেন ভেদাভাৰতো <span class="bld">দ্বাদস অকুসলচিত্তুপ্পাদা</span>তি আহ। তত্থ উপ্পজ্জতীতি উপ্পাদো। চিত্তমেৰ উপ্পাদো <a name="M0.0438"></a> <span class="bld">চিত্তুপ্পাদো</span>। দেসনাসীসমেৰ চেতং। যথা পন ‘রাজা আগতো’তি ৰুত্তে অমচ্চাদীনম্পি আগমনং ৰুত্তমেৰ হোতি, এৰং ‘চিত্তুপ্পাদা’তি ৰুত্তে তেহি সম্পযুত্তধম্মাপি ৰুত্তাৰ হোন্তীতি। সব্বত্থ চিত্তুপ্পাদগ্গহণেন সসম্পযুত্তধম্মং চিত্তং গহিতন্তি ৰেদিতব্বং। ইতো পরং <span class="bld">চতূসু ভূমীসু ৰিপাকো</span>তিআদীনং সব্বেসম্পি তিকদুকভাজনীযপদানং অত্থো, ৰেদনাত্তিকাদীসু চ সুখাদীনং নৰত্তব্বতা হেট্ঠা ৰুত্তনযেনেৰ পাল়িযত্থং <a name="P0.0411"></a> ৰীমংসিত্বা ৰেদিতব্বা। ৰিসেসমত্তমেৰ পন ৰক্খাম।</p>
<p class="bodytext"><a name="para1420"></a><span class="paranum">১৪২০</span>. তত্থ পরিত্তারম্মণত্তিকে তাৰ <span class="bld">সব্বো কামাৰচরস্স ৰিপাকো</span>তি এত্থ দ্বিপঞ্চৰিঞ্ঞাণানি চক্খুপসাদাদযো নিস্সায নিযমেনেৰ ইট্ঠানিট্ঠাদিভেদে রূপসদ্দগন্ধরসফোট্ঠব্বধম্মে আরব্ভ পৰত্তন্তীতি পরিত্তারম্মণানি। কুসলাকুসলৰিপাকা পন দ্বে মনোধাতুযো হদযৰত্থুং নিস্সায চক্খুৰিঞ্ঞাণাদীনং অনন্তরা নিযমতো রূপাদীনেৰ আরব্ভ পৰত্তন্তীতি পরিত্তারম্মণা। কুসলৰিপাকাহেতুকমনোৰিঞ্ঞাণধাতু সোমনস্সসহগতা পঞ্চদ্বারে সন্তীরণৰসেন ছসু দ্বারেসু তদারম্মণৰসেনাতি নিযমতো রূপাদীনি ছ পরিত্তারম্মণানেৰ আরব্ভ পৰত্ততীতি পরিত্তারম্মণা। কুসলাকুসলৰিপাকাহেতুকমনোৰিঞ্ঞাণধাতুদ্বযং পঞ্চদ্বারে সন্তীরণৰসেন ছসু দ্বারেসু তদারম্মণৰসেন নিযমতো রূপাদীনি ছ পরিত্তারম্মণানেৰ আরব্ভ পৰত্ততি। পটিসন্ধিৰসেন পৰত্তমানম্পি পরিত্তং কম্মং কম্মনিমিত্তং গতিনিমিত্তং ৰা আরম্মণং করোতি, পৰত্তিযং ভৰঙ্গৰসেন, পরিযোসানে চুতিৰসেন পৰত্তমানম্পি তদেৰ আরম্মণং করোতীতি পরিত্তারম্মণং। অট্ঠ পন সহেতুকৰিপাকচিত্তুপ্পাদা এত্থ ৰুত্তনযেনেৰ তদারম্মণৰসেন পটিসন্ধিভৰঙ্গচুতিৰসেন চ পরিত্তধম্মেযেৰ আরব্ভ পৰত্তন্তি। কিরিযমনোধাতু পঞ্চদ্বারে রূপাদীনি আরব্ভ পৰত্ততি। সোমনস্সসহগতাহেতুককিরিযমনোৰিঞ্ঞাণধাতু ছসু দ্বারেসু পচ্চুপ্পন্নে মনোদ্বারে অতীতানাগতেপি পরিত্তে রূপাদিধম্মেযেৰ আরব্ভ খীণাসৰানং পহট্ঠাকারং কুরুমানা পৰত্ততীতি পরিত্তারম্মণা। এৰমিমে পঞ্চৰীসতি চিত্তুপ্পাদা একন্তেনেৰ <span class="bld">পরিত্তারম্মণা</span>তি ৰেদিতব্বা।</p>
<p class="bodytext"><a name="para1421"></a><span class="paranum">১৪২১</span>. ৰিঞ্ঞাণঞ্চাযতননেৰসঞ্ঞানাসঞ্ঞাযতনধম্মা <a name="V0.0430"></a> অত্তনো অত্তনো হেট্ঠিমং সমাপত্তিং আরব্ভ পৰত্তনতো <a name="P0.0412"></a> <span class="bld">মহগ্গতারম্মণা</span>। এৰ মগ্গফলধম্মা নিব্বানারম্মণত্তা <span class="bld">অপ্পমাণারম্মণা</span>।</p>
<p class="bodytext">কুসলতো <a name="M0.0439"></a> চত্তারো কিরিযতো চত্তারোতি অট্ঠ ঞাণৰিপ্পযুত্তচিত্তুপ্পাদা সেক্খপুথুজ্জনখীণাসৰানং অসক্কচ্চদানপচ্চৰেক্খণধম্মসৰনাদীসু কামাৰচরধম্মে আরব্ভ পৰত্তিকালে পরিত্তারম্মণা। অতিপগুণানং পঠমজ্ঝানাদীনং পচ্চৰেক্খণকালে মহগ্গতারম্মণা। কসিণনিমিত্তাদিপঞ্ঞত্তিপচ্চৰেক্খণকালে নৰত্তব্বারম্মণা। অকুসলতো চত্তারো দিট্ঠিগতসম্পযুত্তচিত্তুপ্পাদা পঞ্চপণ্ণাসায কামাৰচরধম্মানং ‘সত্তো সত্তো’তি পরামসনঅস্সাদনাভিনন্দনকালে পরিত্তারম্মণা। তেনেৰাকারেন সত্তৰীসতি মহগ্গতধম্মে আরব্ভ পৰত্তিকালে মহগ্গতারম্মণা। পণ্ণত্তিধম্মে আরব্ভ পৰত্তনকালে সিযা নৰত্তব্বারম্মণা। দিট্ঠিৰিপ্পযুত্তানং তেযেৰ ধম্মে আরব্ভ কেৰলং অস্সাদনাভিনন্দনৰসেন, পৰত্তিযং পটিঘসম্পযুত্তানং দোমনস্সৰসেন, ৰিচিকিচ্ছাসম্পযুত্তচিত্তুপ্পাদস্স অনিট্ঠঙ্গতৰসেন, উদ্ধচ্চসহগতস্স ৰিক্খেপৰসেন অৰূপসমৰসেন চ পৰত্তিযং পরিত্তমহগ্গতনৰত্তব্বারম্মণতা ৰেদিতব্বা। এতেসু পন একধম্মোপি অপ্পমাণে আরব্ভ পৰত্তিতুং ন সক্কোতি, তস্মা ন অপ্পমাণারম্মণা।</p>
<p class="bodytext">কুসলতো চত্তারো কিরিযতো চত্তারোতি অট্ঠ ঞাণসম্পযুত্তচিত্তুপ্পাদা সেক্খপুথুজ্জনখীণাসৰানং সক্কচ্চদানপচ্চৰেক্খণধম্মসৰনাদীসু যথাৰুত্তপ্পকারে ধম্মে আরব্ভ পৰত্তিকালে পরিত্তমহগ্গতনৰত্তব্বারম্মণা হোন্তি। গোত্রভুকালে লোকুত্তরধম্মে পচ্চৰেক্খণকালে চ নেসং <span class="bld">অপ্পমাণারম্মণতা</span> ৰেদিতব্বা।</p>
<p class="bodytext">যং পনেতং রূপাৰচরচতুত্থজ্ঝানং তং সব্বত্থপাদকচতুত্থং আকাসকসিণচতুত্থং আলোককসিণচতুত্থং ব্রহ্মৰিহারচতুত্থং আনাপানচতুত্থং <a name="P0.0413"></a> ইদ্ধিৰিধচতুত্থং দিব্বসোতচতুত্থং চেতোপরিযঞাণচতুত্থং যথাকম্মুপগঞাণচতুত্থং দিব্বচক্খুঞাণচতুত্থং পুব্বেনিৰাসঞাণচতুত্থং অনাগতংসঞাণচতুত্থন্তি কুসলতোপি কিরিযতোপি দ্বাদসৰিধং হোতি।</p>
<p class="bodytext">তত্থ ‘সব্বত্থপাদকচতুত্থং’ নাম অট্ঠসু কসিণেসু চতুত্থজ্ঝানং। তঞ্হি ৰিপস্সনাযপি পাদকং <a name="V0.0431"></a> হোতি, অভিঞ্ঞানম্পি, নিরোধস্সাপি, ৰট্টস্সাপি পাদকং হোতিযেৰাতি সব্বত্থপাদকন্তি ৰুত্তং। ‘আকাসকসিণআলোককসিণচতুত্থানি’ পন ৰিপস্সনাযপি অভিঞ্ঞানম্পি ৰট্টস্সাপি পাদকানি <a name="M0.0440"></a> হোন্তি, নিরোধপাদকানেৰ ন হোন্তি। ‘ব্রহ্মৰিহারআনাপানচতুত্থানি’ ৰিপস্সনায চেৰ ৰট্টস্স চ পাদকানি হোন্তি, অভিঞ্ঞানং পন নিরোধস্স চ পাদকানি ন হোন্তি। তত্থ দসৰিধম্পি কসিণজ্ঝানং কসিণপণ্ণত্তিং আরব্ভ পৰত্তত্তা, ব্রহ্মৰিহারচতুত্থং সত্তপণ্ণত্তিং আরব্ভ পৰত্তত্তা, আনাপানচতুত্থং নিমিত্তং আরব্ভ পৰত্তত্তা পরিত্তাদিৰসেন নৰত্তব্বধম্মারম্মণতো <span class="bld">নৰত্তব্বারম্মণং</span> নাম হোতি।</p>
<p class="bodytext">‘ইদ্ধিৰিধচতুত্থং’ পরিত্তমহগ্গতারম্মণং হোতি। কথং? তঞ্হি যদা কাযং চিত্তসন্নিস্সিতং কত্বা অদিস্সমানেন কাযেন গন্তুকামো চিত্তৰসেন কাযং পরিণামেতি, মহগ্গতচিত্তে সমোদহতি, সমারোপেতি, তদা উপযোগলদ্ধং আরম্মণং হোতীতি কত্বা রূপকাযারম্মণতো পরিত্তারম্মণং হোতি। যদা চিত্তং কাযসন্নিস্সিতং কত্বা দিস্সমানেন কাযেন গন্তুকামো কাযৰসেন চিত্তং পরিণামেতি, পাদকজ্ঝানচিত্তং রূপকাযে সমোদহতি, সমারোপেতি, তদা উপযোগলদ্ধং আরম্মণং হোতীতি কত্বা মহগ্গতচিত্তারম্মণতো মহগ্গতারম্মণং হোতি।</p>
<p class="bodytext">‘দিব্বসোতচতুত্থং’ সদ্দং আরব্ভ পৰত্তত্তা একন্তপরিত্তারম্মণমেৰ। ‘চেতোপরিযঞাণচতুত্থং’ পরিত্তমহগ্গতঅপ্পমাণারম্মণং হোতি। কথং? তঞ্হি <a name="P0.0414"></a> পরেসং কামাৰচরচিত্তজাননকালে পরিত্তারম্মণং হোতি, রূপাৰচরারূপাৰচরচিত্তজাননকালে মহগ্গতারম্মণং, মগ্গফলজাননকালে অপ্পমাণারম্মণং হোতি। এত্থ চ পুথুজ্জনো সোতাপন্নস্স চিত্তং ন জানাতি, সোতাপন্নো ৰা সকদাগামিস্সাতি এৰং যাৰ অরহতো নেতব্বং। অরহা পন সব্বেসং চিত্তং জানাতি। অঞ্ঞোপি চ উপরিমো হেট্ঠিমস্সাতি অযং ৰিসেসো ৰেদিতব্বো। ‘যথাকম্মুপগঞাণচতুত্থং’ কামাৰচরকম্মজাননকালে পরিত্তারম্মণং হোতি, রূপাৰচরারূপাৰচরকম্মজাননকালে মহগ্গতারম্মণং।</p>
<p class="bodytext">‘দিব্বচক্খুঞাণচতুত্থং’ রূপারম্মণত্তা একন্তপরিত্তারম্মণমেৰ। ‘পুব্বেনিৰাসঞাণচতুত্থং’ পরিত্তমহগ্গতঅপ্পমাণনৰত্তব্বারম্মণং হোতি। কথং? তঞ্হি কামাৰচরক্খন্ধানুস্সরণকালে পরিত্তারম্মণং হোতি। রূপাৰচরারূপাৰচরক্খন্ধানুস্সরণকালে মহগ্গতারম্মণং। অতীতে অত্তনা ৰা পরেহি ৰা ভাৰিতমগ্গং সচ্ছিকতফলঞ্চ অনুস্সরণকালে অপ্পমাণারম্মণং। অতীতে বুদ্ধা মগ্গং <a name="V0.0432"></a> ভাৰযিংসু, ফলং সচ্ছাকংসু, নিব্বানধাতুযা পরিনিব্বাযিংসূতি <a name="M0.0441"></a> ছিন্নৰটুমকানুস্সরণৰসেন মগ্গফলনিব্বানপচ্চৰেক্খণতোপি অপ্পমাণারম্মণং। অতীতে ‘ৰিপস্সী নাম ভগৰা’ অহোসি <a name="P0.0415"></a>। তস্স ‘বন্ধুমতী নাম নগরং অহোসি, বন্ধুমা নাম রাজা পিতা, বন্ধুমতী নাম মাতা’তিআদিনা নযেন নামগোত্তপথৰীনিমিত্তাদিঅনুস্সরণকালে নৰত্তব্বারম্মণং হোতি।</p>
<p class="bodytext">‘অনাগতংসঞাণচতুত্থে’পি এসেৰ নযো। তম্পি অযং অনাগতে ‘কামাৰচরে নিব্বত্তিস্সতী’তি জাননকালে পরিত্তারম্মণং হোতি। ‘রূপাৰচরে ৰা অরূপাৰচরে ৰা নিব্বত্তিস্সতী’তি জাননকালে মহগ্গতারম্মণং। ‘মগ্গং ভাৰেস্সতি ফলং সচ্ছিকরিস্সতি’ ‘নিব্বানধাতুযা পরিনিব্বাযিস্সতী’তি জাননকালে অপ্পমাণারম্মণং। অনাগতে ‘‘মেত্তেয্যো নাম ভগৰা উপ্পজ্জিস্সতি, সুব্রহ্মা নামস্স ব্রাহ্মণো পিতা ভৰিস্সতি, ব্রহ্মৰতী নাম ব্রাহ্মণী মাতা ভৰিস্সতী’’তিআদিনা নযেন নামগোত্তজাননকালে নৰত্তব্বারম্মণং হোতি।</p>
<p class="bodytext">অরূপাৰচরচতুত্থং পন আসৰানং খযচতুত্থঞ্চ পাল়িযং আগতট্ঠানেযেৰ কথেস্সামি। কিরিযাহেতুকমনোৰিঞ্ঞাণধাতু উপেক্খাসহগতা সব্বেসম্পি এতেসং কুসলাকুসলকিরিযচিত্তানং পুরেচারিকা। তস্সা তেসু ৰুত্তনযেনেৰ আরম্মণভেদো ৰেদিতব্বো। পঞ্চদ্বারে পন ৰোট্ঠব্বনৰসেন পৰত্তিযং একন্তপরিত্তারম্মণাৰ হোতি। রূপাৰচরতিকচতুক্কজ্ঝানাদীনি পরিত্তাদিভাৰেন নৰত্তব্বধম্মং আরব্ভ পৰত্তিতো নৰত্তব্বারম্মণানি। এত্থ হি রূপাৰচরানি পথৰীকসিণাদীসু পৰত্তন্তি, আকাসানঞ্চাযতনং উগ্ঘাটিমাকাসে, আকিঞ্চঞ্ঞাযতনং ৰিঞ্ঞাণাপগমেতি।</p>
<p class="bodytext"><a name="para1429"></a><span class="paranum">১৪২৯</span>. মগ্গারম্মণত্তিকে আদিম্হি ৰুত্তা অট্ঠ ঞাণসম্পযুত্তচিত্তুপ্পাদা সেক্খাসেক্খানং অত্তনা পটিৰিদ্ধমগ্গানং পচ্চৰেক্খণকালে মগ্গারম্মণা, মগ্গেন পন অসহজাতত্তা ন মগ্গহেতুকা, অত্তনা পটিৰিদ্ধমগ্গং গরুং কত্বা পচ্চৰেক্খণকালে আরম্মণাধিপতিৰসেন মগ্গাধিপতিনো, অঞ্ঞধম্মারম্মণকালে ন ৰত্তব্বা মগ্গারম্মণাতিপি মগ্গাধিপতিনোতিপি। চত্তারো অরিযমগ্গা মগ্গসঙ্খাতস্স মগ্গসম্পযুত্তস্স ৰা হেতুনো অত্থিতায একন্ততো মগ্গহেতুকাৰ। ৰীরিযং পন ৰীমংসং ৰা <a name="P0.0416"></a> জেট্ঠকং কত্বা মগ্গভাৰনাকালে <a name="M0.0442"></a> সহজাতাধিপতিনা সিযা মগ্গাধিপতিনো, ছন্দচিত্তানং অঞ্ঞতরজেট্ঠককালে সিযা ন ৰত্তব্বা মগ্গাধিপতিনোতি।</p>
<p class="bodytext">দ্বাদসৰিধে <a name="V0.0433"></a> রূপাৰচরচতুত্থজ্ঝানে সব্বত্থপাদকচতুত্থাদীনি নৰ ঝানানি নেৰ মগ্গারম্মণানি ন মগ্গহেতুকানি ন মগ্গাধিপতীনি। চেতোপরিযঞাণপুব্বেনিৰাসঞাণঅনাগতংসঞাণচতুত্থানি পন অরিযানং মগ্গচিত্তজাননকালে মগ্গারম্মণানি হোন্তি, মগ্গেন পন অসহজাতত্তা ন মগ্গহেতুকানি, মগ্গং গরুং কত্বা অপ্পৰত্তিতো ন মগ্গাধিপতীনি। কস্মা পনেতানি ন মগ্গং গরুং করোন্তীতি? অত্তনো মহগ্গততায। যথা হি রাজানং সব্বো লোকো গরুং করোতি, মাতাপিতরো পন ন করোন্তি। ন হি তে রাজানং দিস্বা আসনা ৰুট্ঠহন্তি, ন অঞ্জলিকম্মাদীনি করোন্তি, দহরকালে ৰোহরিতনযেনেৰ ৰোহরন্তি। এৰমেতানিপি অত্তনো মহগ্গততায ন মগ্গং গরুং করোন্তি।</p>
<p class="bodytext">কিরিযাহেতুকমনোৰিঞ্ঞাণধাতুপি অরিযানং মগ্গপচ্চৰেক্খণকালে পচ্চৰেক্খণপুরেচারিকত্তা মগ্গারম্মণা হোতি, মগ্গেন অসহজাতত্তা পন ন মগ্গহেতুকা, মগ্গং গরুং কত্বা অপ্পৰত্তিতো ন মগ্গাধিপতি। কস্মা গরুং ন করোতীতি? অত্তনো অহেতুকতায হীনতায জল়তায। যথা হি রাজানং সব্বো লোকো গরুং করোতি, অত্তনো পরিজনা পন খুজ্জৰামনকচেটকাদযো অত্তনো অঞ্ঞাণতায পণ্ডিতমনুস্সা ৰিয নাতিগরুং করোন্তি, এৰমেৰ ইদম্পি চিত্তং অত্তনো অহেতুকতায হীনতায জল়তায মগ্গং গরুং ন করোতি।</p>
<p class="bodytext">ঞাণৰিপ্পযুত্তকুসলাদীনি ঞাণাভাৰেন চেৰ লোকিযধম্মারম্মণতায চ মগ্গারম্মণাদিভাৰং ন লভন্তি, নৰত্তব্বারম্মণানেৰ হোন্তীতি ৰেদিতব্বানীতি।</p>
<p class="bodytext"><a name="para1432"></a><span class="paranum">১৪৩২</span>. অতীতারম্মণত্তিকে <a name="P0.0417"></a> ৰিঞ্ঞাণঞ্চাযতননেৰসঞ্ঞানাসঞ্ঞাযতনধম্মা হেট্ঠা অতীতসমাপত্তিং আরব্ভ পৰত্তিতা একন্তেন <span class="bld">অতীতারম্মণাৰ।</span></p>
<p class="bodytext"><a name="para1433"></a><span class="paranum">১৪৩৩</span>. <span class="bld">নিযোগা অনাগতারম্মণা নত্থী</span>তি নিযমেন পাটিযেক্কং চিত্তং অনাগতারম্মণং নাম নত্থি। ননু চ অনাগতংসঞাণং একন্তেন অনাগতারম্মণং, চেতোপরিযঞাণম্পি অনাগতং আরব্ভ পৰত্ততীতি? নো <a name="M0.0443"></a> ন পৰত্ততি। পাটিযেক্কং পন এতং একং চিত্তং নাম নত্থি। রূপাৰচরচতুত্থজ্ঝানেন সঙ্গহিতত্তা অঞ্ঞেহি মহগ্গতচিত্তেহি মিস্সকং হোতি। তেন ৰুত্তং ‘নিযোগা অনাগতারম্মণা নত্থী’তি।</p>
<p class="bodytext"><a name="para1434"></a><span class="paranum">১৪৩৪</span>. দ্বিপঞ্চৰিঞ্ঞাণানি <a name="V0.0434"></a>, তিস্সো মনোধাতুযো চ পচ্চুপ্পন্নেসু রূপাদীসু পৰত্তিতো <span class="bld">পচ্চুপ্পন্নারম্মণা</span> নাম। <span class="bld">দস চিত্তুপ্পাদা</span>তি এত্থ অট্ঠ তাৰ সহেতুকা দেৰমনুস্সানং পটিসন্ধিগ্গহণকালে কম্মং ৰা কম্মনিমিত্তং ৰা আরব্ভ পৰত্তিযং অতীতারম্মণা। ভৰঙ্গচুতিকালেসুপি এসেৰ নযো। গতিনিমিত্তং পন আরব্ভ পটিসন্ধিগ্গহণকালে ততো পরং ভৰঙ্গকালে চ পচ্চুপ্পন্নারম্মণা। তথা পঞ্চদ্বারে তদারম্মণৰসেন পৰত্তিযং। মনোদ্বারে পন অতীতানাগতপচ্চুপ্পন্নারম্মণানং জৰনানং আরম্মণং গহেত্বা পৰত্তিতো অতীতানাগতপচ্চুপ্পন্নারম্মণা। ‘কুসলৰিপাকাহেতুকউপেক্খাসহগতমনোৰিঞ্ঞাণধাতুয’ম্পি এসেৰ নযো। কেৰলঞ্হি সা মনুস্সেসু জচ্চন্ধাদীনং পটিসন্ধি হোতি। পঞ্চদ্বারে চ সন্তীরণৰসেনাপি পচ্চুপ্পন্নারম্মণা হোতীতি অযমেত্থ ৰিসেসো। ‘সোমনস্সসহগতা’ পন পঞ্চদ্বারে সন্তীরণৰসেন তদারম্মণৰসেন চ পচ্চুপ্পন্নারম্মণা হোতি। মনোদ্বারে তদারম্মণৰসেন সহেতুকৰিপাকা ৰিয অতীতানাগতপচ্চুপ্পন্নারম্মণাতি ৰেদিতব্বা।</p>
<p class="bodytext">‘অকুসলৰিপাকাহেতুকমনোৰিঞ্ঞাণধাতু’ পন কুসলৰিপাকায উপেক্খাসহগতাহেতুকায সমানগতিকা এৰ। কেৰলঞ্হি <a name="P0.0418"></a> সা আপাযিকানং পটিসন্ধিভৰঙ্গচুতিৰসেন পৰত্ততীতি অযমেত্থ ৰিসেসো। ‘কিরিযাহেতুকমনোৰিঞ্ঞাণধাতু’ সোমনস্সসহগতা খীণাসৰানং পঞ্চদ্বারে পহট্ঠাকারং কুরুমানা পচ্চুপ্পন্নারম্মণা হোতি। মনোদ্বারে অতীতাদিভেদে ধম্মে আরব্ভ হসিতুপ্পাদৰসেন পৰত্তিযং অতীতানাগতপচ্চুপ্পন্নারম্মণা হোতি।</p>
<p class="bodytext"><span class="bld">কামাৰচরকুসল</span>ন্তিআদীসু কুসলতো তাৰ চত্তারো ঞাণসম্পযুত্তচিত্তুপ্পাদা। সেক্খপুথুজ্জনানং অতীতাদিভেদানি খন্ধধাতুআযতনানি সম্মসন্তানং পচ্চৰেক্খন্তানং অতীতানাগতপচ্চুপ্পন্নারম্মণা হোন্তি। পণ্ণত্তিনিব্বানপচ্চৰেক্খণে নৰত্তব্বারম্মণা। ঞাণৰিপ্পযুত্তেসুপি এসেৰ নযো <a name="M0.0444"></a>। কেৰলঞ্হি তেহি মগ্গফলনিব্বানপচ্চৰেক্খণা নত্থি। অযমেৰেত্থ ৰিসেসো।</p>
<p class="bodytext">অকুসলতো চত্তারো দিট্ঠিসম্পযুত্তচিত্তুপ্পাদা অতীতাদিভেদানং খন্ধধাতুআযতনানং অস্সাদনাভিনন্দনপরামাসকালে অতীতাদিআরম্মণা হোন্তি। পণ্ণত্তিং আরব্ভ অস্সাদেন্তস্স অভিনন্দন্তস্স ‘সত্তো সত্তো’তি পরামসিত্বা গণ্হন্তস্স নৰত্তব্বারম্মণা হোন্তি। দিট্ঠিৰিপ্পযুত্তেসুপি এসেৰ নযো। কেৰলঞ্হি তেহি পরামাসগ্গহণং নত্থি। দ্বে পটিঘসম্পযুত্তচিত্তুপ্পাদা <a name="V0.0435"></a> অতীতাদিভেদে ধম্মে আরব্ভ দোমনস্সিতানং অতীতাদিআরম্মণা, পণ্ণত্তিং আরব্ভ দোমনস্সিতানং নৰত্তব্বারম্মণা। ৰিচিকিচ্ছুদ্ধচ্চসম্পযুত্তা তেসু এৰ ধম্মেসু অনিট্ঠঙ্গতভাৰেন চেৰ উদ্ধতভাৰেন চ পৰত্তিযং অতীতানাগতপচ্চুপ্পন্ননৰত্তব্বারম্মণা। কিরিযতো অট্ঠ সহেতুকচিত্তুপ্পাদা কুসলচিত্তুপ্পাদগতিকা এৰ। কিরিযাহেতুকমনোৰিঞ্ঞাণধাতু উপেক্খাসহগতা পঞ্চদ্বারে ৰোট্ঠব্বনৰসেন পৰত্তিযং পচ্চুপ্পন্নারম্মণাৰ <a name="P0.0419"></a>। মনোদ্বারে অতীতানাগতপচ্চুপ্পন্নারম্মণানঞ্চেৰ পণ্ণত্তিনিব্বানারম্মণানঞ্চ জৰনানং পুরেচারিককালে অতীতানাগতপচ্চুপ্পন্ননৰত্তব্বারম্মণা।</p>
<p class="bodytext">যথাৰুত্তপ্পভেদে রূপাৰচরজ্ঝানে সব্বত্থপাদকচতুত্থং আকাসকসিণচতুত্থং আলোককসিণচতুত্থং ব্রহ্মৰিহারচতুত্থং আনাপানচতুত্থন্তি ইমানি পঞ্চ নৰত্তব্বারম্মণানেৰ। ‘ইদ্ধিৰিধচতুত্থং’ কাযৰসেন চিত্তং পরিণামেন্তস্স অতীতপাদকজ্ঝানচিত্তং আরব্ভ পৰত্তনতো অতীতারম্মণং। মহাধাতুনিধানে মহাকস্সপত্থেরাদীনং ৰিয অনাগতং অধিট্ঠহন্তানং অনাগতারম্মণং হোতি। <span class="bld">মহাকস্সপত্থেরো</span> কির মহাধাতুনিধানং করোন্তো অনাগতে অট্ঠারসৰস্সাধিকানি দ্বে ৰস্সসতানি ইমে গন্ধা মা সুস্সিংসু, পুপ্ফানি মা মিলাযিংসু, দীপা মা নিব্বাযিংসূতি অধিট্ঠহি। সব্বং তথেৰ অহোসি। <span class="bld">অস্সগুত্তত্থেরো</span> ৰত্তনিযসেনাসনে ভিক্খুসঙ্ঘং সুক্খভত্তং ভুঞ্জমানং দিস্বা ‘উদকসোণ্ডি দিৰসে দিৰসে, পুরেভত্তং দধিরসা হোতূ’তি অধিট্ঠহি। পুরেভত্তং গহিতং দধিরসং হোতি পচ্ছাভত্তে পাকতিকমেৰ। কাযং পন চিত্তসন্নিস্সিতং কত্বা অদিস্সমানেন কাযেন গমনকালে, অঞ্ঞস্স ৰা পাটিহারিযস্স <a name="M0.0445"></a> করণকালে, কাযং আরব্ভ পৰত্তত্তা পচ্চুপ্পন্নারম্মণং হোতি।</p>
<p class="bodytext">‘দিব্বসোতচতুত্থং’ ৰিজ্জমানসদ্দমেৰ আরব্ভ পৰত্তিতো পচ্চুপ্পন্নারম্মণং হোতি। চেতোপরিযঞাণচতুত্থং অতীতে সত্তদিৰসব্ভন্তরে অনাগতে সত্তদিৰসব্ভন্তরে পরেসং চিত্তং জানন্তস্স অতীতারম্মণং অনাগতারম্মণঞ্চ হোতি। সত্তদিৰসাতিক্কমে পন তং জানিতুং ন সক্কোতি। অতীতানাগতংসঞাণানঞ্হি এস ৰিসযো। ন এতস্স পচ্চুপ্পন্নজাননকালে পন পচ্চুপ্পন্নারম্মণং হোতি।</p>
<p class="bodytext">পচ্চুপ্পন্নঞ্চ <a name="P0.0420"></a> নামেতং তিৰিধং – খণপচ্চুপ্পন্নং সন্ততিপচ্চুপ্পন্নং অদ্ধাপচ্চুপ্পন্নঞ্চ। তত্থ উপ্পাদট্ঠিতিভঙ্গপ্পত্তং <span class="bld">‘খণপচ্চুপ্পন্নং’</span>। একদ্বিসন্ততিৰারপরিযাপন্নং <span class="bld">‘সন্ততিপচ্চুপ্পন্নং’</span>। তত্থ অন্ধকারে <a name="V0.0436"></a> নিসীদিত্বা আলোকট্ঠানং গতস্স ন তাৰ আরম্মণং পাকটং হোতি; যাৰ পন তং পাকটং হোতি, এত্থন্তরে একদ্বিসন্ততিৰারা ৰেদিতব্বা। আলোকট্ঠানে ৰিচরিত্বা ওৰরকং পৰিট্ঠস্সাপি ন তাৰ সহসা রূপং পাকটং হোতি; যাৰ তং পাকটং হোতি, এত্থন্তরে একদ্বিসন্ততিৰারা ৰেদিতব্বা। দূরে ঠত্বা পন রজকানং হত্থৰিকারং ঘণ্ডিভেরীআদিআকোটনৰিকারঞ্চ দিস্বাপি ন তাৰ সদ্দং সুণাতি; যাৰ পন তং সুণাতি, এতস্মিম্পি অন্তরে একদ্বিসন্ততিৰারা ৰেদিতব্বা। এৰং তাৰ মজ্ঝিমভাণকা। সংযুত্তভাণকা পন ‘রূপসন্ততি অরূপসন্ততী’তি দ্বে সন্ততিযো ৰত্বা, ‘উদকং অক্কমিত্বা গতস্স যাৰ তীরে অক্কন্তউদকলেখা ন ৰিপ্পসীদতি, অদ্ধানতো আগতস্স যাৰ কাযে উসুমভাৰো ন ৰূপসম্মতি, আতপা আগন্ত্বা গব্ভং পৰিট্ঠস্স যাৰ অন্ধকারভাৰো ন ৰিগচ্ছতি, অন্তোগব্ভে কম্মট্ঠানং মনসিকরিত্বা দিৰা ৰাতপানং ৰিৰরিত্বা ওলোকেন্তস্স যাৰ অক্খীনং ফন্দনভাৰো ন ৰূপসম্মতি, অযং রূপসন্ততি নাম; দ্বে তযো জৰনৰারা অরূপসন্ততি নামা’তি ৰত্বা ‘তদুভযম্পি সন্ততিপচ্চুপ্পন্নং নামা’তি ৰদন্তি।</p>
<p class="bodytext">একভৰপরিচ্ছিন্নং পন <span class="bld">অদ্ধাপচ্চুপ্পন্নং</span> নাম। যং সন্ধায <span class="bld">ভদ্দেকরত্তসুত্তে</span> ‘‘যো চাৰুসো, মনো যে চ ধম্মা উভযমেতং পচ্চুপ্পন্নং। তস্মিং চে পচ্চুপ্পন্নে ছন্দরাগপটিবদ্ধং হোতি ৰিঞ্ঞাণং, ছন্দরাগপটিবদ্ধত্তা ৰিঞ্ঞাণস্স তদভিনন্দতি, তদভিনন্দন্তো পচ্চুপ্পন্নেসু ধম্মেসু সংহীরতী’’তি (ম॰ নি॰ ৩.২৮৪) ৰুত্তং। সন্ততিপচ্চুপ্পন্নঞ্চেত্থ <a name="P0.0421"></a> অট্ঠকথাসু আগতং। অদ্ধাপচ্চুপ্পন্নং সুত্তে।</p>
<p class="bodytext">তত্থ <a name="M0.0446"></a> কেচি ‘খণপচ্চুপ্পন্নং চিত্তং চেতোপরিযঞাণস্স আরম্মণং হোতী’তি ৰদন্তি। কিংকারণা? যস্মা ইদ্ধিমস্স চ পরস্স চ একক্খণে চিত্তং উপ্পজ্জতীতি। ইদঞ্চ নেসং ওপম্মং – যথা আকাসে খিত্তে পুপ্ফমুট্ঠিম্হি অৰস্সং একং পুপ্ফং একস্স ৰণ্টং পটিৰিজ্ঝতি ৰণ্টেন ৰণ্টং পটিৰিজ্ঝতি, এৰং পরস্স চিত্তং জানিস্সামীতি রাসিৰসেন মহাজনস্স চিত্তে আৰজ্জিতে অৰস্সং একস্স চিত্তং একেন চিত্তেন উপ্পাদক্খণে ৰা ঠিতিক্খণে ৰা ভঙ্গক্খণে ৰা পটিৰিজ্ঝতীতি। তং পন ৰস্সসতম্পি ৰস্সসহস্সম্পি আৰজ্জন্তো যেন চিত্তেন আৰজ্জেতি, যেন চ জানাতি তেসং দ্বিন্নং সহট্ঠানাভাৰতো আৰজ্জনজৰনানঞ্চ অনিট্ঠে ঠানে নানারম্মণভাৰপ্পত্তিদোসতো অযুত্তন্তি অট্ঠকথাসু পটিক্খিত্তং। সন্ততিপচ্চুপ্পন্নং পন অদ্ধাপচ্চুপ্পন্নঞ্চ আরম্মণং হোতীতি ৰেদিতব্বং।</p>
<p class="bodytext">তত্থ <a name="V0.0437"></a> যং ৰত্তমানজৰনৰীথিতো অতীতানাগতৰসেন দ্বিতিজৰনৰীথিপরিমাণকালে পরস্স চিত্তং, তং সব্বম্পি সন্ততিপচ্চুপ্পন্নং নাম। অদ্ধাপচ্চুপ্পন্নং পন জৰনৰারেন দীপেতব্বন্তি যং অট্ঠকথাযং ৰুত্তং তং সুৰুত্তং। তত্রাযং দীপনা – ইদ্ধিমা পরস্স চিত্তং জানিতুকামো আৰজ্জেতি। আৰজ্জনং খণপচ্চুপ্পন্নং আরম্মণং কত্বা তেনেৰ সহ নিরুজ্ঝতি। ততো চত্তারি পঞ্চ জৰনানি যেসং পচ্ছিমং ইদ্ধিচিত্তং, সেসানি কামাৰচরানি। তেসং সব্বেসম্পি তদেৰ নিরুদ্ধং চিত্তমারম্মণং হোতি। ন চ তানি নানারম্মণানি হোন্তি। অদ্ধাপচ্চুপ্পন্নৰসেন পচ্চুপ্পন্নারম্মণত্তা একারম্মণানি। একারম্মণত্তেপি চ ইদ্ধিচিত্তমেৰ পরস্স চিত্তং পজানাতি, ন ইতরানি; যথা চক্খুদ্বারে চক্খুৰিঞ্ঞাণমেৰ রূপং পস্সতি, ন ইতরানীতি। ইতি ইদং সন্ততিপচ্চুপ্পন্নস্স চেৰ অদ্ধাপচ্চুপ্পন্নস্স চ ৰসেন পচ্চুপ্পন্নারম্মণং <a name="P0.0422"></a> হোতি। যস্মা ৰা সন্ততিপচ্চুপ্পন্নম্পি অদ্ধাপচ্চুপ্পন্নেযেৰ পততি, তস্মা অদ্ধাপচ্চুপ্পন্নৰসেনেতং পচ্চুপ্পন্নারম্মণন্তি ৰেদিতব্বং।</p>
<p class="bodytext">‘পুব্বেনিৰাসঞাণচতুত্থং’ নামগোত্তানুস্সরণে নিব্বাননিমিত্তপচ্চৰেক্খণে চ নৰত্তব্বারম্মণং, সেসকালে অতীতারম্মণমেৰ। যথাকম্মুপগঞাণচতুত্থম্পি অতীতারম্মণমেৰ। তত্থ কিঞ্চাপি পুব্বেনিৰাসচেতোপরিযঞাণানিপি অতীতারম্মণানি হোন্তি, অথ খো তেসং পুব্বেনিৰাসঞাণস্স অতীতক্খন্ধা খন্ধপটিবদ্ধঞ্চ কিঞ্চি অনারম্মণং নাম নত্থি। তঞ্হি অতীতক্খন্ধখন্ধপটিবদ্ধেসু ধম্মেসু সব্বঞ্ঞুতঞ্ঞাণসমগতিকং হোতি। চেতোপরিযঞাণস্স চ সত্তদিৰসব্ভন্তরাতীতং চিত্তমেৰ আরম্মণং। তঞ্হি অঞ্ঞং <a name="M0.0447"></a> খন্ধং ৰা খন্ধপটিবদ্ধং ৰা ন জানাতি, মগ্গসম্পযুত্তচিত্তারম্মণত্তা পন পরিযাযতো মগ্গারম্মণন্তি ৰুত্তং। যথাকম্মুপগঞাণস্স চ অতীতচেতনামত্তমেৰারম্মণন্তি। অযং ৰিসেসো ৰেদিতব্বো। অযমেত্থ অট্ঠকথানযো। যস্মা পন ‘‘কুসলা খন্ধা ইদ্ধিৰিধঞাণস্স চেতোপরিযঞাণস্স পুব্বেনিৰাসানুস্সতিঞাণস্স যথাকম্মুপগঞাণস্স অনাগতংসঞাণস্স আরম্মণপচ্চযেন পচ্চযো’’তি (পট্ঠা॰ ১.১.৪০৪) <span class="bld">পট্ঠানে</span> ৰুত্তং, তস্মা চত্তারোপি খন্ধা চেতোপরিযঞাণযথাকম্মুপগঞাণানং আরম্মণং হোন্তি। তত্রাপি যথাকম্মুপগঞাণস্স কুসলাকুসলা এৰাতি।</p>
<p class="bodytext">‘দিব্বচক্খুঞাণচতুত্থং’ ৰিজ্জমানৰণ্ণারম্মণত্তা পচ্চুপ্পন্নারম্মণমেৰ। অনাগতংসঞাণচতুত্থং অনাগতারম্মণমেৰ। তঞ্হি অনাগতক্খন্ধখন্ধপটিবদ্ধেসু ধম্মেসু পুব্বেনিৰাসঞাণং ৰিয সব্বঞ্ঞুতঞ্ঞাণসমগতিকং <a name="V0.0438"></a> হোতি। তত্থ কিঞ্চাপি চেতোপরিযঞাণম্পি অনাগতারম্মণং হোতি, তং পন সত্তদিৰসব্ভন্তরে উপ্পজ্জনকচিত্তমেৰ আরম্মণং <a name="P0.0423"></a> করোতি। ইদং অনাগতে কপ্পসতসহস্সে উপ্পজ্জনকচিত্তম্পি খন্ধেপি খন্ধপটিবদ্ধম্পি। রূপাৰচরতিকচতুক্কজ্ঝানাদীনি অতীতানাগতপচ্চুপ্পন্নেসু একধম্মম্পি আরব্ভ অপ্পৰত্তিতো একন্তনৰত্তব্বারম্মণানেৰাতি ৰেদিতব্বানি।</p>
<p class="bodytext"><a name="para1435"></a><span class="paranum">১৪৩৫</span>. অজ্ঝত্তত্তিকে <span class="bld">অনিন্দ্রিযবদ্ধরূপঞ্চ নিব্বানঞ্চ বহিদ্ধা</span>তি ইদং যথা ইন্দ্রিযবদ্ধং পরপুগ্গলসন্তানে বহিদ্ধাতি ৰুচ্চমানম্পি তস্স অত্তনো সন্তানপরিযাপন্নত্তা নিযকজ্ঝত্তং হোতি, এৰং ন কেনচি পরিযাযেন অজ্ঝত্তং হোতীতি নিযকজ্ঝত্তপরিযাযস্স অভাৰেন বহিদ্ধাতি ৰুত্তং, ন নিযকজ্ঝত্তমত্তস্স অসম্ভৰতো। নিযকজ্ঝত্তমত্তস্স পন অসম্ভৰমত্তং সন্ধায অজ্ঝত্তারম্মণত্তিকে বহিদ্ধারম্মণতা ৰুত্তা। অজ্ঝত্তধম্মাপগমমত্ততোৰ আকিঞ্চঞ্ঞাযতনারম্মণস্স অজ্ঝত্তভাৰম্পি বহিদ্ধাভাৰম্পি অজ্ঝত্তবহিদ্ধাভাৰম্পি অননুজানিত্বা <span class="bld">আকিঞ্চঞ্ঞাযতনং ন ৰত্তব্বং অজ্ঝত্তারম্মণন্তিপী</span>তিআদি ৰুত্তং।</p>
<p class="bodytext">তত্থ ন কেৰলং তদেৰ নৰত্তব্বারম্মণং, তস্স পন আৰজ্জনম্পি, উপচারচিত্তানিপি, তস্সারম্মণস্স পচ্চৰেক্খণচিত্তানিপি, তস্সেৰ অস্সাদনাদিৰসেন পৰত্তানি অকুসলচিত্তানিপি নৰত্তব্বারম্মণানেৰাতি। তানি <a name="M0.0448"></a> পন তস্মিং ৰুত্তে ৰুত্তানেৰ হোন্তীতি ৰিসুং ন ৰুত্তানি। কথং ৰুত্তানেৰ হোন্তীতি? এতঞ্হি আকিঞ্চঞ্ঞাযতনং, যঞ্চ তস্স পুরেচারিকং আৰজ্জনউপচারাদিৰসেন পৰত্তং, তেন সহ একারম্মণং ভৰেয্য। তং সব্বং অতীতারম্মণত্তিকে ‘কামাৰচরকুসলং, অকুসলং, কিরিযতো নৰ চিত্তুপ্পাদা, রূপাৰচরচতুত্থজ্ঝান’ন্তি এৰং ৰুত্তানং এতেসং চিত্তুপ্পাদানং ‘সিযা ন ৰত্তব্বা অতীতারম্মণাতিপী’তিআদিনা নযেন নৰত্তব্বারম্মণভাৰস্স অনুঞ্ঞাতত্তা, আকিঞ্চঞ্ঞাযতনস্স চ ‘আকিঞ্চঞ্ঞাযতনং, চত্তারো মগ্গা অপরিযাপন্না, চত্তারি চ সামঞ্ঞফলানি, ইমে ধম্মা ন ৰত্তব্বা অতীতারম্মণাতিপী’তি এৰং একন্তেন নৰত্তব্বারম্মণত্তৰচনতো নৰত্তব্বারম্মণন্তি ৰুত্তং। ইদানি <a name="P0.0424"></a> তং অজ্ঝত্তারম্মণত্তিকে একম্পি ৰুচ্চমানং যস্মা হেট্ঠা তেন সহ একারম্মণভাৰম্পি সন্ধায কামাৰচরকুসলাদীনং নৰত্তব্বারম্মণতা ৰুত্তা, তস্মা ইধাপি তেসং নৰত্তব্বারম্মণভাৰং দীপেতি। কো হি তেন সহ একারম্মণানং নৰত্তব্বারম্মণভাৰে অন্তরাযোতি <a name="V0.0439"></a>? এৰং তস্মিং ৰুত্তে ‘ৰুত্তানেৰ হোন্তী’তি ৰেদিতব্বানি। সেসমেত্থ অজ্ঝত্তারম্মণত্তিকে পাল়িতো উত্তানমেৰ।</p>
<p class="bodytext">আরম্মণৰিভাগে পন ৰিঞ্ঞাণঞ্চাযতনং নেৰসঞ্ঞানাসঞ্ঞাযতনন্তি ইমেসং তাৰ কুসলৰিপাককিরিযৰসেন ছন্নং চিত্তুপ্পাদানং অত্তনো সন্তানসম্বন্ধং হেট্ঠিমসমাপত্তিং আরব্ভ পৰত্তিতো অজ্ঝত্তারম্মণতা ৰেদিতব্বা। এত্থ চ কিরিযআকাসানঞ্চাযতনং কিরিযৰিঞ্ঞাণঞ্চাযতনস্সেৰ আরম্মণং হোতি, ন ইতরস্স। কস্মা? আকাসানঞ্চাযতনকিরিযসমঙ্গিনো কুসলস্স ৰা ৰিপাকস্স ৰা ৰিঞ্ঞাণঞ্চাযতনস্স অভাৰতো। কুসলং পন কুসলৰিপাককিরিযানং তিণ্ণম্পি আরম্মণং হোতি। কস্মা? আকাসানঞ্চাযতনকুসলং নিব্বত্তেত্বা ঠিতস্স ততো উদ্ধং তিৰিধস্সপি ৰিঞ্ঞাণঞ্চাযতনস্স উপ্পত্তিসম্ভৰতো। ৰিপাকং পন ন কস্সচি আরম্মণং হোতি। কস্মা? ৰিপাকতো ৰুট্ঠহিত্বা চিত্তস্স অভিনীহারাসম্ভৰতো। নেৰসঞ্ঞানাসঞ্ঞাযতনস্স আরম্মণকরণেপি এসেৰ নযো। রূপাৰচরত্তিকচতুক্কজ্ঝানাদীনং সব্বেসম্পি নিযকজ্ঝত্ততো বহিদ্ধাভাৰেন বহিদ্ধাভূতানি পথৰীকসিণাদীনি আরব্ভ পৰত্তিতো বহিদ্ধারম্মণতা ৰেদিতব্বা।</p>
<p class="bodytext"><span class="bld">সব্বেৰ কামাৰচরা কুসলাকুসলাব্যাকতা ধম্মা, রূপাৰচরং চতুত্থং ঝান</span>ন্তি এত্থ কুসলতো তাৰ চত্তারো ঞাণসম্পযুত্তচিত্তুপ্পাদা অত্তনো <a name="M0.0449"></a> খন্ধাদীনি পচ্চৰেক্খন্তস্স অজ্ঝত্তারম্মণা। পরেসং খন্ধাদিপচ্চৰেক্খণে পণ্ণত্তিনিব্বানপচ্চৰেক্খণে চ বহিদ্ধারম্মণা। তদুভযৰসেন অজ্ঝত্তবহিদ্ধারম্মণা। ঞাণৰিপ্পযুত্তেসুপি এসেৰ নযো। কেৰলঞ্হি তেসং নিব্বানপচ্চৰেক্খণং <a name="P0.0425"></a> নত্থি। অকুসলতো চত্তারো দিট্ঠিসম্পযুত্তচিত্তুপ্পাদা অত্তনো খন্ধাদীনং অস্সাদনাভিনন্দনপরামাসগহণকালে অজ্ঝত্তারম্মণা, পরস্স খন্ধাদীসু চেৰ অনিন্দ্রিযবদ্ধরূপকসিণাদীসু চ তথেৰ পৰত্তিকালে বহিদ্ধারম্মণা, তদুভযৰসেন অজ্ঝত্তবহিদ্ধারম্মণা। দিট্ঠিৰিপ্পযুত্তেসুপি এসেৰ নযো। কেৰলঞ্হি তেসং পরামাসগহণং নত্থি। দ্বেপি পটিঘসম্পযুত্তা অত্তনো খন্ধাদীসু দোমনস্সিতস্স অজ্ঝত্তারম্মণা, পরস্স খন্ধাদীসু চেৰ অনিন্দ্রিযবদ্ধরূপপণ্ণত্তীসু চ বহিদ্ধারম্মণা, তদুভযৰসেন অজ্ঝত্তবহিদ্ধারম্মণা। ৰিচিকিচ্ছুদ্ধচ্চসম্পযুত্তানম্পি ৰুত্তপকারেসু ধম্মেসু ৰিচিকিচ্ছনফন্দনভাৰৰসেন পৰত্তিযং অজ্ঝত্তাদিআরম্মণতা ৰেদিতব্বা।</p>
<p class="bodytext">দ্বিপঞ্চৰিঞ্ঞাণানি <a name="V0.0440"></a>, তিস্সো চ মনোধাতুযোতি, ইমে তেরস চিত্তুপ্পাদা অত্তনো রূপাদীনি আরব্ভ পৰত্তিযং অজ্ঝত্তারম্মণা, পরস্স রূপাদীসু পৰত্তা বহিদ্ধারম্মণা, তদুভযৰসেন অজ্ঝত্তবহিদ্ধারম্মণা। সোমনস্সসহগতঅহেতুকৰিপাকমনোৰিঞ্ঞাণধাতু পঞ্চদ্বারে সন্তীরণতদারম্মণৰসেন অত্তনো পঞ্চ রূপাদিধম্মে, মনোদ্বারে তদারম্মণৰসেনেৰ অঞ্ঞেপি অজ্ঝত্তিকে কামাৰচরধম্মে আরব্ভ পৰত্তিযং অজ্ঝত্তারম্মণা, পরেসং ধম্মেসু পৰত্তমানা বহিদ্ধারম্মণা, উভযৰসেন অজ্ঝত্তবহিদ্ধারম্মণা। উপেক্খাসহগতৰিপাকাহেতুকমনোৰিঞ্ঞাণধাতুদ্বযেপি এসেৰ নযো। কেৰলং পনেতা সুগতিযং দুগ্গতিযঞ্চ পটিসন্ধিভৰঙ্গচুতিৰসেনাপি অজ্ঝত্তাদিভেদেসু কম্মাদীসু পৰত্তন্তি।</p>
<p class="bodytext">অট্ঠ মহাৰিপাকচিত্তানিপি তাসংযেৰ দ্বিন্নং সমানগতিকানি। কেৰলং পনেতানি সন্তীরণৰসেন ন পৰত্তন্তি। পটিসন্ধিভৰঙ্গচুতিৰসেনেৰ এতানি সুগতিযংযেৰ পৰত্তন্তি। সোমনস্সসহগতাহেতুককিরিযা পঞ্চদ্বারে অত্তনো রূপাদীনি আরব্ভ পহট্ঠাকারকরণৰসেন পৰত্তিযং অজ্ঝত্তারম্মণা, পরস্স <a name="P0.0426"></a> রূপাদীসু পৰত্তা বহিদ্ধারম্মণা। মনোদ্বারে তথাগতস্স জোতিপালমাণৰমঘদেৰরাজকণ্হতাপসাদিকালেসু অত্তনা কতকিরিযং পচ্চৰেক্খন্তস্স হসিতুপ্পাদৰসেন পৰত্তা অজ্ঝত্তারম্মণা <a name="M0.0450"></a>।</p>
<p class="bodytext">মল্লিকায দেৰিযা সন্ততিমহামত্তস্স সুমনমালাকারস্সাতি এৰমাদীনং কিরিযাকরণং আরব্ভ পৰত্তিকালে বহিদ্ধারম্মণা। উভযৰসেন অজ্ঝত্তবহিদ্ধারম্মণা। উপেক্খাসহগতকিরিযাহেতুকমনোৰিঞ্ঞাণধাতু পঞ্চদ্বারে ৰোট্ঠব্বনৰসেন মনোদ্বারে চ আৰজ্জনৰসেন পৰত্তিযং অজ্ঝত্তাদিআরম্মণা। অট্ঠ মহাকিরিযা কুসলচিত্তগতিকা এৰ। কেৰলঞ্হি তা খীণাসৰানং উপ্পজ্জন্তি, কুসলানি সেক্খপুথুজ্জনানন্তি এত্তকমেৰেত্থ নানাকরণং।</p>
<p class="bodytext">ৰুত্তপ্পকারে রূপাৰচরচতুত্থজ্ঝানে সব্বত্থপাদকচতুত্থাদীনি পঞ্চ ঝানানি ইমস্মিং তিকে ওকাসং লভন্তি। এতানি হি কসিণপণ্ণত্তিনিমিত্তারম্মণত্তা বহিদ্ধারম্মণানি।</p>
<p class="bodytext">‘ইদ্ধিৰিধচতুত্থং’ কাযৰসেন চিত্তং, চিত্তৰসেন ৰা কাযং পরিণামনকালে অত্তনো কুমারকৰণ্ণাদিনিম্মানকালে চ সকাযচিত্তানং আরম্মণকরণতো অজ্ঝত্তারম্মণং, বহিদ্ধা হত্থিঅস্সাদিদস্সনকালে বহিদ্ধারম্মণং, কালেন অজ্ঝত্তং কালেন বহিদ্ধা, পৰত্তিযং অজ্ঝত্তবহিদ্ধারম্মণং।</p>
<p class="bodytext">‘দিব্বসোতচতুত্থং’ <a name="V0.0441"></a> অত্তনো কুচ্ছিসদ্দসৰনকালে অজ্ঝত্তারম্মণং, পরেসং সদ্দসৰনকালে বহিদ্ধারম্মণং, উভযৰসেন অজ্ঝত্তবহিদ্ধারম্মণং। ‘চেতোপরিযঞাণচতুত্থং’ পরেসং চিত্তারম্মণতো বহিদ্ধারম্মণমেৰ। অত্তনো চিত্তজাননে পন তেন পযোজনং নত্থি। ‘পুব্বেনিৰাসচতুত্থং’ অত্তনো খন্ধানুস্সরণকালে অজ্ঝত্তারম্মণং, পরস্স খন্ধে, অনিদ্রিযবদ্ধরূপং, তিস্সো চ পণ্ণত্তিযো অনুস্সরণতো বহিদ্ধারম্মণং, উভযৰসেন অজ্ঝত্তবহিদ্ধারম্মণং।</p>
<p class="bodytext">‘দিব্বচক্খুচতুত্থং’ <a name="P0.0427"></a> অত্তনো কুচ্ছিগতাদিরূপদস্সনকালে অজ্ঝত্তারম্মণং, অৰসেসরূপদস্সনকালে বহিদ্ধারম্মণং, উভযৰসেন অজ্ঝত্তবহিদ্ধারম্মণং। ‘অনাগতংসঞাণচতুত্থং’ অত্তনো অনাগতক্খন্ধানুস্সরণকালে অজ্ঝত্তারম্মণং, পরস্স অনাগতক্খন্ধানং ৰা অনিন্দ্রিযবদ্ধস্স ৰা রূপস্স অনুস্সরণকালে বহিদ্ধারম্মণং, উভযৰসেন অজ্ঝত্তবহিদ্ধারম্মণং। আকিঞ্চঞ্ঞাযতনস্স নৰত্তব্বারম্মণতায কারণং হেট্ঠা ৰুত্তমেৰ।</p>
<p class="title">দুকঅত্থুদ্ধারৰণ্ণনা</p>
<p class="bodytext"><a name="para1441"></a><span class="paranum">১৪৪১</span>. হেতুগোচ্ছকনিদ্দেসে <a name="M0.0451"></a> <span class="bld">তযো কুসলহেতূ</span>তিআদিনা নযেন হেতূ দস্সেত্বা পুন তেযেৰ উপ্পত্তিট্ঠানতো দস্সেতুং <span class="bld">চতূসু ভূমীসু কুসলেসু উপ্পজ্জন্তী</span>তিআদি ৰুত্তং। ইমিনা উপাযেন সেসগোচ্ছকেসুপি দেসনানযো ৰেদিতব্বো।</p>
<p class="bodytext"><a name="para1473"></a><span class="paranum">১৪৭৩</span>. <span class="bld">যত্থ দ্বে তযো আসৰা একতো উপ্পজ্জন্তী</span>তি এত্থ তিৰিধেন আসৰানং একতো উপ্পত্তি ৰেদিতব্বা। তত্থ চতূসু দিট্ঠিৰিপ্পযুত্তেসু অৰিজ্জাসৰেন, দিট্ঠিসম্পযুত্তেসু দিট্ঠাসৰঅৰিজ্জাসৰেহি সদ্ধিন্তি কামাসৰো দুৰিধেন একতো উপ্পজ্জতি। ভৰাসৰো চতূসু দিট্ঠিৰিপ্পযুত্তেসু অৰিজ্জাসৰেন সদ্ধিন্তি একধাৰ একতো উপ্পজ্জতি। যথা চেত্থ এৰং যত্থ দ্বে তীণি সংযোজনানি একতো উপ্পজ্জন্তীতি এত্থাপি সংযোজনানং উপ্পত্তি একতো দসধা ভৰে। তত্থ কামরাগো চতুধা একতো উপ্পজ্জতি, পটিঘো তিধা, মানো একধা। তথা ৰিচিকিচ্ছা চেৰ ভৰরাগো চ। কথং? কামরাগো তাৰ মানসংযোজনঅৰিজ্জাসংযোজনেহি চেৰ, দিট্ঠিসংযোজনঅৰিজ্জাসংযোজনেহি চ, সীলব্বতপরামাসঅৰিজ্জাসংযোজনেহি চ, অৰিজ্জাসংযোজনমত্তেনেৰ চ সদ্ধিন্তি এৰং চতুধা একতো উপ্পজ্জতি। পটিঘো পন ইস্সাসংযোজনঅৰিজ্জাসংযোজনেহি চেৰ, মচ্ছরিযসংযোজনঅৰিজ্জাসংযোজনেহি চ, অৰিজ্জাসংযোজনমত্তেনেৰ <a name="V0.0442"></a> চ সদ্ধিন্তি এৰং তিধা একতো উপ্পজ্জতি। মানো ভৰরাগাৰিজ্জাসংযোজনেহি সদ্ধিং একধাৰ একতো উপ্পজ্জতি <a name="P0.0428"></a>। তথা ৰিচিকিচ্ছা। সা হি অৰিজ্জাসংযোজনেন সদ্ধিং একধা উপ্পজ্জতি। ভৰরাগেপি এসেৰ নযোতি। এৰমেত্থ দ্বে তীণি সংযোজনানি একতো উপ্পজ্জন্তি।</p>
<p class="bodytext"><a name="para1511"></a><span class="paranum">১৫১১</span>. যং পনেতং নীৰরণগোচ্ছকে যত্থ দ্বে তীণি নীৰরণানি একতো উপ্পজ্জন্তীতি ৰুত্তং, তত্থাপি অট্ঠধা নীৰরণানং একতো উপ্পত্তি ৰেদিতব্বা। এতেসু হি কামচ্ছন্দো দুৰিধা একতো উপ্পজ্জতি, ব্যাপাদো চতুধা, উদ্ধচ্চং একধা। তথা ৰিচিকিচ্ছা। কথং? কামচ্ছন্দো তাৰ অসঙ্খারিকচিত্তেসু উদ্ধচ্চনীৰরণঅৰিজ্জানীৰরণেহি, সসঙ্খারিকেসু থিনমিদ্ধউদ্ধচ্চঅৰিজ্জানীৰরণেহি সদ্ধিং দুৰিধা একতো উপ্পজ্জতি। যং পনেতং দ্বে তীণীতি ৰুত্তং, তং হেট্ঠিমপরিচ্ছেদৰসেন ৰুত্তং। তস্মা চতুন্নম্পি একতো উপ্পজ্জতীতি <a name="M0.0452"></a> ৰচনং যুজ্জতি এৰ। ব্যাপাদো পন অসঙ্খারিকচিত্তে উদ্ধচ্চঅৰিজ্জানীৰরণেহি, সসঙ্খারিকে থিনমিদ্ধউদ্ধচ্চঅৰিজ্জানীৰরণেহি, অসঙ্খারিকেযেৰ উদ্ধচ্চকুক্কুচ্চঅৰিজ্জানীৰরণেহি, সসঙ্খারিকেযেৰ থিনমিদ্ধউদ্ধচ্চকুক্কুচ্চঅৰিজ্জানীৰরণেহি সদ্ধিন্তি চতুধা একতো উপ্পজ্জতি। উদ্ধচ্চং পন অৰিজ্জানীৰরণমত্তেন সদ্ধিং একধাৰ একতো উপ্পজ্জতি। ৰিচিকিচ্ছুদ্ধচ্চঅৰিজ্জানীৰরণেহি সদ্ধিং একধাৰ একতো উপ্পজ্জতি।</p>
<p class="bodytext"><a name="para1577"></a><span class="paranum">১৫৭৭</span>. যম্পিদং কিলেসগোচ্ছকে যত্থ দ্বে তযো কিলেসা একতো উপ্পজ্জন্তীতি ৰুত্তং, তত্থ ‘দ্বে কিলেসা অঞ্ঞেহি, তযো ৰা কিলেসা অঞ্ঞেহি কিলেসেহি সদ্ধিং উপ্পজ্জন্তী’তি এৰমত্থো ৰেদিতব্বো। কস্মা? দ্বিন্নং তিণ্ণংযেৰ ৰা একতো উপ্পত্তিযা অসম্ভৰতো।</p>
<p class="bodytext">তত্থ দসধা কিলেসানং একতো উপ্পত্তি হোতি। এত্থ হি লোভো ছধা একতো উপ্পজ্জতি। পটিঘো দ্বিধা। তথা মোহোতি ৰেদিতব্বো। কথং? লোভো তাৰ অসঙ্খারিকে দিট্ঠিৰিপ্পযুত্তে মোহউদ্ধচ্চঅহিরিকানোত্তপ্পেহি, সসঙ্খারিকে মোহথিনউদ্ধচ্চঅহিরিকানোত্তপ্পেহি, অসঙ্খারিকেযেৰ মোহমানুদ্ধচ্চাহিরিকানোত্তপ্পেহি <a name="P0.0429"></a>, সসঙ্খারিকেযেৰ মোহমানথিনউদ্ধচ্চঅহিরিকানোত্তপ্পেহি, দিট্ঠিসম্পযুত্তে পন অসঙ্খারিকে মোহউদ্ধচ্চদিট্ঠিঅহিরিকানোত্তপ্পেহি, সসঙ্খারিকে মোহদিট্ঠিথিনউদ্ধচ্চঅহিরিকানোত্তপ্পেহি সদ্ধিন্তি ছধা একতো উপ্পজ্জতি।</p>
<p class="bodytext">পটিঘো <a name="V0.0443"></a> পন অসঙ্খারিকে মোহউদ্ধচ্চঅহিরিকানোত্তপ্পেহি, সসঙ্খারিকে মোহথিনউদ্ধচ্চঅহিরিকানোত্তপ্পেহি সদ্ধিন্তি এৰং দ্বিধা একতো উপ্পজ্জতি। মোহো পন ৰিচিকিচ্ছাসম্পযুত্তে ৰিচিকিচ্ছুদ্ধচ্চঅহিরিকানোত্তপ্পেহি, উদ্ধচ্চসম্পযুত্তে উদ্ধচ্চঅহিরিকানোত্তপ্পেহি সদ্ধিন্তি এৰং দ্বিধা একতো উপ্পজ্জতি। সেসং সব্বত্থ উত্তানত্থমেৰাতি।</p>
<p class="centered">অট্ঠসালিনিযা ধম্মসঙ্গহঅট্ঠকথায</p>
<p class="centered">অট্ঠকথাকণ্ডৰণ্ণনা নিট্ঠিতা।</p>
<p class="title">নিগমনকথা</p>
<p class="bodytext">এত্তাৰতা চ –</p>
<p class="gatha1">চিত্তং <a name="M0.0453"></a> রূপঞ্চ নিক্খেপং, অত্থুদ্ধারং মনোরমং।</p>
<p class="gathalast">যং লোকনাথো ভাজেন্তো, দেসেসি ধম্মসঙ্গণিং॥</p>
<p class="gatha1">অভিধম্মস্স সঙ্গয্হ, ধম্মে অনৰসেসতো।</p>
<p class="gathalast">ঠিতায তস্সা আরদ্ধা, যা মযা অত্থৰণ্ণনা॥</p>
<p class="gatha1">অনাকুলানমত্থানং, সম্ভৰা অট্ঠসালিনী।</p>
<p class="gathalast">ইতি নামেন সা এসা, সন্নিট্ঠানমুপাগতা॥</p>
<p class="gatha1">একূনচত্তালীসায, পাল়িযা ভাণৰারতো।</p>
<p class="gathalast">চিরট্ঠিতত্থং ধম্মস্স, নিট্ঠাপেন্তেন তং মযা॥</p>
<p class="gatha1">যং <a name="P0.0430"></a> পত্তং কুসলং তস্স, আনুভাৰেন পাণিনো।</p>
<p class="gathalast">সব্বে সদ্ধম্মরাজস্স, ঞত্বা ধম্মং সুখাৰহং॥</p>
<p class="gatha1">পাপুণন্তু <a name="V0.0444"></a> ৰিসুদ্ধায, সুখায পটিপত্তিযা।</p>
<p class="gathalast">অসোকমনুপাযাসং, নিব্বানসুখমুত্তমং॥</p>
<p class="gatha1">চিরং তিট্ঠতু সদ্ধম্মো, ধম্মে হোন্তু সগারৰা।</p>
<p class="gathalast">সব্বেপি সত্তা কালেন, সম্মা দেৰো পৰস্সতু॥</p>
<p class="gatha1">যথা রক্খিংসু পোরাণা, সুরাজানো তথেৰিমং।</p>
<p class="gathalast">রাজা রক্খতু ধম্মেন, অত্তনোৰ পজং পজন্তি॥</p>
<p class="bodytext">পরমৰিসুদ্ধসদ্ধাবুদ্ধিৰীরিযপটিমণ্ডিতেন সীলাচারজ্জৰমদ্দৰাদিগুণসমুদযসমুদিতেন সকসমযসমযন্তরগহনজ্ঝোগাহণসমত্থেন পঞ্ঞাৰেয্যত্তিযসমন্নাগতেন তিপিটকপরিযত্তিপ্পভেদে সাট্ঠকথে সত্থুসাসনে অপ্পটিহতঞাণপ্পভাৰেন মহাৰেয্যাকরণেন করণসম্পত্তিজনিতসুখৰিনিগ্গতমধুরোদারৰচনলাৰণ্ণযুত্তেন যুত্তমুত্তৰাদিনা ৰাদীৰরেন মহাকৰিনা পভিন্নপটিসম্ভিদাপরিৰারে ছল়ভিঞ্ঞাদিপ্পভেদগুণপটিমণ্ডিতে উত্তরিমনুস্সধম্মে সুপ্পতিট্ঠিতবুদ্ধীনং থেরৰংসপ্পদীপানং থেরানং মহাৰিহারৰাসীনং ৰংসালঙ্কারভূতেন ৰিপুলৰিসুদ্ধবুদ্ধিনা বুদ্ধঘোসোতি গরূহি <a name="M0.0454"></a> গহিতনামধেয্যেন থেরেন কতা অযং অট্ঠসালিনী নাম ধম্মসঙ্গহট্ঠকথা।</p>
<p class="gatha1">তাৰ তিট্ঠতু লোকস্মিং, লোকনিত্থরণেসিনং।</p>
<p class="gathalast">দস্সেন্তী কুলপুত্তানং, নযং পঞ্ঞাৰিসুদ্ধিযা॥</p>
<p class="gatha1">যাৰ ‘বুদ্ধো’তি নামম্পি, সুদ্ধচিত্তস্স তাদিনো।</p>
<p class="gathalast">লোকম্হি লোকজেট্ঠস্স, পৰত্ততি মহেসিনোতি॥</p>
<p class="centered">অট্ঠসালিনী নাম</p>
<p class="centered">ধম্মসঙ্গহ-অট্ঠকথা নিট্ঠিতা।</p></div>
<div end="ed" class="end"></div>`

document.getElementById('loaddata').innerHTML = mula_1_1 
searchhelper()
bookhelper()
var chapterhelper = document.createElement('script')
chapterhelper.src = `chaptertoggle.js`
loaddata.appendChild(chapterhelper)