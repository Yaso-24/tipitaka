var atth_3_5 = `
<div id="table_main">
<div id="table_name">সূচিপত্র</div></div>
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="nikaya">অভিধম্মপিটকে</p>
<p class="bookname">কথাৰত্থু-অট্ঠকথা</p>
<p class="chapter">কথাৰত্থু-অট্ঠকথা</p>
<div class="chaptxt">
<p class="gatha1">নিসিন্নো <a name="P0.0001"></a> <a name="M0.0105"></a> <a name="V0.0100"></a> দেৰলোকস্মিং, দেৰসঙ্ঘপুরক্খতো।</p>
<p class="gathalast">সদেৰকস্স লোকস্স, সত্থা অপ্পটিপুগ্গলো॥</p>
<p class="gatha1">সব্বপঞ্ঞত্তিকুসলো, পঞ্ঞত্তিপরিদীপনং।</p>
<p class="gathalast">ৰত্বা পুগ্গলপঞ্ঞত্তিং, লোকে উত্তমপুগ্গলো॥</p>
<p class="gatha1">যং পুগ্গলকথাদীনং, কথানং ৰত্থুভাৰতো।</p>
<p class="gathalast">কথাৰত্থুপ্পকরণং, সঙ্খেপেন অদেসযী॥</p>
<p class="gatha1">মাতিকাঠপনেনেৰ <a name="V0.0101"></a>, ঠপিতস্স সুরালযে।</p>
<p class="gathalast">তস্স মোগ্গলিপুত্তেন, ৰিভত্তস্স মহীতলে॥</p>
<p class="gatha1">ইদানি যস্মা সম্পত্তো, অত্থসংৰণ্ণনাক্কমো।</p>
<p class="gathalast">তস্মা নং ৰণ্ণযিস্সামি, তং সুণাথ সমাহিতাতি॥</p></div>
<p class="chapter">নিদানকথা</p>
<div class="chaptxt">
<p class="bodytext">যমকপাটিহীরাৰসানস্মিঞ্হি ভগৰা তিদসপুরে পারিচ্ছত্তকমূলে পণ্ডুকম্বলসিলাযং ৰস্সং উপগন্ত্বা মাতরং কাযসক্খিং কত্বা দেৰপরিসায অভিধম্মকথং কথেন্তো ধম্মসঙ্গণীৰিভঙ্গধাতুকথাপুগ্গলপঞ্ঞত্তিপ্পকরণানি দেসযিত্বা কথাৰত্থুদেসনায ৰারে সম্পত্তে ‘‘অনাগতে মম সাৰকো মহাপঞ্ঞো <span class="bld">মোগ্গলিপুত্ততিস্সত্থেরো</span> নাম উপ্পন্নং সাসনমলং সোধেত্বা ততিযসঙ্গীতিং করোন্তো ভিক্খুসঙ্ঘস্স মজ্ঝে নিসিন্নো সকৰাদে পঞ্চ সুত্তসতানি পরৰাদে পঞ্চাতি সুত্তসহস্সং <a name="P0.0002"></a> সমোধানেত্বা ইমং পকরণং ভাজেস্সতী’’তি তস্সোকাসং করোন্তো যা চেসা পুগ্গলৰাদে তাৰ চতূসু পঞ্হেসু দ্বিন্নং পঞ্চকানং ৰসেন অট্ঠমুখা ৰাদযুত্তি, তং আদিং কত্বা সব্বকথামগ্গেসু অসম্পুণ্ণভাণৰারমত্তায তন্তিযা মাতিকং ঠপেসি। অথাৰসেসং <a name="M0.0106"></a> অভিধম্মকথং ৰিত্থারনযেনেৰ কথেত্বা ৰুত্থৰস্সো সুৰণ্ণরজতসোপানমজ্ঝে মণিমযেন সোপানেন দেৰলোকতো সঙ্কস্সনগরে ওরুয্হ সত্তহিতং সম্পাদেন্তো যাৰতাযুকং ঠত্বা অনুপাদিসেসায নিব্বানধাতুযা পরিনিব্বাযি।</p>
<p class="bodytext">অথস্স মহাকস্সপপ্পমুখো ৰসীগণো অজাতসত্তুরাজানং সহাযং গহেত্বা ধম্মৰিনযসরীরং সঙ্গহং আরোপেসি। ততো ৰস্সসতস্স অচ্চযেন ৰজ্জিপুত্তকা ভিক্খূ দস ৰত্থূনি দীপযিংসু। তানি সুত্বা কাকণ্ডকস্স ব্রাহ্মণস্স পুত্তো যসত্থেরো সুসুনাগপুত্তং কালাসোকং নাম রাজানং সহাযং গহেত্বা দ্বাদসন্নং ভিক্খুসতসহস্সানং অন্তরে সত্তথেরসতানি উচ্চিনিত্বা তানি দসৰত্থূনি মদ্দিত্বা ধম্মৰিনযসরীরং সঙ্গহং আরোপেসি।</p>
<p class="bodytext">তেহি পন ধম্মসঙ্গাহকত্থেরেহি নিগ্গহিতা দসসহস্সা ৰজ্জিপুত্তকা ভিক্খূ পক্খং পরিযেসমানা অত্তনো অনুরূপং দুব্বলপক্খং লভিত্বা ৰিসুং মহাসঙ্ঘিকাচরিযকুলং নাম অকংসু <a name="V0.0102"></a>। ততো ভিজ্জিত্বা অপরানি দ্বে আচরিযকুলানি জাতানি – গোকুলিকা চ একব্যোহারিকা চ। গোকুলিকনিকাযতো ভিজ্জিত্বা অপরানি দ্বে আচরিযকুলানি জাতানি – পণ্ণত্তিৰাদা চ বাহুলিযা চ। বহুস্সুতিকাতিপি তেসংযেৰ নামং। তেসংযেৰ অন্তরে চেতিযৰাদা নাম অপরে আচরিযৰাদা উপ্পন্না। এৰং মহাসঙ্ঘিকাচরিযকুলতো দুতিযে ৰস্সসতে পঞ্চাচরিযকুলানি উপ্পন্নানি। তানি মহাসঙ্ঘিকেহি সদ্ধিং ছ হোন্তি।</p>
<p class="bodytext">তস্মিংযেৰ <a name="P0.0003"></a> দুতিযে ৰস্সসতে থেরৰাদতো ভিজ্জিত্বা দ্বে আচরিযৰাদা উপ্পন্না – মহিসাসকা চ ৰজ্জিপুত্তকা চ। তত্থ ৰজ্জিপুত্তকৰাদতো ভিজ্জিত্বা অপরে চত্তারো আচরিযৰাদা উপ্পন্না – ধম্মুত্তরিযা, ভদ্রযানিকা, ছন্নাগারিকা, সমিতিযাতি। পুন তস্মিংযেৰ দুতিযে ৰস্সসতে মহিসাসকৰাদতো ভিজ্জিত্বা সব্বত্থিৰাদা ধম্মগুত্তিকাতি দ্বে আচরিযৰাদা উপ্পন্না। পুন সব্বত্থিৰাদকুলতো ভিজ্জিত্বা কস্সপিকা নাম জাতা। কস্সপিকেসু ভিন্নেসু অপরে সঙ্কন্তিকা নাম জাতা। সঙ্কন্তিকেসু ভিন্নেসু সুত্তৰাদা নাম জাতাতি থেরৰাদতো ভিজ্জিত্বা ইমে একাদস <a name="M0.0107"></a> আচরিযৰাদা উপ্পন্না। তে থেরৰাদেহি সদ্ধিং দ্বাদস হোন্তি। ইতি ইমে চ দ্বাদস, মহাসঙ্ঘিকানঞ্চ ছ আচরিযৰাদাতি সব্বেৰ অট্ঠারস আচরিযৰাদা দুতিযে ৰস্সসতে উপ্পন্না। অট্ঠারস নিকাযাতিপি, অট্ঠারসাচরিযকুলানীতিপি এতেসংযেৰ নামং। এতেসু পন সত্তরস ৰাদা ভিন্নকা, থেরৰাদো অসম্ভিন্নকোতি ৰেদিতব্বো। ৰুত্তম্পি চেতং <span class="bld">দীপৰংসে</span> –</p>
<p class="gatha1">‘‘নিক্কড্ঢিতা পাপভিক্খূ, থেরেহি ৰজ্জিপুত্তকা।</p>
<p class="gathalast">অঞ্ঞং পক্খং লভিত্বান, অধম্মৰাদী বহূ জনা॥</p>
<p class="gatha1">‘‘দসসহস্সা সমাগন্ত্বা, অকংসু ধম্মসঙ্গহং।</p>
<p class="gathalast">তস্মাযং ধম্মসঙ্গীতি, মহাসঙ্গীতি ৰুচ্চতি॥</p>
<p class="gatha1">‘‘মহাসঙ্গীতিকা ভিক্খূ, ৰিলোমং অকংসু সাসনে।</p>
<p class="gathalast">ভিন্দিত্বা মূলসঙ্গহং, অঞ্ঞং অকংসু সঙ্গহং॥</p>
<p class="gatha1">‘‘অঞ্ঞত্র <a name="P0.0004"></a> <a name="V0.0103"></a> সঙ্গহিতা সুত্তং, অঞ্ঞত্র অকরিংসু তে।</p>
<p class="gathalast">অত্থং ধম্মঞ্চ ভিন্দিংসু, ৰিনযে নিকাযেসু চ পঞ্চসু॥</p>
<p class="gatha1">‘‘পরিযাযদেসিতঞ্চাপি, অথো নিপ্পরিযাযদেসিতং।</p>
<p class="gathalast">নীতত্থঞ্চেৰ নেয্যত্থং, অজানিত্বান ভিক্খৰো॥</p>
<p class="gatha1">‘‘অঞ্ঞং সন্ধায ভণিতং, অঞ্ঞং অত্থং ঠপযিংসু তে।</p>
<p class="gathalast">ব্যঞ্জনচ্ছাযায তে ভিক্খূ, বহুং অত্থং ৰিনাসযুং॥</p>
<p class="gatha1">‘‘ছড্ডেত্বান একদেসং, সুত্তং ৰিনযগম্ভীরং।</p>
<p class="gathalast">পতিরূপং সুত্তং ৰিনযং, তঞ্চ অঞ্ঞং করিংসু তে॥</p>
<p class="gatha1">‘‘পরিৰারং অত্থুদ্ধারং, অভিধম্মং ছপ্পকরণং।</p>
<p class="gathalast">পটিসম্ভিদঞ্চ নিদ্দেসং, একদেসঞ্চ জাতকং॥</p>
<p class="gatha1">‘‘এত্তকং ৰিস্সজ্জিত্বান, অঞ্ঞানি অকরিংসু তে।</p>
<p class="gathalast">নামং লিঙ্গং পরিক্খারং, আকপ্পকরণানি চ॥</p>
<p class="gatha1">‘‘পকতিভাৰং জহিত্বা, তঞ্চ অঞ্ঞং অকংসু তে।</p>
<p class="gathalast">পুব্বঙ্গমা ভিন্নৰাদা, মহাসঙ্গীতিকারকা॥</p>
<p class="gatha1">‘‘তেসঞ্চ <a name="M0.0108"></a> অনুকারেন, ভিন্নৰাদা বহূ অহু।</p>
<p class="gathalast">ততো অপরকালম্হি, তস্মিং ভেদো অজাযথ॥</p>
<p class="gatha1">‘‘গোকুলিকা একব্যোহারি, দ্বিধা ভিজ্জিত্থ ভিক্খৰো।</p>
<p class="gathalast">গোকুলিকানং দ্বে ভেদা, অপরকালম্হি জাযথ॥</p>
<p class="gatha1">‘‘বহুস্সুতিকা <a name="V0.0104"></a> চ পঞ্ঞত্তি, দ্বিধা ভিজ্জিত্থ ভিক্খৰো।</p>
<p class="gathalast">চেতিযা চ পুনৰাদী, মহাসঙ্গীতিভেদকা॥</p>
<p class="gatha1">‘‘পঞ্চৰাদা ইমে সব্বে, মহাসঙ্গীতিমূলকা।</p>
<p class="gathalast">অত্থং ধম্মঞ্চ ভিন্দিংসু, একদেসঞ্চ সঙ্গহং॥</p>
<p class="gatha1">‘‘গন্থঞ্চ একদেসঞ্হি, ছড্ডেত্বা অঞ্ঞং অকংসু তে।</p>
<p class="gathalast">নামং <a name="P0.0005"></a> লিঙ্গং পরিক্খারং, আকপ্পকরণানি চ॥</p>
<p class="gatha1">‘‘পকতিভাৰং জহিত্বা, তঞ্চ অঞ্ঞং অকংসু তে।</p>
<p class="gathalast">ৰিসুদ্ধত্থেরৰাদম্হি, পুন ভেদো অজাযথ॥</p>
<p class="gatha1">‘‘মহিসাসকা ৰজ্জিপুত্তকা, দ্বিধা ভিজ্জিত্থ ভিক্খৰো।</p>
<p class="gathalast">ৰজ্জিপুত্তকৰাদম্হি, চতুধা ভেদো অজাযথ॥</p>
<p class="gatha1">‘‘ধম্মুত্তরিকা ভদ্দযানিকা, ছন্নাগারিকা চ সমিতি।</p>
<p class="gathalast">মহিসাসকানং দ্বে ভেদা, অপরকালম্হি অজাযথ॥</p>
<p class="gatha1">‘‘সব্বত্থিৰাদা ধম্মগুত্তা, দ্বিধা ভিজ্জিত্থ ভিক্খৰো।</p>
<p class="gathalast">সব্বত্থিৰাদানং কস্সপিকা, সঙ্কন্তিকস্সপিকেন চ॥</p>
<p class="gatha1">‘‘সঙ্কন্তিকানং সুত্তৰাদী, অনুপুব্বেন ভিজ্জথ।</p>
<p class="gathalast">ইমে একাদস ৰাদা, সম্ভিন্না থেরৰাদতো॥</p>
<p class="gatha1">‘‘অত্থং ধম্মঞ্চ ভিন্দিংসু, একদেসঞ্চ সঙ্গহং।</p>
<p class="gathalast">গন্থঞ্চ একদেসঞ্হি, ছড্ডেত্বা অঞ্ঞং অকংসু তে॥</p>
<p class="gatha1">‘‘নামং <a name="V0.0105"></a> লিঙ্গং পরিক্খারং, আকপ্পকরণানি চ।</p>
<p class="gathalast">পকতিভাৰং জহিত্বা, তঞ্চ অঞ্ঞং অকংসু তে॥</p>
<p class="gatha1">‘‘সত্তরস ভিন্নৰাদা, একৰাদো অভিন্নকো।</p>
<p class="gathalast">সব্বেৰট্ঠারস হোন্তি, ভিন্নৰাদেন তে সহ॥</p>
<p class="gatha1">‘‘নিগ্রোধোৰ <a name="M0.0109"></a> মহারুক্খো, থের ৰাদানমুত্তমো।</p>
<p class="gathalast">অনূনং অনধিকঞ্চ, কেৰলং জিনসাসনং॥</p>
<p class="gatha1">‘‘সন্তকা ৰিয রুক্খম্হি, নিব্বত্তা ৰাদসেসকা।</p>
<p class="gatha1">পঠমে ৰস্সসতে নত্থি, দুতিযে ৰস্সসতন্তরে।</p>
<p class="gathalast">ভিন্না সত্তরস ৰাদা, উপ্পন্না জিনসাসনে’’তি॥</p>
<p class="bodytext">অপরাপরং পন হেমৰতিকা, রাজগিরিকা, সিদ্ধত্থিকা, পুব্বসেলিযা, অপরসেলিযা, ৰাজিরিযাতি অঞ্ঞেপি ছ আচরিযৰাদা উপ্পন্না। তে ইধ অনধিপ্পেতা। পুরিমকানং <a name="P0.0006"></a> পন অট্ঠারসন্নং আচরিযৰাদানং ৰসেন পৰত্তমানে সাসনে পটিলদ্ধসদ্ধো অসোকো ধম্মরাজা দিৰসে দিৰসে বুদ্ধপূজায সতসহস্সং, ধম্মপূজায সতসহস্সং, সঙ্ঘপূজায সতসহস্সং, অত্তনো আচরিযস্স নিগ্রোধত্থেরস্স সতসহস্সং, চতূসু দ্বারেসু ভেসজ্জত্থায সতসহস্সন্তি পঞ্চসতসহস্সানি পরিচ্চজন্তো সাসনে উল়ারং লাভসক্কারং পৰত্তেসি।</p>
<p class="bodytext">তিত্থিযা হতলাভসক্কারা অন্তমসো ঘাসচ্ছাদনমত্তম্পি অলভন্তা লাভসক্কারং পত্থযমানা ভিক্খূসু পব্বজিত্বা সকানি সকানি দিট্ঠিগতানি – ‘‘অযং ধম্মো, অযং ৰিনযো, ইদং সত্থুসাসন’’ন্তি দীপেন্তি। পব্বজ্জং অলভমানাপি সযমেৰ কেসে ছিন্দিত্বা কাসাযানি ৰত্থানি অচ্ছাদেত্বা ৰিহারেসু ৰিচরন্তা উপোসথকম্মাদিকরণকালে সঙ্ঘমজ্ঝং পৰিসন্তি। তে ভিক্খুসঙ্ঘেন ধম্মেন ৰিনযেন সত্থুসাসনেন নিগ্গয্হমানাপি ধম্মৰিনযানুলোমায পটিপত্তিযা অসণ্ঠহন্তা অনেকরূপং সাসনস্স অব্বুদঞ্চ মলঞ্চ কণ্টকঞ্চ সমুট্ঠাপেন্তি। কেচি অগ্গিং পরিচরন্তি, কেচি পঞ্চাতপে তপন্তি, কেচি আদিচ্চং অনুপরিৰত্তন্তি, কেচি ‘‘ধম্মঞ্চ ৰিনযঞ্চ ৰোভিন্দিস্সামা’’তি তথা তথা পগ্গণ্হিংসু। তদা ভিক্খুসঙ্ঘো ন তেহি সদ্ধিং <a name="V0.0106"></a> উপোসথং ৰা পৰারণং ৰা অকাসি। অসোকারামে সত্ত ৰস্সানি উপোসথো উপচ্ছিজ্জি।</p>
<p class="bodytext">রাজা ‘‘আণায কারেস্সামী’’তি ৰাযমন্তোপি কারেতুং নাসক্খি, অঞ্ঞদত্থু দুগ্গহিতগাহিনা বালেন অমচ্চেন অনেকেসু ভিক্খূসু জীৰিতা ৰোরোপিতেসু ৰিপ্পটিসারী অহোসি। সো তঞ্চ ৰিপ্পটিসারং তঞ্চ সাসনে উপ্পন্নং অব্বুদং ৰূপসমেতুকামো ‘‘কো নু খো ইমস্মিং অত্থে পটিবলো’’তি <a name="M0.0110"></a> সঙ্ঘং পুচ্ছিত্বা ‘‘মোগ্গলিপুত্ততিস্সত্থেরো, মহারাজা’’তি সুত্বা সঙ্ঘস্স ৰচনেন অহোগঙ্গাপব্বততো থেরং পক্কোসাপেত্বা ইদ্ধিপাটিহারিযদস্সনেন থেরস্স আনুভাৰে নিব্বিচিকিচ্ছো অত্তনো কুক্কুচ্চং পুচ্ছিত্বা ৰিপ্পটিসারং ৰূপসমেসি। থেরোপি তং রাজুয্যানেযেৰ ৰসন্তো সত্ত দিৰসানি সমযং উগ্গণ্হাপেসি। সো উগ্গহিতসমযো সত্তমে দিৰসে অসোকারামে ভিক্খুসঙ্ঘং সন্নিপাতাপেত্বা সাণিপাকারং পরিক্খিপাপেত্বা সাণিপাকারন্তরে নিসিন্নো একলদ্ধিকে একলদ্ধিকে ভিক্খূ <a name="P0.0007"></a> একতো একতো কারেত্বা একমেকং ভিক্খুসমূহং পক্কোসাপেত্বা পুচ্ছি – ‘‘ভন্তে, কিংৰাদী সম্মাসম্বুদ্ধো’’তি? ততো সস্সতৰাদিনো – ‘‘সস্সতৰাদী’’তি আহংসু। একচ্চসস্সতিকা, অন্তানন্তিকা, অমরাৰিক্খেপিকা, অধিচ্চসমুপ্পন্নিকা, সঞ্ঞীৰাদা, অসঞ্ঞীৰাদা, নেৰসঞ্ঞীনাসঞ্ঞীৰাদা, উচ্ছেদৰাদা, দিট্ঠধম্মনিব্বানৰাদা – ‘‘দিট্ঠধম্মনিব্বানৰাদী’’তি আহংসু। রাজা পঠমমেৰ সমযস্স উগ্গহিতত্তা নযিমে ভিক্খূ অঞ্ঞতিত্থিযা ইমেতি ঞত্বা তেসং সেতকানি ৰত্থানি দত্বা উপ্পব্বাজেসি। তে সব্বেপি সট্ঠিসহস্সা অহেসুং।</p>
<p class="bodytext">অথঞ্ঞে ভিক্খূ পক্কোসাপেত্বা পুচ্ছি – ‘‘কিংৰাদী, ভন্তে, সম্মাসম্বুদ্ধো’’তি? ‘‘ৰিভজ্জৰাদী, মহারাজা’’তি। এৰং ৰুত্তে রাজা থেরং পুচ্ছি – ‘‘ৰিভজ্জৰাদী, ভন্তে, সম্মাসম্বুদ্ধো’’তি? ‘‘আম, মহারাজা’’তি। ততো রাজা ‘সুদ্ধং দানি, ভন্তে, সাসনং, করোতু ভিক্খুসঙ্ঘো উপোসথ’ন্তি আরক্খং দত্বা নগরং পাৰিসি। সমগ্গো সঙ্ঘো সন্নিপতিত্বা উপোসথং অকাসি। তস্মিং সন্নিপাতে সট্ঠিভিক্খুসতসহস্সানি অহেসুং। তস্মিং সমাগমে মোগ্গলিপুত্ততিস্সত্থেরো যানি চ তদা উপ্পন্নানি ৰত্থূনি, যানি চ আযতিং উপ্পজ্জিস্সন্তি, সব্বেসম্পি তেসং পটিবাহনত্থং সত্থারা দিন্ননযৰসেনেৰ তথাগতেন ঠপিতমাতিকং ৰিভজন্তো সকৰাদে পঞ্চ সুত্তসতানি পরৰাদে পঞ্চাতি সুত্তসহস্সং আহরিত্বা ইমং পরপ্পৰাদমথনং আযতিলক্খণং <span class="bld">কথাৰত্থুপ্পকরণং</span> অভাসি।</p>
<p class="bodytext">ততো <a name="V0.0107"></a> সট্ঠিসতসহস্সসঙ্খ্যেসু ভিক্খূ উচ্চিনিত্বা তিপিটকপরিযত্তিধরানং পভিন্নপটিসম্ভিদানং ভিক্খূনং সহস্সমেকং গহেত্বা যথা মহাকস্সপত্থেরো চ যসত্থেরো চ ধম্মঞ্চ ৰিনযঞ্চ সঙ্গাযিংসু; এৰমেৰ সঙ্গাযন্তো <a name="M0.0111"></a> সাসনমলং ৰিসোধেত্বা ততিযসঙ্গীতিং অকাসি। তত্থ অভিধম্মং সঙ্গাযন্তো ইমং যথাভাসিতং পকরণং সঙ্গহং আরোপেসি। তেন ৰুত্তং –</p>
<p class="gatha1">‘‘যং <a name="P0.0008"></a> পুগ্গলকথাদীনং, কথানং ৰত্থুভাৰতো।</p>
<p class="gathalast">কথাৰত্থুপ্পকরণং, সঙ্খেপেন অদেসযী॥</p>
<p class="gatha1">‘‘মাতিকাঠপনেনেৰ, ঠপিতস্স সুরালযে।</p>
<p class="gathalast">তস্স মোগ্গলিপুত্তেন, ৰিভত্তস্স মহীতলে॥</p>
<p class="gatha1">‘‘ইদানি যস্মা সম্পত্তো, অত্থসংৰণ্ণনাক্কমো।</p>
<p class="gathalast">তস্মা নং ৰণ্ণযিস্সামি, তং সুণাথ সমাহিতা’’তি॥</p>
<p class="centered">নিদানকথা নিট্ঠিতা।</p>
<p class="title">মহাৰগ্গো</p></div>
<p class="chapter">১. পুগ্গলকথা</p>
<div class="chaptxt">
<p class="title">১. সুদ্ধসচ্চিকট্ঠো</p>
<p class="subhead">১. অনুলোমপচ্চনীকৰণ্ণনা</p>
<p class="bodytext"><a name="para1"></a><span class="paranum">১</span>. তত্থ <a name="M0.0112"></a> <a name="P0.0009"></a> <a name="V0.0108"></a> <span class="bld">পুগ্গলো উপলব্ভতি সচ্চিকট্ঠপরমত্থেনা</span>তি অযং পুচ্ছা। <span class="bld">আমন্তা</span>তি অযং পটিজাননা। কস্স পনাযং পুচ্ছা, কস্স পটিজাননাতি? অসুকস্সাতি ন ৰত্তব্বা। ভগৰতা হি ইমস্মিং পকরণে নানপ্পকারানং লদ্ধীনং ৰিসোধনত্থং তন্তিৰসেন মাতিকা ঠপিতা। সা থেরেন সত্থারা দিন্ননযে ঠত্বা তন্তিৰসেন ৰিভত্তা। ন হি থেরো যত্তকা এত্থ ৰাদমগ্গা দস্সিতা, তত্তকেহি ৰাদীহি সদ্ধিং ৰাদেন ৰিগ্গাহিককথং কথেসি। এৰং সন্তেপি পন তাসং তাসং কথানং অত্থস্স সুখাৰধারণত্থং সকৰাদীপুচ্ছা, পরৰাদীপুচ্ছা, সকৰাদীপটিঞ্ঞা, পরৰাদীপটিঞ্ঞাতি এৰং ৰিভাগং দস্সেত্বাৰ অত্থৰণ্ণনং করিস্সাম।</p>
<p class="bodytext"><span class="bld">পুগ্গলো উপলব্ভতি সচ্চিকট্ঠপরমত্থেনা</span>তি হি অযং সকৰাদীপুচ্ছা। তায ‘‘যে অত্থি পুগ্গলোতি এৰংলদ্ধিকা পুগ্গলৰাদিনো, তে এৰং পুচ্ছিতব্বা’’তি দীপেতি। কে পন পুগ্গলৰাদিনোতি? সাসনে ৰজ্জিপুত্তকা চেৰ সমিতিযা চ বহিদ্ধা চ বহূ অঞ্ঞতিত্থিযা। তত্থ <span class="bld">পুগ্গলো</span>তি অত্তা, সত্তো জীৰো। <span class="bld">উপলব্ভতী</span>তি পঞ্ঞায উপগন্ত্বা লব্ভতি, ঞাযতীতি অত্থো। <span class="bld">সচ্চিকট্ঠপরমত্থেনা</span>তি এত্থ <span class="bld">সচ্চিকট্ঠো</span>তি মাযামরীচিআদযো ৰিয অভূতাকারেন অগ্গহেতব্বো ভূতট্ঠো। <span class="bld">পরমত্থো</span>তি অনুস্সৰাদিৰসেন অগ্গহেতব্বো উত্তমত্থো। উভযেনাপি যো পরতো <a name="V0.0109"></a> ‘‘পুগ্গলো উপলব্ভতি সচ্চিকট্ঠপরমত্থেন, রূপঞ্চ উপলব্ভতী’’তিআদিনা খন্ধাযতনধাতুইন্দ্রিযৰসেন সত্তপঞ্ঞাসৰিধো ধম্মপ্পভেদো দস্সিতো <a name="P0.0010"></a>। যথা সো ভূতেন সভাৰট্ঠেন উপলব্ভতি, এৰং তৰ পুগ্গলো উপলব্ভতীতি পুচ্ছতি। পরৰাদী <span class="bld">আমন্তা</span>তি পটিজানাতি। পটিজাননঞ্হি কত্থচি ‘‘আম, ভন্তে’’তি আগচ্ছতি, কত্থচি ‘‘আমো’’তি পটিজাননং আগচ্ছতি। ইধ পন ‘‘আমন্তা’’তি আগতং। তত্রাযং অধিপ্পাযো – সো হি যং তং পরতো ৰুত্তং ভগৰতা – ‘‘অত্থি পুগ্গলো অত্তহিতায পটিপন্নো’’তি সুত্তং <a name="M0.0113"></a> আগতং, তং গহেত্বা যস্মা পন ভগৰা সচ্চৰাদী ন ৰিসংৰাদনপুরেক্খারো ৰাচং ভাসতি, নাপি অনুস্সৰাদিৰসেন ধম্মং দেসেতি, সদেৰকং পন লোকং সযং অভিঞ্ঞা সচ্ছিকত্বা পৰেদেতি, তস্মা যো তেন ৰুত্তো ‘‘অত্থি পুগ্গলো অত্তহিতায পটিপন্নো’’তি, সো সচ্চিকট্ঠপরমত্থেনেৰ অত্থীতি লদ্ধিং গহেত্বা ‘‘আমন্তা’’তি পটিজানাতি।</p>
<p class="bodytext">অথস্স তাদিসস্স লেসৰচনস্স ছলৰাদস্স ওকাসং অদদমানো সকৰাদী <span class="bld">যো সচ্চিকট্ঠো</span>তিআদিমাহ। তত্রাযং অধিপ্পাযো – য্বাযং পরতো ‘‘সপ্পচ্চযো অপ্পচ্চযো, সঙ্খতো অসঙ্খতো, সস্সতো, অসস্সতো সনিমিত্তো অনিমিত্তো’’তি এৰং পরিদীপিতো রূপাদিসত্তপঞ্ঞাসৰিধো ধম্মপ্পভেদো আগতো; ন সম্মুতিসচ্চৰসেন, নাপি অনুস্সৰাদিৰসেন গহেতব্বো। অত্তনো পন ভূততায এৰ সচ্চিকট্ঠো, অত্তপচ্চক্খতায চ পরমত্থো। তং সন্ধাযাহ – ‘‘যো সচ্চিকট্ঠো পরমত্থো, ততো সো পুগ্গলো উপলব্ভতি সচ্চিকট্ঠপরমত্থেনা’’তি।</p>
<p class="bodytext"><span class="bld">ততো</span>তি করণৰচনমেতং, তস্মা তেন সচ্চিকট্ঠপরমত্থেন সো পুগ্গলো উপলব্ভতীতি অযমেত্থ অত্থো। ইদং ৰুত্তং হোতি – রুপ্পনাদিভেদেন ৰা সপ্পচ্চযাদিভেদেন ৰা আকারেন যো সচ্চিকট্ঠপরমত্থো উপলব্ভতি, কিং তে পুগ্গলোপি তেনাকারেন উপলব্ভতীতি? <span class="bld">ন হেৰং ৰত্তব্বে</span>তি অৰজাননা পরৰাদিস্স। সো হি তথারূপং পুগ্গলং অনিচ্ছন্তো অৰজানাতি। তত্রাযং পদচ্ছেদো – ‘ন হি এৰং ৰত্তব্বে’তি, ন হি এৰন্তিপি ৰট্টতি। দ্বিন্নম্পি এৰং ন ৰত্তব্বোতি অত্থো।</p>
<p class="bodytext"><span class="bld">আজানাহি নিগ্গহ</span>ন্তি সকৰাদিৰচনং। যস্মা তে পুরিমায ৰত্তব্বপটিঞ্ঞায পচ্ছিমা নৰত্তব্বপটিঞ্ঞা, পচ্ছিমায চ পুরিমা ন সন্ধিযতি, তস্মাপি নিগ্গহং পত্তো। তং নিগ্গহং দোসং <a name="V0.0110"></a> অপরাধং সম্পটিচ্ছাহীতি অত্থো। এৰং <a name="P0.0011"></a> নিগ্গহং আজানাপেত্বা ইদানি তং ঠপনায চেৰ অনুলোমপটিলোমতো পাপনারোপনানঞ্চ ৰসেন পাকটং করোন্তো <span class="bld">হঞ্চি পুগ্গলো</span>তিআদিমাহ। তত্থ <span class="bld">হঞ্চি পুগ্গলো উপলব্ভতী</span>তি যদি পুগ্গলো উপলব্ভতি, সচে পুগ্গলো উপলব্ভতি সচ্চিকট্ঠপরমত্থেনাতি অত্থো। অযং তাৰ পরৰাদীপক্খস্স ঠপনতো নিগ্গহপাপনারোপনানং লক্খণভূতা <a name="M0.0114"></a> অনুলোমঠপনা নাম। <span class="bld">তেন ৰত রে</span>তিআদি অনুলোমপক্খে নিগ্গহস্স পাপিতত্তা অনুলোমপাপনা নাম। তত্থ <span class="bld">তেনা</span>তি কারণৰচনং। <span class="bld">ৰতা</span>তি ওকপ্পনৰচনং। <span class="bld">রে</span>তি আমন্তনৰচনং। ইদং ৰুত্তং হোতি – তেন, রে ৰত্তব্বে ৰত, রে হম্ভো, ভদ্রমুখ, তেন কারণেন ৰত্তব্বোযেৰাতি। <span class="bld">যং তত্থ ৰদেসী</span>তিআদি অনুলোমপক্খে নিগ্গহস্স আরোপিতত্তা অনুলোমরোপনা নাম। যং তস্স পরিযোসানে মিচ্ছাতিপদং তস্স পুরতো ইদং তে’তি আহরিতব্বং। ইদং তে মিচ্ছাতি অযঞ্হেত্থ অত্থো। পরতো চ পাল়িযং এতং আগতমেৰ।</p>
<p class="bodytext"><span class="bld">নো চে পন ৰত্তব্বে</span>তিআদি ‘‘ন হেৰং ৰত্তব্বে’’তি পটিক্খিত্তপক্খস্স ঠপিতত্তা পটিলোমতো নিগ্গহপাপনারোপনানং লক্খণভূতা পটিলোমঠপনা নাম। <span class="bld">নো চ ৰত রে</span>তিআদি পটিলোমপক্খে নিগ্গহস্স পাপিতত্তা পটিলোমপাপনা নাম। পুন <span class="bld">যং তত্থ ৰদেসী</span>তিআদি পটিলোমপক্খে নিগ্গহস্স আরোপিতত্তা পটিলোমরোপনা নাম। ইধাপি পরিযোসানে মিচ্ছাতিপদস্স পুরতো ইদং তেতি আহরিতব্বমেৰ। পরতোপি এৰরূপেসু ঠানেসু এসেৰ নযো।</p>
<p class="bodytext">তত্রাযং আদিতো পট্ঠায সঙ্খেপত্থো – যদি পুগ্গলো উপলব্ভতি সচ্চিকট্ঠপরমত্থেন, তেন ৰত ভো সো উপলব্ভতীতি ৰত্তব্বো। যং পন তত্থ ৰদেসি ‘‘ৰত্তব্বো খো পুরিমপঞ্হে ‘সচ্চিকট্ঠপরমত্থেন উপলব্ভতী’তি, নো চ ৰত্তব্বো দুতিযপঞ্হে ‘ততো সো পুগ্গলো উপলব্ভতী’’’তি, ইদং তে মিচ্ছাতি এৰং তাৰ অনুলোমতো ঠপনাপাপনারোপনা হোন্তি। অথ ন ৰত্তব্বো দুতিযপঞ্হে ‘‘ততো সো উপলব্ভতী’’তি, পুরিমপঞ্হেপি ন ৰত্তব্বোৰ। যং পনেত্থ ৰদেসি ‘‘ৰত্তব্বো খো পুরিমপঞ্হে ‘সচ্চিকট্ঠপরমত্থেন উপলব্ভতী’তি, নো <a name="P0.0012"></a> চ ৰত্তব্বো দুতিযপঞ্হে ‘ততো সো পুগ্গলো উপলব্ভতী’’’তি, ইদং তে মিচ্ছাতি এৰং পটিলোমতো ঠপনাপাপনারোপনা হোন্তি। এৰমেতং নিগ্গহস্স চ অনুলোমপটিলোমতো চতুন্নং পাপনারোপনানঞ্চ ৰুত্তত্তা উপলব্ভতীতিআদিকং অনুলোমপঞ্চকং নাম। এত্থ চ কিঞ্চাপি অনুলোমতো পাপনারোপনাহি একো, পটিলোমতো পাপনারোপনাহি একোতি দ্বে নিগ্গহা কতা। ‘আজানাহি <a name="V0.0111"></a> নিগ্গহ’ন্তি এতস্সেৰ পনেত্থ <a name="M0.0115"></a> পুগ্গলো উপলব্ভতীতি পঠমং ৰাদং নিস্সায পঠমস্স নিগ্গহস্স দ্বীহাকারেহি আরোপিতত্তা একোৰাযং নিগ্গহোতি পঠমো নিগ্গহো।</p>
<p class="bodytext"><a name="para2"></a><span class="paranum">২</span>. ইদানি পচ্চনীকনযো হোতি। তত্থ পুচ্ছা পরৰাদিস্স। সো হি ‘‘অত্থি পুগ্গলো অত্তহিতায পটিপন্নো’’তি গহিতত্তা ‘‘নুপলব্ভতী’’তি অসম্পটিচ্ছন্তো এৰং পুচ্ছতি। সকৰাদী যথা রূপাদিধম্মা উপলব্ভন্তি, এৰং অনুপলব্ভনীযতো <span class="bld">আমন্তা</span>তি পটিজানাতি। পুন ইতরো অত্তনা অধিপ্পেতং সচ্চিকট্ঠংযেৰ সন্ধায <span class="bld">যো সচ্চিকট্ঠো</span>তিআদিমাহ। সম্মুতিসচ্চপরমত্থসচ্চানি ৰা একতো কত্বাপি এৰমাহ। সকৰাদী ‘পুগ্গলো’তি উপাদাপঞ্ঞত্তিসব্ভাৰতোপি দ্বিন্নং সচ্চানং একতো কত্বা পুচ্ছিতত্তাপি ন <span class="bld">হেৰ</span>ন্তি পটিক্খিপতি।</p>
<p class="bodytext">ইদানি কিঞ্চাপি তেন পঠমং পরমত্থসচ্চৰসেন নুপলব্ভনীযতা সম্পটিচ্ছিতা, পচ্ছা সম্মুতিসচ্চৰসেন ৰোমিস্সকৰসেন ৰা পটিক্খিত্তা। পরৰাদী পন ‘নুপলব্ভতী’তি ৰচনসামঞ্ঞমত্তং ছলৰাদং নিস্সায যং তযা পঠমং পটিঞ্ঞাতং, তং পচ্ছা পটিক্খিত্তন্তি ভণ্ডনস্স পটিভণ্ডনং ৰিয অত্তনো কতস্স নিগ্গহকম্মস্স পটিকম্মং করোন্তো <span class="bld">আজানাহি পটিকম্ম</span>ন্তি আহ। ইদানি যথাস্স অনুলোমপঞ্চকে সকৰাদিনা ৰাদট্ঠপনং কত্বা অনুলোমপটিলোমতো পাপনারোপনাহি নিগ্গহো পাকটো কতো, এৰং পটিকম্মং পাকটং করোন্তো <span class="bld">হঞ্চি পুগ্গলো</span>তিআদিমাহ। তং হেট্ঠা ৰুত্তনযেনেৰ অত্থতো ৰেদিতব্বং। যস্মা পনেত্থ ঠপনা নাম পরৰাদীপক্খস্স ঠপনতো <a name="P0.0013"></a> ‘‘অযং তৰ দোসো’’তি দস্সেতুং ঠপনমত্তমেৰ হোতি, ন নিগ্গহস্স ৰা পটিকম্মস্স ৰা পাকটভাৰকরণং, পাপনারোপনাহি পনস্স পাকটকরণং হোতি। তস্মা ইদং অনুলোমপটিলোমতো পাপনারোপনানং ৰসেন চতূহাকারেহি। পটিকম্মস্স কতত্তা পটিকম্মচতুক্কং নামাতি একং চতুক্কং ৰেদিতব্বং।</p>
<p class="bodytext"><a name="para3"></a><span class="paranum">৩</span>. এৰং পটিকম্মং কত্বা ইদানি য্বাস্স অনুলোমপঞ্চকে সকৰাদিনা নিগ্গহো কতো, তস্স তমেৰ ছলৰাদং নিস্সায দুক্কটভাৰং দস্সেন্তো <span class="bld">ত্বঞ্চে পন মঞ্ঞসী</span>তিআদিমাহ। তত্থ <span class="bld">ত্বং চে পন মঞ্ঞসী</span>তি যদি ত্বং মঞ্ঞসি। <span class="bld">ৰত্তব্বে খো</span>তি ইদং পচ্চনীকে আমন্তাতি পটিঞ্ঞং সন্ধায ৰুত্তং <a name="M0.0116"></a>। <span class="bld">নো চ ৰত্তব্বে</span>তি ইদং পন ন হেৰাতি অৰজাননং সন্ধায ৰুত্তং। <span class="bld">তেন তৰ তত্থা</span>তি তেন কারণেন ত্বংযেৰ তস্মিং নুপলব্ভতীতি পক্খে – ‘‘হেৰং পটিজানন্তন্তি আমন্তা’’তি <a name="V0.0112"></a> এৰং পটিজানন্তো। <span class="bld">হেৰং নিগ্গহেতব্বে</span>তি পুন ন হেৰাতি অৰজানন্তো এৰং নিগ্গহেতব্বো। <span class="bld">অথ তং নিগ্গণ্হামা</span>তি অথেৰং নিগ্গহারহং তং নিগ্গণ্হাম। <span class="bld">সুনিগ্গহিতো চ হোসী</span>তি সকেন মতেন নিগ্গহিতত্তা সুনিগ্গহিতো চ ভৰসি।</p>
<p class="bodytext">এৰমস্স নিগ্গহেতব্বভাৰং দস্সেত্বা ইদানি তং নিগ্গণ্হন্তো <span class="bld">হঞ্চী</span>তিআদিমাহ। তত্থ ঠপনাপাপনারোপনা হেট্ঠা ৰুত্তনযেনেৰ ৰেদিতব্বা। পরিযোসানে পন <span class="bld">ইদং তে মিচ্ছা</span>তি ইদং তৰ ৰচনং মিচ্ছা হোতীতি অত্থো। ইদং ছলৰাদেন চতূহি আকারেহি নিগ্গহস্স কতত্তা নিগ্গহচতুক্কং নাম।</p>
<p class="bodytext"><a name="para4"></a><span class="paranum">৪</span>. এৰং নিগ্গহং কত্বাপি ইদানি ‘‘যদি অযং মযা তৰ মতেন কতো <a name="P0.0014"></a> নিগ্গহো দুন্নিগ্গহো, যো মম তযা হেট্ঠা অনুলোমপঞ্চকে কতো নিগ্গহো, সোপি দুন্নিগ্গহো’’তি দস্সেন্তো <span class="bld">এসে চে দুন্নিগ্গহিতে</span>তিআদিমাহ। তত্থ <span class="bld">এসে চে দুন্নিগ্গহিতে</span>তি এসো চে তৰ ৰাদো মযা দুন্নিগ্গহিতো। অথ ৰা এসো চে তৰ মযা কতো নিগ্গহো দুন্নিগ্গহো। <span class="bld">হেৰমেৰং তত্থ দক্খা</span>তি তত্থাপি তযা মম হেট্ঠা কতে নিগ্গহে এৰমেৰং পস্স। ইদানি য্বাস্স হেট্ঠা সকৰাদিনা নিগ্গহো কতো, তং ‘‘ৰত্তব্বে খো’’তিআদিৰচনেন দস্সেত্বা পুন তং নিগ্গহং অনিগ্গহভাৰং উপনেন্তো <span class="bld">নো চ মযং তযা</span>তিআদিমাহ। তত্থ <span class="bld">নো চ মযং তযা তত্থ হেতায পটিঞ্ঞাযা</span>তিআদীসু অযমত্থো – যস্মা সো তযা মম কতো নিগ্গহো দুন্নিগ্গহো, তস্মা মযং তযা তত্থ অনুলোমপঞ্চকে আমন্তাতি এতায পটিঞ্ঞায এৰং পটিজানন্তা পুন ন হেৰাতি পটিক্খেপে কতেপি ‘‘আজানাহি নিগ্গহ’’ন্তি এৰং ন নিগ্গহেতব্বোযেৰ। এৰং অনিগ্গহেতব্বম্পি মং নিগ্গণ্হাসি, ঈদিসেন পন নিগ্গহেন দুন্নিগ্গহিতা মযং হোম।</p>
<p class="bodytext">ইদানি যং নিগ্গহং সন্ধায ‘‘দুন্নিগ্গহিতা চ হোমা’’তি অৰোচ, তং দস্সেতুং <span class="bld">হঞ্চি পুগ্গলো…পে॰… ইদং তে মিচ্ছা</span>তিআহ। এৰমিদং অনুলোমপটিলোমতো <a name="M0.0117"></a> চতূহি পাপনারোপনাহি নিগ্গহস্স উপনীতত্তা উপনযনচতুক্কং নাম হোতি।</p>
<p class="bodytext"><a name="para5"></a><span class="paranum">৫</span>. ইদানি ‘‘ন হেৰং নিগ্গহেতব্বে’’তিআদিকং নিগ্গমনচতুক্কং নাম হোতি। তত্থ <span class="bld">ন হেৰং নিগ্গহেতব্বে</span>তি যথাহং তযা নিগ্গহিতো, ন হি এৰং নিগ্গহেতব্বো। এতস্স হি নিগ্গহস্স দুন্নিগ্গহভাৰো মযা সাধিতো। <span class="bld">তেন হী</span>তি তেন কারণেন, যস্মা এস নিগ্গহো দুন্নিগ্গহো, তস্মা <a name="V0.0113"></a> যং মং নিগ্গণ্হাসি হঞ্চি পুগ্গলো…পে॰… ইদং তে মিচ্ছাতি, ইদং নিগ্গণ্হনং তৰ মিচ্ছাতি অত্থো। <span class="bld">তেন হি যে কতে নিগ্গহে</span>তি যেন কারণেন ইদং মিচ্ছা, তেন কারণেন যো তযা নিগ্গহো কতো, সো দুক্কটো। যং মযা পটিকম্মং কতং, তদেৰ সুকতং। যাপি <a name="P0.0015"></a> চেসা পটিকম্মচতুক্কাদিৰসেন কথামগ্গসম্পটিপাদনা কতা, সাপি সুকতা। এৰমেতং পুগ্গলো উপলব্ভতীতিআদিকস্স অনুলোমপঞ্চকস্স নুপলব্ভতীতিআদিকানং পটিকম্মনিগ্গহোপনযননিগ্গমনচতুক্কানং ৰসেন অনুলোমপচ্চনীকপঞ্চকং নাম নিদ্দিট্ঠন্তি ৰেদিতব্বং। এত্তাৰতা সকৰাদিনো পুব্বপক্খে সতি পরৰাদিনো ৰচনসামঞ্ঞমত্তেন ছলৰাদেন জযো হোতি।</p>
<p class="subhead">২. পচ্চনীকানুলোমৰণ্ণনা</p>
<p class="bodytext"><a name="para6"></a><span class="paranum">৬</span>. ইদানি যথা পরৰাদিনো পুব্বপক্খে সতি সকৰাদিনো ধম্মেনেৰ তথেন সুজযো হোতি, তথা ৰাদুপ্পত্তিং দস্সেতুং <span class="bld">পুগ্গলো নুপলব্ভতী</span>তি পচ্চনীকানুলোমপঞ্চকং আরদ্ধং। তত্থ পচ্চনীকে পুচ্ছা পরৰাদিস্স, রূপাদিভেদং সচ্চিকট্ঠপরমত্থং সন্ধায পটিঞ্ঞা সকৰাদিস্স। সুদ্ধসম্মুতিসচ্চং ৰা পরমত্থমিস্সকং ৰা সম্মুতিসচ্চং সন্ধায <span class="bld">যো সচ্চিকট্ঠো</span>তি পুন অনুযোগো পরৰাদিস্স, সম্মুতিৰসেন নুপলব্ভতীতি নৰত্তব্বত্তা মিস্সকৰসেন ৰা অনুযোগস্স সংকিণ্ণত্তা <span class="bld">ন হেৰ</span>ন্তি পটিক্খেপো সকৰাদিস্স। পটিঞ্ঞাতং পটিক্খিপতীতি ৰচনসামঞ্ঞমত্তেন <span class="bld">আজানাহি নিগ্গহ</span>ন্তিআদিৰচনং পরৰাদিস্স। এৰমযং পুগ্গলো নুপলব্ভতীতি দুতিযৰাদং নিস্সায দুতিযো নিগ্গহো হোতীতি ৰেদিতব্বো। এৰং তেন ছলেন নিগ্গহো আরোপিতো।</p>
<p class="bodytext"><a name="para7-10"></a><span class="paranum">৭-১০</span>. ইদানি <a name="M0.0118"></a> ধম্মেন সমেন অত্তনো ৰাদে জযং <a name="P0.0016"></a> দস্সেতুং অনুলোমনযে পুচ্ছা সকৰাদিস্স, অত্তনো লদ্ধিং নিস্সায পটিঞ্ঞা পরৰাদিস্স। লদ্ধিযা ওকাসং অদত্বা পরমত্থৰসেন পুন অনুযোগো সকৰাদিস্স, পরমত্থৰসেন পুগ্গলস্স অভাৰতো পটিক্খেপো পরৰাদিস্স। ততো পরং ধম্মেন সমেন অত্তনো জযদস্সনত্থং <span class="bld">আজানাহি পটিকম্ম</span>ন্তিআদি সব্বং সকৰাদীৰচনমেৰ হোতি। তত্থ সব্বেসং পটিকম্মনিগ্গহোপনযননিগ্গমনচতুক্কানং হেট্ঠা ৰুত্তনযেনেৰ অত্থো ৰেদিতব্বো। এৰমিদং পুগ্গলো নুপলব্ভতীতিআদিকস্স পচ্চনীকপঞ্চকস্স উপলব্ভতীতিআদীনং পটিকম্মনিগ্গহোপনযননিগ্গমনচতুক্কানঞ্চ ৰসেন পচ্চনীকানুলোমপঞ্চকং নাম নিদ্দিট্ঠং হোতি। এৰমেতানি পঠমসচ্চিকট্ঠে দ্বে পঞ্চকানি নিদ্দিট্ঠানি। তত্থ পুরিমপঞ্চকে <a name="V0.0114"></a> পরৰাদিস্স সকৰাদিনা কতো নিগ্গহো সুনিগ্গহো। সকৰাদিস্স পন পরৰাদিনা ছলৰাদং নিস্সায পটিকম্মং কত্বা অত্তনা সাধিতো জযো দুজ্জযো। দুতিযপঞ্চকে সকৰাদিস্স পরৰাদিনা কতো নিগ্গহো দুন্নিগ্গহো। পরৰাদিস্স পন সকৰাদিনা ধম্মৰাদং নিস্সায পটিকম্মং কত্বা অত্তনা সাধিতো জযো সুজযোতি পঠমসচ্চিকট্ঠো। তত্থেতং ৰুচ্চতি –</p>
<p class="gatha1">‘‘নিগ্গহো পরৰাদিস্স, সুদ্ধো পঠমপঞ্চকে।</p>
<p class="gathalast">অসুদ্ধো পন তস্সেৰ, পটিকম্মজযো তহিং॥</p>
<p class="gatha1">‘‘নিগ্গহো সকৰাদিস্স, অসুদ্ধো দুতিযপঞ্চকে।</p>
<p class="gathalast">ৰিসুদ্ধো পন তস্সেৰ, পটিকম্মজযো তহিং॥</p>
<p class="gatha1">‘‘তস্মা দ্বীসুপি ঠানেসু, জযোৰ সকৰাদিনো।</p>
<p class="gathalast">ধম্মেন হি জযো নাম, অধম্মেন কুতো জযো॥</p>
<p class="gatha1">‘‘সচ্চিকট্ঠে যথা চেত্থ, পঞ্চকদ্বযমণ্ডিতে।</p>
<p class="gathalast">ধম্মাধম্মৰসেনেৰ, ৰুত্তো জযপরাজযো॥</p>
<p class="gatha1">‘‘ইতো পরেসু সব্বেসু, সচ্চিকট্ঠেসু পণ্ডিতো।</p>
<p class="gathalast">এৰমেৰ ৰিভাৰেয্য, উভো জযপরাজযে’’তি॥</p>
<p class="subhead">২. ওকাসসচ্চিকট্ঠো</p>
<p class="subhead">১. অনুলোমপচ্চনীকৰণ্ণনা</p>
<p class="bodytext"><a name="para11"></a><span class="paranum">১১</span>. এৰং <a name="P0.0017"></a> <a name="M0.0119"></a> সুদ্ধিকসচ্চিকট্ঠং ৰিত্থারেত্বা ইদানি তমেৰ অপরেহি ওকাসাদীহি নযেহি ৰিত্থারেতুং পুন <span class="bld">পুগ্গলো উপলব্ভতী</span>তিআদি আরদ্ধং। তত্থ পুচ্ছা সকৰাদিস্স, পটিঞ্ঞা পরৰাদিস্স। পুন <span class="bld">সব্বত্থা</span>তি সরীরং সন্ধায অনুযোগো সকৰাদিস্স, রূপস্মিং অত্তানং সমনুপস্সনাদোসঞ্চ ‘অঞ্ঞং জীৰং অঞ্ঞং সরীর’ন্তি আপজ্জনদোসঞ্চ দিস্বা পটিক্খেপো পরৰাদিস্স। সেসমেত্থ অনুলোমপচ্চনীকপঞ্চকে হেট্ঠা ৰুত্তনযেনেৰ ৰেদিতব্বং। পাঠো পন সঙ্খিত্তো <a name="V0.0115"></a>। তত্থ যস্মা সরীরং সন্ধায ‘‘সব্বত্থ ন উপলব্ভতী’’তি ৰুত্তে সরীরতো বহি উপলব্ভতীতি আপজ্জতি। তস্মা পচ্চনীকে পটিক্খেপো সকৰাদিস্স, পঠমং অনুজানিত্বা পচ্ছা অৰজানাতীতি ছলৰাদস্স ৰসেন পটিকম্মং পরৰাদিস্স। সেসং পাকটমেৰ।</p>
<p class="subhead">৩. কালসচ্চিকট্ঠো</p>
<p class="subhead">১. অনুলোমপচ্চনীকৰণ্ণনা</p>
<p class="bodytext"><a name="para12"></a><span class="paranum">১২</span>. দুতিযনযে <span class="bld">সব্বদা</span>তি পুরিমপচ্ছিমজাতিকালঞ্চ ধরমানপরিনিব্বুতকালঞ্চ সন্ধায অনুযোগো সকৰাদিস্স, স্বেৰ খত্তিযো সো ব্রাহ্মণোতিআদীনং আপত্তিদোসঞ্চ ধরমানপরিনিব্বুতানং ৰিসেসাভাৰদোসঞ্চ দিস্বা পটিক্খেপো পরৰাদিস্স। সেসং পঠমনযে ৰুত্তসদিসমেৰ।</p>
<p class="subhead">৪. অৰযৰসচ্চিকট্ঠো</p>
<p class="subhead">১. অনুলোমপচ্চনীকৰণ্ণনা</p>
<p class="bodytext"><a name="para13"></a><span class="paranum">১৩</span>. ততিযনযে <span class="bld">সব্বেসূ</span>তি খন্ধাযতনাদীনি সন্ধায অনুযোগো সকৰাদিস্স, রূপস্মিং অত্তা, চক্খুস্মিং অত্তাতিআদিদোসভযেন পটিক্খেপো পরৰাদিস্স। সেসং তাদিসমেৰাতি।</p>
<p class="subhead">ওকাসদিসচ্চিকট্ঠাদি</p>
<p class="subhead">২. পচ্চনীকানুলোমৰণ্ণনা</p>
<p class="bodytext"><a name="para14"></a><span class="paranum">১৪</span>. এৰমেতানি <a name="P0.0018"></a> <a name="M0.0120"></a> তীণি অনুলোমপচ্চনীকপঞ্চকে অনুলোমমত্তৰসেনেৰ তাৰ পটিপাটিযা ভাজেত্বা পুন পচ্চনীকানুলোমপঞ্চকে পচ্চনীকমত্তৰসেনেৰ ভাজেতুং <span class="bld">পুগ্গলো নুপলব্ভতী</span>তিআদি আরদ্ধং। তত্থ অনুলোমপঞ্চকস্স পাল়িযং সঙ্খিপিত্বা আগতে পচ্চনীকে ৰুত্তনযেনেৰ পচ্চনীকস্স চ পাল়িযং সঙ্খিপিত্বা আগতে অনুলোমে ৰুত্তনযেনেৰ অত্থো ৰেদিতব্বো। এত্তাৰতা সুদ্ধিকস্স চেৰ ইমেসঞ্চ তিণ্ণন্তি চতুন্নং সচ্চিকট্ঠানং একেকস্মিং সচ্চিকট্ঠে <a name="V0.0116"></a> অনুলোমপচ্চনীকস্স পচ্চনীকানুলোমস্স চাতি দ্বিন্নং দ্বিন্নং পচ্চনীকানং ৰসেন অযং অট্ঠমুখা নাম ৰাদযুত্তি নিদ্দিট্ঠা হোতীতি ৰেদিতব্বা। যা একেকস্মিং মুখে একেকস্স নিগ্গহস্স ৰসেন <span class="bld">অট্ঠকনিগ্গহো</span>তি পাল়িযং লিখিযতি। তত্থেতং ৰুচ্চতি –</p>
<p class="gatha1">‘‘এৰং চতুব্বিধে পঞ্হে, পঞ্চকদ্বযভেদতো।</p>
<p class="gathalast">এসা অট্ঠমুখা নাম, ৰাদযুত্তি পকাসিতা॥</p>
<p class="gatha1">‘‘অট্ঠেৰ নিগ্গহা তত্থ, চত্তারো তেসু ধম্মিকা।</p>
<p class="gatha1">অধম্মিকা চ চত্তারো, সব্বত্থ সকৰাদিনো।</p>
<p class="gathalast">জযো পরাজযো চেৰ, সব্বত্থ পরৰাদিনো’’তি॥</p>
<p class="centered">সচ্চিকট্ঠৰণ্ণনা নিট্ঠিতা।</p>
<p class="subhead">৫. সুদ্ধিকসংসন্দনৰণ্ণনা</p>
<p class="bodytext"><a name="para17-27"></a><span class="paranum">১৭-২৭</span>. ইদানি রূপাদীহি সদ্ধিং সচ্চিকট্ঠসংসন্দনং হোতি। তত্থ <span class="bld">রূপঞ্চা</span>তি যথা রূপং পরমত্থতো উপলব্ভতি, কিং তে পুগ্গলোপি তথেৰ উপলব্ভতীতি সন্ধায পুচ্ছা সকৰাদিস্স, অত্থি পুগ্গলোতি ৰচনমত্তং গহেত্বা পটিঞ্ঞা পরৰাদিস্স। যদি তে রূপং ৰিয পরমত্থতো পুগ্গলো অত্থি, রূপতো ৰেদনাদীনং ৰিয <a name="P0.0019"></a> পুগ্গলস্সাপি অঞ্ঞত্তং আপজ্জতীতি অনুযোগো সকৰাদিস্স, সমযসুত্তৰিরোধং দিস্বা পটিক্খেপো পরৰাদিস্স। সেসং অত্থতো <a name="M0.0121"></a> পাকটমেৰ। ধম্মতো পনেত্থ সত্তপঞ্ঞাসভেদস্স সচ্চিকট্ঠপরমত্থস্স ৰসেন সকৰাদীপক্খমূলকে অনুলোমপচ্চনীকে সত্তপঞ্ঞাস অনুলোমপঞ্চকানি দস্সিতানি। পটিকম্মচতুক্কাদীনি সঙ্খিত্তানি। পরৰাদীপক্খমূলকেপি পচ্চনীকানুলোমে সত্তপঞ্ঞাস পটিলোমপঞ্চকানি দস্সিতানি। পটিকম্মচতুক্কাদীনি সঙ্খিত্তানি। তত্থ ‘‘ৰুত্তং ভগৰতা’’তি ৰচনমত্তেন পুগ্গলস্স অত্থিতং রূপস্স চ সচ্চিকট্ঠপরমত্থৰসেন উপলব্ভনীযতং দস্সেত্বা উভিন্নং অঞ্ঞত্তং পটিজানাপনত্থং <a name="V0.0117"></a> <span class="bld">ৰুত্তং ভগৰতা</span>তি অনুযোগো পরৰাদিস্স, সম্মুতিপরমত্থানং একত্তনানত্তপঞ্হস্স ঠপনীযত্তা পটিক্খেপো সকৰাদিস্স। সেসমিধাপি অত্থতো পাকটমেৰাতি।</p>
<p class="centered">সুদ্ধিকসংসন্দনৰণ্ণনা।</p>
<p class="subhead">৬. ওপম্মসংসন্দনৰণ্ণনা</p>
<p class="bodytext"><a name="para28-36"></a><span class="paranum">২৮-৩৬</span>. ইদানি রূপাদীহেৰ সদ্ধিং ওপম্মৰসেন সচ্চিকট্ঠসংসন্দনং হোতি। তত্থ রূপৰেদনানং উপলদ্ধিসামঞ্ঞেন অঞ্ঞত্তপুচ্ছা চ পুগ্গলরূপানং উপলদ্ধিসামঞ্ঞপুচ্ছা চাতি পুচ্ছাদ্বযম্পি সকৰাদিস্স, উভোপি পটিঞ্ঞা পরৰাদিস্স। পরৰাদিনা অনুঞ্ঞাতেন উপলদ্ধিসামঞ্ঞেন রূপৰেদনানং ৰিয রূপপুগ্গলানং অঞ্ঞত্তানুযোগো সকৰাদিস্স, পটিক্খেপো ইতরস্স। সেসমিধাপি অত্থতো পাকটমেৰ। ধম্মতো পনেত্থ রূপমূলকাদীনং চক্কানঞ্চ ৰসেন সকৰাদীপক্খে ৰীসাধিকানি নৰ নিগ্গহপঞ্চকসতানি দস্সিতানি। কথং? খন্ধেসু তাৰ রূপমূলকে চক্কে চত্তারি, তথা ৰেদনাদিমূলকেসূতি ৰীসতি। আযতনেসু চক্খাযতনমূলকে চক্কে একাদস, তথা সেসেসূতি দ্বত্তিংসসতং। ধাতূসু চক্খুধাতুমূলকে চক্কে সত্তরস, তথা সেসেসূতি ছাধিকানি তীণি সতানি। ইন্দ্রিযেসু চক্খুন্দ্রিযমূলকে <a name="P0.0020"></a> চক্কে একৰীসতি, তথা সেসেসূতি দ্বাসট্ঠাধিকানি চত্তারি সতানি। এৰং সব্বানিপি ৰীসাধিকানি নৰ নিগ্গহপঞ্চকসতানি হোন্তি।</p>
<p class="bodytext"><a name="para37-45"></a><span class="paranum">৩৭-৪৫</span>. পরৰাদীপক্খেপি <span class="bld">রূপং উপলব্ভতী</span>তি অনুলোমৰসেনেৰ রূপৰেদনাদীনং অঞ্ঞত্তপটিঞ্ঞং কারেত্বা পুন অত্থি পুগ্গলোতি সুত্তং নিস্সায ছলৰসেন <a name="M0.0122"></a> পুগ্গলস্স রূপাদীহি উপলদ্ধিসামঞ্ঞং আরোপেত্বা অঞ্ঞত্তানুযোগো কতো। সেসমিধাপি অত্থতো উত্তানমেৰ। ধম্মতোপি সকৰাদীপক্খে ৰুত্তনযেন ৰীসাধিকানি নৰ পটিকম্মপঞ্চকসতানি দস্সিতানি।</p>
<p class="centered">রূপাদীহি সদ্ধিং ওপম্মৰসেন সচ্চিকট্ঠসংসন্দনং।</p>
<p class="subhead">৭. চতুক্কনযসংসন্দনৰণ্ণনা</p>
<p class="bodytext"><a name="para46-52"></a><span class="paranum">৪৬-৫২</span>. ইদানি <a name="V0.0118"></a> যং সচ্চিকট্ঠপরমত্থেন উপলব্ভতি, তেন যস্মা রূপাদীসু সত্তপঞ্ঞাসায সচ্চিকট্ঠপরমত্থেসু অঞ্ঞতরেন ভৰিতব্বং; রূপাদিনিস্সিতেন ৰা, অঞ্ঞত্র ৰা রূপাদীহি, রূপাদীনং ৰা নিস্সযেন, তস্মা ইমিনা চতুক্কনযেন সচ্চিকট্ঠসংসন্দনং আরদ্ধং। তত্থ <span class="bld">রূপং পুগ্গলো</span>তি অনুযোগো সকৰাদিস্স, উচ্ছেদদিট্ঠিভযেন <span class="bld">ন হেৰা</span>তি পটিক্খেপো পরৰাদিস্স, নিগ্গহারোপনং সকৰাদিস্স। কিং পনেতং যুত্তং, ননু রূপং ৰেদনাতি ৰুত্তম্পি পটিক্খিপিতব্বমেৰাতি? আম পটিক্খিপিতব্বং। তং পন রূপতো ৰেদনায অঞ্ঞসভাৰসব্ভাৰতো, ন অঞ্ঞত্তাভাৰতো। অযঞ্চ রূপাদীসু একধম্মতোপি পুগ্গলস্স অঞ্ঞত্তং ন ইচ্ছতি, তস্মা যুত্তং। অযঞ্চ অনুযোগো রূপং পুগ্গলো…পে॰… অঞ্ঞাতাৰিন্দ্রিযং পুগ্গলোতি সকলং পরমত্থসচ্চং সন্ধায আরদ্ধো। সকলং পন পচ্চত্তলক্খণৰসেন একতো ৰত্তুং ন সক্কাতি তন্তিৰসেন অনুযোগলক্খণমত্তমেতং ঠপিতং। তেন ৰিঞ্ঞূ অত্থং ৰিভাৰেন্তি। ৰাদকামেন পন ইমং লক্খণং গহেত্বা যথা যথা পরৰাদিস্স ওকাসো ন হোতি, তথা তথা <a name="P0.0021"></a> ৰত্তব্বং। ইতি তন্তিৰসেন অনুযোগলক্খণস্স ঠপিতত্তাপি যুত্তমেৰ। ইমিনা নযেন সব্বানুযোগেসু অত্থো ৰেদিতব্বো।</p>
<p class="bodytext">অযং পন ৰিসেসো – <span class="bld">রূপস্মিং পুগ্গলো</span>তিআদীসু যথা একং মহাভূতং নিস্সায তযো মহাভূতা, ৰত্থুরূপং নিস্সায ৰিঞ্ঞাণং রূপস্মিন্তি ৰত্তুং ৰট্টতি, কিং তে এৰং রূপস্মিং পুগ্গলো? যথা চ সভাগৰিনিব্ভোগতো ৰেদনাদযো সব্বধম্মা, অরূপা ৰা পন চত্তারো খন্ধা, নিব্বানমেৰ ৰা ‘‘অঞ্ঞত্র রূপা’’তি ৰত্তুং ৰট্টতি, কিং তে এৰং পুগ্গলো? যথা <a name="M0.0123"></a> চ চিত্তসমুট্ঠানানং রূপানং নিস্সযৰসেন ‘‘ৰেদনায রূপং…পে॰… ৰিঞ্ঞাণস্মিং রূপ’’ন্তি ৰত্তুং ৰট্টতি, কিং তে এৰং পুগ্গলোতি? সব্বানুযোগেসু পন উচ্ছেদদিট্ঠিভযেন চেৰ সমযৰিরোধেন চ পটিক্খেপো পরৰাদিস্স। সেসমেত্থ অত্থতো পাকটমেৰ। ধম্মতো পনেত্থ সত্তপঞ্ঞাসায সচ্চিকট্ঠেসু একেকস্মিং চত্তারি চত্তারি কত্বা নিগ্গহৰসেন অট্ঠৰীসাধিকানি দ্বে পঞ্চকসতানি দস্সিতানি। পরৰাদীপক্খেপি পটিকম্মৰসেন তত্তকানেৰ। যা পনেত্থ অত্থি পুগ্গলোতি ৰুত্তে সকৰাদিস্স পটিঞ্ঞা, সা সুত্তে আগতেন সম্মুতিৰসেন। যো রূপং পুগ্গলোতিআদীসু পটিক্খেপো, সো সক্কাযদিট্ঠিপঞ্হস্স ঠপনীযত্তা। পরৰাদিস্স পটিকম্মং ছলৰসেনেৰাতি।</p>
<p class="centered">চতুক্কনযসংসন্দনং।</p>
<p class="centered">নিট্ঠিতা চ সংসন্দনকথা।</p>
<p class="subhead">৮. লক্খণযুত্তিৰণ্ণনা</p>
<p class="bodytext"><a name="para53"></a><span class="paranum">৫৩</span>. ইদানি <a name="V0.0119"></a> লক্খণযুত্তি নাম হোতি। তত্থ যস্মা ঠপেত্বা নিব্বানং সেসো সচ্চিকট্ঠপরমত্থো পচ্চযপটিবদ্ধতায সপ্পচ্চযো, পচ্চযেহি সমাগম্ম কতত্তা সঙ্খতো, উপ্পজ্জিত্বা নিরুজ্ঝনতো সদা অভাৰতো অসস্সতো, উপ্পত্তিকারণসঙ্খাতস্স নিমিত্তস্স অত্থিতায সনিমিত্তো, নিব্বানং ৰুত্তপ্পকারাভাৰতো অপ্পচ্চযং অসঙ্খতং সস্সতং অনিমিত্তন্তি ইদং সচ্চিকট্ঠস্স লক্খণং। তস্মা যদি পুগ্গলোপি সচ্চিকট্ঠপরমত্থোৰ তস্সাপি ইমিনা লক্খণেন ভৰিতব্বন্তি সন্ধায <span class="bld">পুগ্গলো সপ্পচ্চযো</span>তিআদযো অট্ঠপি অনুযোগা সকৰাদিস্স <a name="P0.0022"></a>, পটিক্খেপো পরৰাদিস্স। আজানাহি নিগ্গহন্তিআদি পনেত্থ সঙ্খিত্তং। এৰমেতানি সকৰাদীপক্খে অনুলোমপচ্চনীকে অনুলোমমত্তৰসেন অট্ঠ পঞ্চকানি ৰেদিতব্বানি।</p>
<p class="bodytext"><a name="para54"></a><span class="paranum">৫৪</span>. পরৰাদীপক্খেপি পচ্চনীকানুলোমে পচ্চনীকমত্তৰসেন অট্ঠেৰ। তত্থ যস্মা পরৰাদিনা সুত্তৰসেন সম্মুতিসচ্চং সাধিতং, সম্মুতিযা চ সপ্পচ্চযাদিভাৰো <a name="M0.0124"></a> নত্থি, তস্মা যাথাৰতো চ পটিক্খেপো সকৰাদিস্স। ছলৰসেন পন ৰত্তব্বং ‘‘আজানাহি পটিকম্ম’’ন্তিআদি সব্বং ইধাপি সঙ্খিত্তমেৰ।</p>
<p class="centered">লক্খণযুত্তিকথাৰণ্ণনা নিট্ঠিতা।</p>
<p class="subhead">৯. ৰচনসোধনৰণ্ণনা</p>
<p class="bodytext"><a name="para55-59"></a><span class="paranum">৫৫-৫৯</span>. ইদানি ৰচনসোধনং হোতি। তত্থ যদেতং পুগ্গলো উপলব্ভতীতি ৰচনং, তং সোধেতুং <span class="bld">পুগ্গলো উপলব্ভতি, উপলব্ভতি পুগ্গলো</span>তি। পুচ্ছা সকৰাদিস্স। তস্সত্থো – যদেতং পুগ্গলো উপলব্ভতীতি পদদ্বযং, তং একত্থং ৰা ভৰেয্য নানত্থং ৰা। যদি তাৰ নানত্থং, যথা অঞ্ঞং রূপং, অঞ্ঞা ৰেদনা, এৰং অঞ্ঞো পুগ্গলো, অঞ্ঞো উপলব্ভতীতি আপজ্জতি। অথেকত্থং, যথা যং চিত্তং তং মনো, এৰং স্বেৰ পুগ্গলো, সো উপলব্ভতীতি আপজ্জতি। তেন তং ৰদামি ‘‘যদি তে যো পুগ্গলো, সো উপলব্ভতি, এৰং সন্তে যো যো উপলব্ভতি, সো সো পুগ্গলোতি আপজ্জতি, কিং সম্পটিচ্ছসি এত’’ন্তি? ততো পুগ্গলৰাদী যস্মা পুগ্গলস্স উপলব্ভতং <a name="V0.0120"></a> ইচ্ছতি, ন উপলব্ভমানানম্পি রূপাদীনং পুগ্গলভাৰং, তস্মা <span class="bld">পুগ্গলো উপলব্ভতি, উপলব্ভতি কে হি চি পুগ্গলো কে হি চি ন পুগ্গলো</span>তিআদিমাহ। তস্সত্থো – মম পুগ্গলো অত্থি পুগ্গলোতি সত্থু ৰচনতো উপলব্ভতি। যো পন উপলব্ভতি, ন সো সব্বো পুগ্গলো, অথ খো কে হি চি পুগ্গলো কে হি চি ন পুগ্গলোতি। তত্থ <span class="bld">কো</span>-কারত্থে <span class="bld">কে-</span>কারো, <span class="bld">হি-</span>কারো চ নিপাতমত্তো। কোচি পুগ্গলো, কোচি ন পুগ্গলোতি অযং পনেত্থ অত্থো। ইদং ৰুত্তং হোতি – পুগ্গলোপি হি রূপাদীসুপি যো কোচি ধম্মো উপলব্ভতিযেৰ, তত্থ পুগ্গলোৰ পুগ্গলো। রূপাদীসু <a name="P0.0023"></a> পন কোচিপি ন পুগ্গলোতি। ততো তং সকৰাদী আহ – <span class="bld">পুগ্গলো কে হি চি উপলব্ভতি কে হি চি ন উপলব্ভতী</span>তি। তস্সত্থো – পুগ্গলো উপলব্ভতীতি পদদ্বযস্স অত্থতো একত্তে যদি উপলব্ভতীতি অনুঞ্ঞাতো ধম্মো পুগ্গলতো অনঞ্ঞোপি কোচি পুগ্গলো কোচি ন পুগ্গলো, পুগ্গলোপি <a name="M0.0125"></a> তে কোচি উপলব্ভতি, কোচি ন উপলব্ভতীতি আপজ্জতি, কিং সম্পটিচ্ছসি এতন্তি? সো পুগ্গলস্স অনুপলদ্ধিং অনিচ্ছন্তো <span class="bld">ন হেৰ</span>ন্তি পটিক্খিপতি। ইতো পরং ‘‘আজানাহি নিগ্গহ’’ন্তিআদি সব্বং সঙ্খিত্তং। ৰিত্থারতো পন ৰেদিতব্বং। <span class="bld">পুগ্গলো সচ্চিকট্ঠো</span>তিআদীসুপি এসেৰ নযো। সব্বানি হেতানি উপলব্ভতিৰেৰচনানেৰ, অপিচ যস্মা ‘‘পুগ্গলো উপলব্ভতিসচ্চিকট্ঠপরমত্থেনা’’তি অযং পুগ্গলৰাদিনো পটিঞ্ঞা, তস্মাস্স যথেৰ পুগ্গলো উপলব্ভতীতি লদ্ধি, এৰমেৰং পুগ্গলো সচ্চিকট্ঠোতিপি আপজ্জতি। যা পনস্স পুগ্গলো অত্থীতি লদ্ধি, তস্সা ৰিজ্জমানোতিৰেৰচনমেৰ, তস্মা সব্বানিপেতানি ৰচনানি সোধিতানি।</p>
<p class="bodytext"><a name="para60"></a><span class="paranum">৬০</span>. তত্থ যং অৰসানে <span class="bld">‘‘পুগ্গলো অত্থি, অত্থি ন সব্বো পুগ্গলো’’</span>তিআদি ৰুত্তং, তত্রাযমধিপ্পাযো – যঞ্হেতং পরৰাদিনা ‘‘পুগ্গলো অত্থি, অত্থি কেহিচি পুগ্গলো, কেহিচি ন পুগ্গলো’’তি ৰুত্তং, তং যস্মা অত্থতো পুগ্গলো অত্থি, অত্থি ন সব্বো পুগ্গলোতি এত্তকং হোতি, তস্মা নং সকৰাদী সম্পটিচ্ছাপেত্বা ইদানি নং এৰং অনুযুঞ্জতি। তযা হি ‘‘অত্থি পুগ্গলো অত্তহিতায পটিপন্নো’’তি ৰচনমত্তং নিস্সায ‘‘পুগ্গলো অত্থী’’তি লদ্ধি গহিতা, যথা চ ভগৰতা এতং ৰুত্তং, তথা ‘‘সুঞ্ঞতো লোকং অৰেক্খস্সু, মোঘরাজা, সদা সতো’’তিআদিনা (সু॰ নি॰ ১১২৫) নযেন ‘‘নত্থী’’তিপি ৰুত্তং, তস্মা যথেৰ তে ‘‘পুগ্গলো অত্থি, অত্থি ন সব্বো পুগ্গলো’’তি লদ্ধি, তথা পুগ্গলো নত্থি, নত্থি ন সব্বো পুগ্গলোতিপি আপজ্জতি, কিং এতং সম্পটিচ্ছসীতি? অথ নং অসম্পটিচ্ছন্তো <span class="bld">ন হেৰা</span>তি পটিক্খিপতি। সেসমেত্থ নিগ্গহাদিৰিধানং ৰুত্তনযেনেৰ ৰেদিতব্বন্তি।</p>
<p class="centered">ৰচনসোধনৰণ্ণনা নিট্ঠিতা।</p>
<p class="subhead">১০. পঞ্ঞত্তানুযোগৰণ্ণনা</p>
<p class="bodytext"><a name="para61-66"></a><span class="paranum">৬১-৬৬</span>. ইদানি <a name="V0.0121"></a> পঞ্ঞত্তানুযোগো নাম হোতি। রূপধাতুযা হি পুগ্গলৰাদী <a name="P0.0024"></a> রূপিং পুগ্গলং পঞ্ঞপেতি, তথা অরূপধাতুযা অরূপিং। তস্স তং লদ্ধিং ভিন্দিতুং সব্বাপি পুচ্ছা সকৰাদিস্স, পটিঞ্ঞা চ পটিক্খেপো চ ইতরস্স <a name="M0.0126"></a>। সো হি <span class="bld">রূপী</span>তি ৰুত্তে রূপকাযসব্ভাৰতো চেৰ তথারূপায চ পঞ্ঞত্তিযা অত্থিতায পটিজানাতি। <span class="bld">কামী</span>তি ৰুত্তে ৰীতরাগসব্ভাৰতো চেৰ তথারূপায চ পঞ্ঞত্তিযা নত্থিতায পটিক্খিপতি। <span class="bld">অরূপী</span>তি ৰুত্তেপি অরূপক্খন্ধসব্ভাৰতো চেৰ তথারূপায চ পঞ্ঞত্তিযা অত্থিতায পটিজানাতি। দ্বীসুপি নযেসু সত্তোতি পুগ্গলস্স ৰেৰচনৰসেন ৰুত্তং।</p>
<p class="bodytext"><a name="para67"></a><span class="paranum">৬৭</span>. ইদানি যস্মা সো ‘‘কাযে কাযানুপস্সী’’তি আগতট্ঠানে অঞ্ঞো কাযো অঞ্ঞো পুগ্গলোতি ইচ্ছতি, তস্মা তং লদ্ধিং ভিন্দিতুং <span class="bld">কাযোতি ৰা সরীরন্তি ৰা</span>তিআদি সকৰাদীপুচ্ছা হোতি। তত্থ <span class="bld">কাযং অপ্পিযং করিত্বা</span>তি কাযং অপ্পেতব্বং অল্লীযাপেতব্বং একীভাৰং উপনেতব্বং অৰিভজিতব্বং কত্বা পুচ্ছামীতি অত্থো। <span class="bld">এসেসে</span>তি এসো সোযেৰ। এসে এসেতিপি পাঠো। এসো এসোযেৰাতি অত্থো। <span class="bld">একট্ঠে</span>তি একট্ঠো। <span class="bld">সমে সমভাগে তজ্জাতে</span>তি সমো সমভাগো তজ্জাতিকো। ৰচনমত্তেযেৰেত্থ ভেদো। অত্থতো পন কাযোৰ এসোতি পুচ্ছতি। পরৰাদী নানত্তং অপস্সন্তো <span class="bld">আমন্তা</span>তি পটিজানাতি। <span class="bld">পুগ্গলোতি ৰা জীৰোতি ৰা</span>তি পুচ্ছাযপি এসেৰ নযো। <span class="bld">অঞ্ঞো কাযো</span>তি পুট্ঠো পন কাযানুপস্সনায এৰংলদ্ধিকত্তা পটিজানাতি। <span class="bld">অঞ্ঞং জীৰ</span>ন্তি পুট্ঠো পন আহচ্চ ভাসিতং সুত্তং পটিক্খিপিতুং অসক্কোন্তো অৰজানাতি। ততো পরং ‘‘আজানাহি নিগ্গহ’’ন্তিআদি উত্তানত্থমেৰ।</p>
<p class="bodytext"><a name="para68"></a><span class="paranum">৬৮</span>. পরৰাদীপক্খে পন <span class="bld">অঞ্ঞো কাযো অঞ্ঞো পুগ্গলো</span>তি পুট্ঠো সকৰাদী ঠপনীযপঞ্হত্তা পটিক্খিপতি, পরৰাদী ছলৰসেন পটিকম্মং করোতি। তম্পি উত্তানত্থমেৰাতি।</p>
<p class="centered">পঞ্ঞত্তানুযোগৰণ্ণনা নিট্ঠিতা।</p>
<p class="subhead">১১. গতিঅনুযোগৰণ্ণনা</p>
<p class="bodytext"><a name="para69-72"></a><span class="paranum">৬৯-৭২</span>. ইদানি <a name="V0.0122"></a> গতিপরিৰত্তনমুখেন চুতিপটিসন্ধিঅনুযোগো হোতি। তত্থ যস্মা পুগ্গলৰাদী ‘‘স সত্তক্খত্তুপরমং সন্ধাৰিত্বান <a name="P0.0025"></a> পুগ্গলো’’তিআদীনি (সং॰ নি॰ ২.১৩৩; ইতিৰু॰ ২৪) সুত্তানি নিস্সায পুগ্গলো সন্ধাৰতীতি লদ্ধিং গহেত্বা ৰোহরতি <a name="M0.0127"></a>, তস্মাস্স তং লদ্ধিং ভিন্দিতুং <span class="bld">সন্ধাৰতী</span>তি পুচ্ছা সকৰাদিস্স। তত্থ <span class="bld">সন্ধাৰতী</span>তি সংসরতি গমনাগমনং করোতি। অত্তনো লদ্ধিৰসেন পটিঞ্ঞা পরৰাদিস্স। <span class="bld">সো পুগ্গলো</span>তিআদযো অনুযোগোপি সকৰাদিস্স, পটিক্খেপো ইতরস্স। তত্থ <span class="bld">সো</span>তি সোযেৰাতি অত্থো। এৰং পন অনুযুত্তো সস্সতদিট্ঠিভযেন পটিক্খিপতি। <span class="bld">অঞ্ঞো</span>তি পুট্ঠো উচ্ছেদদিট্ঠিভযেন। <span class="bld">সো চ অঞ্ঞো চা</span>তি পুট্ঠো একচ্চসস্সতদিট্ঠিভযেন। <span class="bld">নেৰ সো ন অঞ্ঞো</span>তি পুট্ঠো অমরাৰিক্খেপদিট্ঠিভযেন। পুন চত্তারোপি পঞ্হে একতো পুট্ঠো চতুন্নম্পি দিট্ঠীনং ভযেন পটিক্খিপিত্বা পুন যানিস্স সুত্তানি নিস্সায লদ্ধি উপ্পন্না তানি দস্সেন্তো <span class="bld">তেন হি পুগ্গলো</span> <span class="bld">সন্ধাৰতী</span>তিআদিমাহ।</p>
<p class="bodytext"><a name="para76"></a><span class="paranum">৭৬</span>. পুন সকৰাদিনা ‘‘য্বাযং তৰ লদ্ধিযা সন্ধাৰতি, কিং সো অস্মিঞ্চ পরস্মিঞ্চ লোকে একোযেৰা’’তি অধিপ্পাযেন <span class="bld">স্বেৰা</span>তি নিযমেত্বা পুট্ঠো সস্সতভযা পটিক্খিপিত্বা পুন দল়্হং কত্বা তথেৰ পুট্ঠো যস্মা সো পুগ্গলোৰ ন অঞ্ঞো ভাৰো, ‘‘সো ততো চুতো ইধূপপন্নো’’তিআদিসুত্তম্পি (পারা॰ ১২; দী॰ নি॰ ১.২৪৫) অত্থি, তস্মা পটিজানাতি। <span class="bld">স্বেৰ মনুস্সো</span>তি পুট্ঠো মনুস্সস্সেৰ দেৰত্তাভাৰতো পটিক্খিপতি।</p>
<p class="bodytext"><a name="para77"></a><span class="paranum">৭৭</span>. পুন পুট্ঠো ‘‘অহং তেন সমযেন সুনেত্তো নাম সত্থা অহোসি’’ন্তিআদিসুত্তৰসেন (অ॰ নি॰ ৭.৬৬ অত্থতো সমানং) পটিজানাতি। অথস্স সকৰাদী দেৰমনুস্সুপপত্তীনং নানত্ততো ৰচনং মিচ্ছাতি পকাসেন্তো <span class="bld">মনুস্সো হুত্বা</span>তিআদিমাহ।</p>
<p class="bodytext"><a name="para78"></a><span class="paranum">৭৮</span>. তত্থ <span class="bld">হেৰং মরণং ন হেহিতী</span>তি এৰং সন্তে মরণং ন ভৰিস্সতীতি অত্থো। ইতো পরং যক্খো পেতোতি অত্তভাৰনানত্তৰসেন অনুযোগনানত্তং ৰেদিতব্বং।</p>
<p class="bodytext"><a name="para82"></a><span class="paranum">৮২</span>. <span class="bld">খত্তিযো</span>তিআদীনি জাতিৰসেন চেৰ অঙ্গৰেকল্লাদিৰসেন চ ৰুত্তানি।</p>
<p class="bodytext"><a name="para87"></a><span class="paranum">৮৭</span>. পুন <a name="M0.0128"></a> <a name="V0.0123"></a> <span class="bld">ন ৰত্তব্ব</span>ন্তি পরৰাদিনা পুট্ঠো ইধট্ঠকস্স উপপত্তিৰসেন পরলোকস্স গমনাভাৰতো পটিঞ্ঞা সকৰাদিস্স পুন সোতাপন্নস্স ভৰন্তরেপি সোতাপন্নভাৰাৰিজহনতো দুতিযপটিঞ্ঞাপি তস্সেৰ। <span class="bld">হঞ্চী</span>তিআদিৰচনং পরৰাদিস্স।</p>
<p class="bodytext"><a name="para88"></a><span class="paranum">৮৮</span>. পুন দেৰলোকে উপপন্নস্স মনুস্সত্তাভাৰদস্সনেন অনুযোগো সকৰাদিস্স।</p>
<p class="bodytext"><a name="para89"></a><span class="paranum">৮৯</span>. ততো পরং <span class="bld">অনঞ্ঞো অৰিগতো</span>তি এত্থ <span class="bld">অনঞ্ঞো</span>তি সব্বাকারেন একসদিসো। <span class="bld">অৰিগতো</span>তি একেনাপি আকারেন অৰিগতোতি অত্থো। <span class="bld">ন হেৰ</span>ন্তি দেৰলোকে উপপন্নস্স মনুস্সভাৰাভাৰতো এৰমাহ।</p>
<p class="bodytext"><a name="para90"></a><span class="paranum">৯০</span>. পুন <a name="P0.0026"></a> দল়্হং কত্বা অনুযুত্তো ‘‘স্বেৰ পুগ্গলো সন্ধাৰতী’’তি লদ্ধিযা অনুজানাতি। <span class="bld">হত্থচ্ছিন্নো</span>তিআদি আকারৰিগমনদস্সনেন অৰিগতো <span class="bld">সন্ধাৰতী</span>তি লদ্ধিভিন্দনত্থং ৰুত্তং। তত্থ <span class="bld">অল়চ্ছিন্নো</span>তি যস্স অঙ্গুট্ঠকা ছিন্না। <span class="bld">কণ্ডরচ্ছিন্নো</span>তি যস্স মহান্হারূ ছিন্না।</p>
<p class="bodytext"><a name="para91"></a><span class="paranum">৯১</span>. <span class="bld">সরূপো</span>তিআদীসু পঠমে পঞ্হে ইমিনা রূপকাযেন সদ্ধিং অগমনং সন্ধায পটিক্খিপতি। দুতিযে অন্তরাভৰপুগ্গলং সন্ধায পটিজানাতি। সো হি তস্স লদ্ধিযা সরূপোৰ গন্ত্বা মাতুকুচ্ছিং পৰিসতি। অথস্স তং রূপং ভিজ্জতি। <span class="bld">তং জীৰ</span>ন্তি যেন রূপসঙ্খাতেন সরীরেন সদ্ধিং গচ্ছতি, কিমস্স তদেৰ জীৰং তং সরীরন্তি পুচ্ছতি। পরৰাদী ইধ সরীরনিক্খেপা সুত্তৰিরোধা চ পটিক্খিপতি।</p>
<p class="bodytext"><span class="bld">সৰেদনো</span>তিআদীসু অসঞ্ঞূপপত্তিং সন্ধায পটিক্খিপতি, তদঞ্ঞং উপপত্তিং সন্ধায পটিজানাতি। <span class="bld">তং জীৰ</span>ন্তি যেন ৰেদনাদিসঙ্খাতেন সরীরেন সদ্ধিং গচ্ছতি। কিমস্স তদেৰ জীৰং তং সরীরন্তি পুচ্ছতি। তং জীৰং তং সরীরং, অঞ্ঞং জীৰং অঞ্ঞং সরীরন্তি এতিস্সা হি লদ্ধিযা পঞ্চপি খন্ধা সরীরন্তি অধিপ্পেতা। পরৰাদী সুত্তৰিরোধা পটিক্খিপতি।</p>
<p class="bodytext"><a name="para92"></a><span class="paranum">৯২</span>. <span class="bld">অরূপো</span>তিআদীসু পঠমে পঞ্হে অন্তরাভৰং সন্ধায পটিক্খিপতি। দুতিযে অরূপা রূপং উপপজ্জমানং সন্ধায পটিজানাতি। <span class="bld">অঞ্ঞং, জীৰ</span>ন্তি যং <a name="M0.0129"></a> রূপসঙ্খাতং সরীরং পহায অরূপো <a name="V0.0124"></a> সন্ধাৰতি, কিং তে তং সরীরং অঞ্ঞং, অঞ্ঞং জীৰন্তি পুচ্ছতি। ইতরো সুত্তৰিরোধা পটিক্খিপতি।</p>
<p class="bodytext"><span class="bld">অৰেদনো</span>তিআদীসু সঞ্ঞীভৰং সন্ধায পটিক্খিপতি, তদঞ্ঞং উপপত্তিং সন্ধায পটিজানাতি। <span class="bld">অঞ্ঞং জীৰ</span>ন্তি যং ৰেদনাদিসঙ্খাতং সরীরং পহায অৰেদনো অৰিঞ্ঞাণো সন্ধাৰতি, কিং তে তং অঞ্ঞং সরীরং, অঞ্ঞং জীৰন্তি পুচ্ছতি। ইতরো সুত্তৰিরোধা পটিক্খিপতি।</p>
<p class="bodytext"><a name="para93"></a><span class="paranum">৯৩</span>. <span class="bld">রূপং সন্ধাৰতী</span>তিআদীসু যে রূপাদযো খন্ধে উপাদায পুগ্গলং পঞ্ঞপেতি, কিং তে তস্মিং পুগ্গলে সন্ধাৰন্তে তম্পি রূপং সন্ধাৰতীতি পুচ্ছতি। পরৰাদী ‘‘অৰিজ্জানীৰরণানং সত্তানং তণ্হাসংযোজনানং সন্ধাৰতং সংসরত’’ন্তি সত্তস্সেৰ সন্ধাৰনৰচনতো <a name="P0.0027"></a> পটিক্খিপতি। পুন পুট্ঠো যস্মা রূপাদিধম্মে ৰিনা পুগ্গলো নত্থি, তস্মা তস্মিং সন্ধাৰন্তে তেনপি রূপেন সন্ধাৰিতব্বন্তি সঞ্ঞায পটিজানাতি। ৰেদনাদীসুপি এসেৰ নযো।</p>
<p class="bodytext"><a name="para94"></a><span class="paranum">৯৪</span>. <span class="bld">রূপং ন সন্ধাৰতী</span>তিআদীসু যস্মা তে রূপং পুগ্গলো ন হোতি, স্বেৰ চ সন্ধাৰতীতি ৰদেসি, তস্মা তং পুচ্ছামি, কিং তে রূপং ন সন্ধাৰতীতি অত্থো। ইতরো পুগ্গলে সন্ধাৰন্তে ন সক্কা তস্স উপাদানভূতেন রূপেন সন্ধাৰিতুন্তি সঞ্ঞায পটিক্খিপতি। পুন পুট্ঠো সত্তানঞ্ঞেৰ সন্ধাৰনৰচনতো পটিজানাতি। সেসমেত্থ উত্তানমেৰ।</p>
<p class="bodytext">গাথানং পন অযমত্থো – আযস্মতো মতেন রুক্খং উপাদায ছাযা ৰিয, ইন্ধনং উপাদায অগ্গি ৰিয চ, খন্ধে উপাদায পুগ্গলো; রূপাদীনং সন্ধাৰনে অসতি তেসু খন্ধেসু ভিজ্জমানেসু সো তৰ পুগ্গলো ভিজ্জতি চে, এৰং সন্তে উচ্ছেদা ভৰতি দিট্ঠি, উচ্ছেদদিট্ঠি তে আপজ্জতি। কতরা যা বুদ্ধেন ৰিৰজ্জিতা অকুসলদিট্ঠি। যা পন ‘‘উচ্ছেদৰাদী সমণো গোতমো’’তি পরিযাযভাসিতা, ন তং ৰদামাতি দস্সেতি। অথাপি তেসু খন্ধেসু ভিজ্জমানেসু সো পুগ্গলো ন ভিজ্জতি, এৰং সন্তে সস্সতো পুগ্গলো হোতি। ততো সো নিব্বানেন সমসমো আপজ্জতি <a name="M0.0130"></a>। <span class="bld">সমসমো</span>তি অতিৰিয সমো, সমেন ৰা সমো, সমভাৰেনেৰ সমো। যথেৰ নিব্বানং নুপ্পজ্জতি ন ভিজ্জতি, এৰং তে পুগ্গলোপি তেন সমসমোতি।</p>
<p class="centered">গতিপরিৰত্তনমুখেন চুতিপটিসন্ধানুযোগো নিট্ঠিতো।</p>
<p class="centered">অনুযোগৰণ্ণনা।</p>
<p class="subhead">১২. উপাদাপঞ্ঞত্তানুযোগৰণ্ণনা</p>
<p class="bodytext"><a name="para95"></a><span class="paranum">৯৫</span>. ইদানি <a name="V0.0125"></a> উপাদাপঞ্ঞত্তানুযোগো হোতি। তত্থ পুচ্ছা সকৰাদিস্স, পটিঞ্ঞাপটিক্খেপো পরৰাদিস্স। সো হি রুক্খং উপাদায ছাযায ৰিয, ইন্ধনং উপাদায অগ্গিস্স ৰিয চ, রূপাদীনি উপাদায <a name="P0.0028"></a> পুগ্গলস্স পঞ্ঞত্তিং পঞ্ঞাপনং অৰবোধনং ইচ্ছতি, তস্মা ‘‘রূপং উপাদাযা’’তি পুট্ঠো পটিজানাতি। পুন যথা রুক্খুপাদানা ছাযা রুক্খো ৰিয, ইন্ধনুপাদানো চ অগ্গি ইন্ধনং ৰিয অনিচ্চাদিধম্মো, এৰং তে রূপাদিউপাদানো পুগ্গলো রূপাদযো ৰিয অনিচ্চোতি ইমমত্থং পুট্ঠো অত্তনো লদ্ধিযং ঠত্বা পটিক্খিপতি।</p>
<p class="bodytext"><a name="para97"></a><span class="paranum">৯৭</span>. <span class="bld">নীলং রূপং উপাদায নীলো</span>তিআদীসু নীলরূপেন সদ্ধিং পুগ্গলস্স একত্তং, একসরীরে নীলাদীনং বহূনং ৰসেন বহুভাৰঞ্চ অনিচ্ছন্তো পটিক্খিপতি।</p>
<p class="bodytext"><a name="para98"></a><span class="paranum">৯৮</span>. <span class="bld">কুসলং ৰেদন</span>ন্তি এত্থাপি ৰেদনায সদ্ধিং একত্তং একসন্তানে বহূনং কুসলৰেদনানং ৰসেন বহুভাৰঞ্চ অনিচ্ছন্তো পটিক্খিপতি। দুতিযনযে মগ্গকুসলোতিআদিৰচনসব্ভাৰতো ছেকট্ঠং সন্ধায পটিজানাতি। <span class="bld">সফলো</span>তিআদীনি পুট্ঠো তথারূপস্স ৰোহারস্স অভাৰতো পটিক্খিপতি।</p>
<p class="bodytext"><a name="para99"></a><span class="paranum">৯৯</span>. অকুসলপক্খে অছেকট্ঠং সন্ধায পটিজানাতি।</p>
<p class="bodytext"><a name="para100"></a><span class="paranum">১০০</span>. অব্যাকতপক্খে সস্সতাদিৰসেন অব্যাকতভাৰং সন্ধায পটিজানাতি। সেসমেত্থ হেট্ঠা ৰুত্তনযেনেৰ ৰেদিতব্বং।</p>
<p class="bodytext"><a name="para104"></a><span class="paranum">১০৪</span>. <span class="bld">চক্খুং</span> <a name="M0.0131"></a> <span class="bld">উপাদাযা</span>তিআদীসু ‘‘চক্খুমা ৰিসমানীৰ…পে॰… পাপানি পরিৰজ্জযে’’তি(উদা॰ ৪৩) আদিৰোহারসব্ভাৰতো পটিজানাতি। চক্খুমত্তাদিনিরোধেন পুগ্গলনিরোধং অনিচ্ছন্তো পটিক্খিপতি।</p>
<p class="bodytext"><a name="para107"></a><span class="paranum">১০৭</span>. <span class="bld">রূপং উপাদায ৰেদনং উপাদাযা</span>তি এত্থ অঞ্ঞেপি রূপমূলকা দুকতিকচতুক্কা ৰেদিতব্বা। যস্মা পন খন্ধে উপাদায পুগ্গলস্স পঞ্ঞত্তি, তস্মা দ্বেপি তযোপি চত্তারোপি পঞ্চপি <a name="V0.0126"></a> উপাদায পঞ্ঞত্তিং পটিজানাতি। একসন্তানে পন দ্বিন্নং পঞ্চন্নং ৰা অভাৰা পটিক্খিপতি। আযতনাদীসুপি এসেৰ নযো।</p>
<p class="bodytext"><a name="para112"></a><span class="paranum">১১২</span>. ইদানি যং উপাদায যস্স পঞ্ঞত্তি, যথা তস্স অনিচ্চতায তস্সাপি অনিচ্চতা, ততো চ অঞ্ঞত্তং সিদ্ধং, এৰং তস্স পুগ্গলস্সাপি আপজ্জতীতি দস্সেতুং <span class="bld">যথা রুক্খ</span>ন্তিআদিমাহ। তত্থ <span class="bld">উপাদাযা</span>তি পটিচ্চ আগম্ম, ন ৰিনা তন্তি অত্থো। পরৰাদী পন তথা অনিচ্ছন্তো লদ্ধিযং ঠত্বা পটিক্খিপতি।</p>
<p class="bodytext"><a name="para115"></a><span class="paranum">১১৫</span>. <span class="bld">নিগল়ো</span>তি সঙ্খলিকবন্ধনং। <span class="bld">নেগল়িকো</span>তি তেন বন্ধকো <span class="bld">যস্স রূপং সো রূপৰা</span>তি যস্মা যস্স রূপং সো রূপৰা হোতি, তস্মা যথা ন নিগল়ো <a name="P0.0029"></a>…পে॰… অঞ্ঞো রূপৰাতি অত্থো।</p>
<p class="bodytext"><a name="para116"></a><span class="paranum">১১৬</span>. <span class="bld">চিত্তে চিত্তে</span>তিআদীসু সরাগাদিচিত্তৰসেন সরাগাদিতং সন্ধায চিত্তানুপস্সনাৰসেন পটিজানাতি। <span class="bld">জাযতী</span>তিআদিনা নযেন পুট্ঠো পুগ্গলস্স খণিকভাৰং অনিচ্ছন্তো পটিক্খিপতি। ‘‘সো’’তি ৰা ‘‘অঞ্ঞো’’তি ৰা পুট্ঠো সস্সতুচ্ছেদভযেন পটিক্খিপতি। পুন ন ৰত্তব্বং ‘‘কুমারকো’’তি ৰা ‘‘কুমারিকা’’তি ৰা পুট্ঠো লোকৰোহারসমুচ্ছেদভযেন ৰত্তব্বন্তি পটিজানাতি। সেসমেত্থ পাকটমেৰ।</p>
<p class="bodytext"><a name="para118"></a><span class="paranum">১১৮</span>. ইদানি পরৰাদী অঞ্ঞেনাকারেন লদ্ধিং পতিট্ঠাপেতুকামো <span class="bld">ন ৰত্তব্বং পুগ্গলো উপলব্ভতী</span>তিআদিমাহ। তত্থ <span class="bld">ন ৰত্তব্ব</span>ন্তি কিং তে ইমিনা এৰং বহুনা উপাদাপঞ্ঞত্তানুযোগেন, ইদং তাৰ ৰদেহি, কিং ন ৰত্তব্বং ‘‘পুগ্গলো উপলব্ভতি সচ্চিকট্ঠপরমত্থেনা’’তি। ততো সকৰাদিনা আমন্তাতি ৰুত্তে <span class="bld">ননু যো পস্সতী</span>তিআদিমাহ। তত্থ <span class="bld">যো</span>তি পুগ্গলো <a name="M0.0132"></a>। <span class="bld">য</span>ন্তি রূপং। <span class="bld">যেনা</span>তি চক্খুনা। <span class="bld">সো</span>তি পুগ্গলো। <span class="bld">ত</span>ন্তি রূপং। <span class="bld">তেনা</span>তি চক্খুনা। ইদং ৰুত্তং হোতি – ননু যো যং রূপং যেন চক্খুনা পস্সতি, সো তং রূপং তেন চক্খুনা পস্সন্তো পুগ্গলোতি। সকৰাদী কিঞ্চাপি চক্খুৰিঞ্ঞাণস্স নিস্সযভাৰং গচ্ছন্তং চক্খুমেৰ রূপং পস্সতি, তথা সোতমেৰ সদ্দং সুণাতি…পে॰… ৰিঞ্ঞাণমেৰ ধম্মং ৰিজানাতি, ‘‘অত্থি অরহতো চক্খু, পস্সতি অরহা চক্খুনা রূপ’’ন্তিআদিসম্মুতিৰসেন পন আমন্তাতি পটিজানাতি।</p>
<p class="bodytext"><a name="para120"></a><span class="paranum">১২০</span>. ততো <a name="V0.0127"></a> ছলৰাদং নিস্সায পরৰাদিনা পুগ্গলস্স ৰত্তব্বতায সাধিতায তমেৰ ৰাদং পরিৰত্তেত্বা <span class="bld">পুগ্গলো উপলব্ভতী</span>তিআদিমাহ। তত্থ <span class="bld">যো ন পস্সতী</span>তি অন্ধো অসঞ্ঞসত্তো অরূপং উপপন্নো নিরোধং সমাপন্নো, অনন্ধোপি চ অঞ্ঞত্র দস্সনসমযা ন পস্সতি নাম। সেসৰারেসুপি এসেৰ নযো। সেসং পাল়িৰসেনেৰ অত্থতো ৰেদিতব্বং।</p>
<p class="bodytext"><a name="para122"></a><span class="paranum">১২২</span>. সুত্তসংসন্দনাযং দিব্বস্স চক্খুনো রূপগোচরত্তা <span class="bld">রূপং পস্সতী</span>তি আহ। দুতিযৰারে ‘‘সত্তে পস্সামী’’তিৰচনতো <span class="bld">পুগ্গলং পস্সতী</span>তি আহ। ততিযৰারে ‘‘রূপং দিস্বা পুগ্গলং ৰিভাৰেতী’’তি লদ্ধিতো <span class="bld">উভো পস্সতী</span>তি আহ। যস্মা পন পস্সিতব্বং নাম দিট্ঠং সুতং মুতং ৰিঞ্ঞাতন্তি চতুব্বিধে রূপসঙ্গহে রূপাযতনমেৰ সঙ্গহিতং, তস্মা সকৰাদী ‘‘রূপং পুগ্গলো, পুগ্গলো রূপং, উভো রূপ’’ন্তি অনুযোগং করোতি। তস্সত্থো পাকটোযেৰাতি।</p>
<p class="centered">উপাদাপঞ্ঞত্তানুযোগৰণ্ণনা।</p>
<p class="subhead">১৩. পুরিসকারানুযোগৰণ্ণনা</p>
<p class="bodytext"><a name="para123"></a><span class="paranum">১২৩</span>. ইদানি <a name="P0.0030"></a> পুরিসকারানুযোগো হোতি। তত্থ কম্মে সতি নিযমতো তস্স কারকেনপি ভৰিতব্বন্তি লদ্ধিযা পুচ্ছা পরৰাদিস্স, তথারূপানং কম্মানং অত্থিতায পটিঞ্ঞা সকৰাদিস্স। পুন <span class="bld">কত্তা কারেতা</span>তি পুচ্ছা পরৰাদিস্স। তত্থ <span class="bld">কত্তা</span>তি তেসং কম্মানং কারকো। <span class="bld">কারেতা</span>তি আণত্তিদেসনাদীহি উপাযেহি কারাপকো। ইদানি যস্মা <a name="M0.0133"></a> পরৰাদী পুগ্গলং সন্ধায কত্তাতি পুচ্ছতি, ন করণমত্তং, তস্মা পটিক্খেপো সকৰাদিস্স।</p>
<p class="bodytext"><a name="para124"></a><span class="paranum">১২৪</span>. <span class="bld">তস্স কত্তা কারেতা</span>তি এত্থ যদি যং যং উপলব্ভতি, তস্স তস্স কত্তা পুগ্গলো তে উপলব্ভতি, কিং তস্সাপি কারকো চ কারাপকো চ অঞ্ঞো পুগ্গলো উপলব্ভতীতি অত্থো। পরৰাদী তথা অনিচ্ছন্তো ইস্সরনিম্মানৰাদভযেন পটিক্খিপতি। পুন পুট্ঠো যস্মা পুগ্গলং মাতাপিতরো জনেন্তি নামং করোন্তি পোসেন্তি, তস্মাস্স তে কারকা। যে চ পন তং কল্যাণমিত্তা ৰা আচরিযা ৰা তানি তানি ৰিজ্জাট্ঠানসিপ্পাযতনানি সিক্খাপেন্তি <a name="V0.0128"></a>, তে কারাপকা নামাতি ইমমত্থং সন্ধায পটিজানাতি। পুরিমকম্মমেৰ তস্স কত্তা চেৰ কারাপেতা চাতি অধিপ্পেতং।</p>
<p class="bodytext"><a name="para125"></a><span class="paranum">১২৫</span>. <span class="bld">তস্স তস্সেৰা</span>তি ইমিনা ইদং পুচ্ছতি – যদি কম্মানং কারকস্স কত্তা তস্সাপি কত্তা তস্সাপি কত্তা অত্থেৰ, এৰং সন্তে পুরিমেন পুরিমেন অৰস্সং পচ্ছা পচ্ছা পুগ্গলো কাতব্বোতি ইমিনাপি তে কম্মানং কারকেন পুগ্গলেন আযতিং অঞ্ঞো পুগ্গলো কাতব্বো, তেনাপি অঞ্ঞোতি নত্থি দুক্খস্স অন্তকিরিযা, নত্থি ৰট্টস্স উপচ্ছেদো, নত্থি অপ্পচ্চযপরিনিব্বানং। পচ্চযাভাৰেন পচ্চযপটিবদ্ধস্স দুক্খস্স অভাৰা যং নিব্বানং ৰুত্তং, নত্থি তে তন্তি। অথ ৰা <span class="bld">তস্স তস্সেৰা</span>তি যদি কম্মং কম্মমত্তং ন হোতি, তস্স পন কারকো পুগ্গলো, তস্সাপি কারকো, তস্সাপি কারকোতি এৰং পুগ্গলপরম্পরা অত্থি। এৰং সন্তে যা এসা কম্মৰট্টস্স অপ্পৰত্তিকরণেন দুক্খস্স অন্তকিরিযা ৰুত্তা, সা নত্থীতি অত্থো। পরৰাদী তং অনিচ্ছন্তো পটিক্খিপতি। ইতো অপরাসুপি উপলব্ভতি সামঞ্ঞেন কারকপুচ্ছাসু পুগ্গলংযেৰ সন্ধায ‘‘কত্তা কারেতা’’তি <a name="P0.0031"></a> ৰুত্তং, ন পচ্চযে। ন হি মহাপথৰীআদীনং পচ্চযা নত্থি।</p>
<p class="bodytext"><a name="para135"></a><span class="paranum">১৩৫</span>. <span class="bld">অঞ্ঞো কল্যাণপাপকানং কম্মানং কত্তা</span>তি পঞ্হো ‘‘সঙ্খারৰন্তং ৰা অত্তান’’ন্তিআদিদিট্ঠিভযা পটিক্খিত্তো।</p>
<p class="bodytext"><a name="para136"></a><span class="paranum">১৩৬</span>. <span class="bld">ৰিপাকো উপলব্ভতী</span>তিআদি ৰিপাকপটিসংৰেদীৰসেন পুগ্গলং দস্সেন্তস্স লদ্ধিভিন্দনত্থং ৰুত্তং। তত্থ <span class="bld">ৰিপাকপটিসংৰেদী</span>তি অনুযোগো পরৰাদিস্স <a name="M0.0134"></a>, ৰিপাকপৰত্তিতো অঞ্ঞস্স ৰেদকস্স অভাৰা পটিক্খেপো সকৰাদিস্স। পুন পুচ্ছা সকৰাদিস্স, পটিঞ্ঞা ইতরস্স।</p>
<p class="bodytext"><a name="para138"></a><span class="paranum">১৩৮</span>. <span class="bld">তস্স পটিসংৰেদী</span>তি তস্স ৰিপাকপটিসংৰেদকস্স পটিসংৰেদী যস্মা পন পটিসংৰেদিতব্বো নাম ৰিপাকো, ন চ পুগ্গলো ৰিপাকো, তস্মা পটিক্খেপো পরৰাদিস্স। পুন পুট্ঠো যস্মা পুঞ্ঞৰিপাকে ঠিতত্তা ৰিপাকপটিসংৰেদী পুত্তং ৰা পতিং ৰা মাতা ৰা জাযা ৰা পরিচুম্বতি পরিসজ্জতি, তস্মা তথারূপং পটিসংৰেদিতং সন্ধায পটিজানাতি পরৰাদী।</p>
<p class="bodytext"><span class="bld">তস্স</span> <a name="V0.0129"></a> <span class="bld">তস্সেৰা</span>তি যদি ৰিপাকো ৰিপাকমত্তং ন হোতি, তস্স পন পটিসংৰেদী পুগ্গলো, তস্সাপি পটিসংৰেদী তস্সাপি পটিসংৰেদীতি এৰং পুগ্গলপরম্পরা অত্থি। এৰং সন্তে যা এসা ৰিপাকৰট্টস্স অপ্পৰত্তিকরণেন দুক্খস্স অন্তকিরিযা ৰুত্তা, সা নত্থীতি অত্থো। ইতো পরং উপলব্ভতিসামঞ্ঞেন পটিসংৰেদীপুচ্ছাসু হেট্ঠা ৰুত্তনযেনেৰ অত্থো ৰেদিতব্বো।</p>
<p class="bodytext"><a name="para142"></a><span class="paranum">১৪২</span>. <span class="bld">অঞ্ঞো কল্যাণপাপকানং কম্মানং ৰিপাকপটিসংৰেদী</span>তি পঞ্হো ‘‘ৰেদনৰন্তং ৰা অত্তান’’ন্তিআদিদিট্ঠিভযা পটিক্খিত্তো।</p>
<p class="bodytext"><a name="para143"></a><span class="paranum">১৪৩</span>. <span class="bld">দিব্বং সুখ</span>ন্তিআদি কল্যাণপাপকানং কম্মানং ৰিপাকং ভাজেত্বা দস্সনৰসেন আরদ্ধং। তং সব্বং হেট্ঠা ৰুত্তনযেনেৰ ৰেদিতব্বং। সকৰাদিনো চেত্থ পুগ্গলৰসেনেৰ পটিসংৰেদীপটিক্খেপো ৰেদিতব্বো, ন ৰেদযিতৰসেন।</p>
<p class="bodytext"><a name="para148"></a><span class="paranum">১৪৮</span>. <span class="bld">মহাপথৰী</span>আদীনি হি আরম্মণং কত্বা ৰেদযিতানং উপ্পত্তি অপ্পটিসিদ্ধা।</p>
<p class="bodytext"><a name="para170"></a><span class="paranum">১৭০</span>. <span class="bld">কত্তা কারেতা ৰিপাকপটিসংৰেদী</span>তিআদি ৰোমিস্সকনযৰসেন আরদ্ধং। তত্থ <span class="bld">সো করোতী</span>তি যং ত্বং কত্তাতি চ পটিসংৰেদীতি চ ৰদেসি, কিং সোযেৰ করোতি, সো পটিসংৰেদেতি। অযমনুযোগো সকৰাদিস্স, সুত্তৰিরোধভযেন পটিক্খেপো পরৰাদিস্স।</p>
<p class="bodytext"><a name="para171"></a><span class="paranum">১৭১</span>. পুন <a name="M0.0135"></a> পুট্ঠো ‘‘ইধ নন্দতি পেচ্চ নন্দতী’’তিআদিসুত্তৰসেন (ধ॰ প॰ ১৮) পটিঞ্ঞা তস্সেৰ। অথস্স ৰচনোকাসং পটিবাহন্তো সকৰাদী <span class="bld">সযংকতং সুখদুক্খ</span>ন্তি <a name="P0.0032"></a> আহ।</p>
<p class="bodytext"><a name="para172"></a><span class="paranum">১৭২</span>. তত্থ <span class="bld">অঞ্ঞো করোতী</span>তি কারকৰেদকানং অঞ্ঞত্তপুচ্ছাৰসেন ৰুত্তং। ততো পরৰাদী সুত্তৰিরোধভযেন পটিক্খিপিত্বা পুন পুট্ঠো ‘‘মনুস্সভূতো কত্বা দেৰভূতো পটিসংৰেদেতী’’তি মঞ্ঞমানো পটিজানাতি <a name="V0.0130"></a>। এৰংৰাদিনো পন পরংকতং সুখদুক্খং আপজ্জতীতি তস্স ৰসেন পুট্ঠো পুন পটিক্খিপতি।</p>
<p class="bodytext"><a name="para174"></a><span class="paranum">১৭৪</span>. <span class="bld">সো চ অঞ্ঞো চা</span>তি কারকৰেদকানং একত্তঅঞ্ঞত্তপুচ্ছাৰসেন ৰুত্তং। ততো পরৰাদী সুত্তৰিরোধভযেনেৰ পটিক্খিপিত্বা পুন পুট্ঠো পুরিমে দ্বেপি নযে একতো কত্বা পটিজানাতি। এৰংৰাদিনো পন সযংকতঞ্চ পরংকতঞ্চ সুখদুক্খং আপজ্জতীতি তস্স ৰসেন পুট্ঠো পুন পটিক্খিপতি।</p>
<p class="bodytext"><a name="para176"></a><span class="paranum">১৭৬</span>. <span class="bld">নেৰ সো করোতী</span>তি কারকৰেদকানং একত্তঅঞ্ঞত্তপটিক্খেপৰসেন ৰুত্তং। ততো পরৰাদী সুত্তৰিরোধৰসেনেৰ পটিক্খিপিত্বা পুন পুট্ঠো যস্মা মনুস্সো দেৰলোকূপপত্তিযা কম্মং কত্বা ন মনুস্সভূতোৰ পটিসংৰেদেতি, নাপি যেন কম্মং কতং, ততো অঞ্ঞোৰ পটিসংৰেদেতি, তস্মা কারকতো ৰেদকো নেৰ সো হোতি, ন অঞ্ঞোতি মঞ্ঞমানো পটিজানাতি। লদ্ধিমত্তমেৰেতং? এৰংৰাদিনো পন অসযংকারং অপরংকারং অধিচ্চসমুপ্পন্নং সুখদুক্খং আপজ্জতীতি তস্স ৰসেন পুট্ঠো পুন পটিক্খিপতি। অপিচ ইমস্মিং ৰোমিস্সকনযে আদিতো পট্ঠায ইমিনাপি নযেন অত্থো ৰেদিতব্বো। যস্মা হি অযং পুগ্গলৰাদী কম্মানং কারকঞ্চেৰ ৰেদকঞ্চ ইচ্ছতি, তস্মাস্স যো কারকো, তেনেৰ ৰা ৰেদকেন ভৰিতব্বং, অঞ্ঞেন ৰা উভোহি ৰা ভৰিতব্বং, উভোহি ৰাপি ন ভৰিতব্বন্তি ইদমাপন্নং হোতি। এৰমাপন্নমেৰ অনুযোগং অনুযুঞ্জন্তো সকৰাদী ‘‘সো করোতী’’তিআদযো চত্তারোপি ৰিকপ্পে আহ। সেসং ৰুত্তপ্পকারমেৰ।</p>
<p class="bodytext">পরিযোসানে পন চত্তারোপি পঞ্হা একতো পুট্ঠা। তত্থ পটিক্খেপো চ পটিজাননা চ সযংকতাদিদোসপ্পত্তি চ পুরিমনযেনেৰ ৰেদিতব্বা। ইতো <a name="M0.0136"></a> পরং ‘‘কল্যাণপাপকানী’’তি অৰত্বা হেট্ঠা ৰুত্তনযা এৰ ‘‘কম্মং অত্থী’’তিআদিনা ৰিকপ্পেন দস্সিতা। তেসম্পি হেট্ঠা ৰুত্তনযেনেৰ অত্থো ৰেদিতব্বো।</p>
<p class="centered">পুরিসকারানুযোগৰণ্ণনা।</p>
<p class="centered">কল্যাণৰগ্গোতিপি এতস্সেৰ নামং।</p>
<p class="subhead">১৪. অভিঞ্ঞানুযোগৰণ্ণনা</p>
<p class="bodytext"><a name="para193"></a><span class="paranum">১৯৩</span>. ইতো <a name="P0.0033"></a> পরং অভিঞ্ঞানুযোগাদিৰসেন অরহত্তসাধনা হোতি। তত্থ <span class="bld">আমন্তা</span>তি সকৰাদিনা পটিঞ্ঞাতে পরৰাদী ‘‘বহিদ্ধা অনিন্দ্রিযবদ্ধরূপে ইদ্ধিৰিধাদিৰিসেসাধিগমো নত্থি, অজ্ঝত্তং <a name="V0.0131"></a> অত্থি, তস্মা ইদ্ধাদিনিব্বত্তকেন পুগ্গলেন ভৰিতব্ব’’ন্তি মঞ্ঞমানো <span class="bld">ননু অত্থি কোচি ইদ্ধিং ৰিকুব্বতী</span>তিআদিমাহ। তং সব্বং উত্তানত্থমেৰ।</p>
<p class="centered">অভিঞ্ঞানুযোগৰণ্ণনা।</p>
<p class="subhead">১৫-১৮. ঞাতকানুযোগাদিৰণ্ণনা</p>
<p class="bodytext"><a name="para197"></a><span class="paranum">১৯৭</span>. ইদানি <span class="bld">মাতা</span>তিআদিকো ঞাতকানুযোগো। <span class="bld">খত্তিযো</span>তিআদিকো জাতিঅনুযোগো। <span class="bld">গহট্ঠো পব্বজিতো</span>তি পটিপত্তিঅনুযোগো। <span class="bld">দেৰো মনুস্সো</span>তি উপপত্তিঅনুযোগো। <span class="bld">সোতাপন্নো</span>তিআদিকো পটিৰেধানুযোগো, অরিযানুযোগোতিপি ৰুচ্চতি। তে সব্বে উত্তানত্থাযেৰ। ‘‘অরহা হুত্বা ন অরহা’’তি পনেত্থ মোঘপঞ্হত্তা ন ৰুত্তং।</p>
<p class="bodytext"><a name="para206"></a><span class="paranum">২০৬</span>. <span class="bld">চত্তারো পুরিসযুগা</span>তিআদি সংঘানুযোগো, সোপি উত্তানত্থোযেৰ।</p>
<p class="bodytext"><a name="para209"></a><span class="paranum">২০৯</span>. <span class="bld">সঙ্খতো</span>তিআদি সচ্চিকট্ঠসভাৰানুযোগো। তত্থ <span class="bld">ততিযা কোটী</span>তি পুচ্ছা সকৰাদিস্স। তথারূপস্স সচ্চিকট্ঠস্স অভাৰতো পটিক্খেপো পরৰাদিস্স। পুন পুট্ঠো পুগ্গলং সন্ধায পটিঞ্ঞা তস্সেৰ।</p>
<p class="bodytext"><a name="para211"></a><span class="paranum">২১১</span>. <span class="bld">অঞ্ঞো</span> <a name="M0.0137"></a> <span class="bld">পুগ্গলো</span>তিপঞ্হেপি সঙ্খতেহি খন্ধেহি অঞ্ঞত্তং অনিচ্ছন্তো পটিক্খেপো তস্সেৰ।</p>
<p class="bodytext"><a name="para212"></a><span class="paranum">২১২</span>. <span class="bld">খন্ধা সঙ্খতা</span>তিআদি সঙ্খতাসঙ্খতানি সরূপেন দস্সেত্বা অঞ্ঞত্তপুচ্ছনত্থং ৰুত্তং।</p>
<p class="bodytext"><a name="para213"></a><span class="paranum">২১৩</span>. <span class="bld">রূপং সঙ্খত</span>ন্তিআদি খন্ধে ৰিভাগতো দস্সেত্বা অঞ্ঞত্তপুচ্ছনত্থং ৰুত্তং।</p>
<p class="bodytext"><a name="para214"></a><span class="paranum">২১৪</span>. <span class="bld">পুগ্গলস্স উপ্পাদো</span>তি পুচ্ছা সকৰাদিস্স, ‘‘জাতিধম্মা জরাধম্মা, অথো মরণধম্মিনো’’তিআদিসুত্তৰসেন <a name="V0.0132"></a> পটিঞ্ঞা পরৰাদিস্স। সঙ্খতভাৰং পনস্স সো ন ইচ্ছতি, তস্মা পটিক্খিপতি।</p>
<p class="bodytext"><a name="para215"></a><span class="paranum">২১৫</span>. পুন <span class="bld">ন উপ্পাদো পঞ্ঞাযতী</span>তিআদিনা নযেন পুট্ঠো ‘‘দুক্খমেৰ হি সম্ভোতি <a name="P0.0034"></a>, দুক্খং তিট্ঠতি ৰেতি চা’’তিআদিৰচনতো (সং॰ নি॰ ১.১৭১) পুগ্গলস্স উপ্পাদাদযো নাম ন যুজ্জন্তীতি পটিজানাতি।</p>
<p class="bodytext"><a name="para216"></a><span class="paranum">২১৬</span>. <span class="bld">অত্থত্থম্হী</span>তি অত্থং ৰুচ্চতি নিব্বানং। তত্থ <span class="bld">অত্থী</span>তি পুচ্ছতি। তস্স অত্থিতায সস্সতং, নত্থিতায। উচ্ছেদো আপজ্জতি। তদুভযম্পি অনিচ্ছন্তো পচ্ছা পটিক্খিপতি।</p>
<p class="centered">ঞাতকানুযোগাদিৰণ্ণনা।</p>
<p class="subhead">১৯. পটিৰেধানুযোগাদিৰণ্ণনা</p>
<p class="bodytext"><a name="para217"></a><span class="paranum">২১৭</span>. ভৰং নিস্সায পঞ্হে <span class="bld">ভৰ</span>ন্তি উপপত্তিভৰং।</p>
<p class="bodytext"><a name="para218"></a><span class="paranum">২১৮</span>. ৰেদনং ৰেদিযমানপঞ্হে ৰেদনং ৰেদিযমানো পরিগ্গহিতৰেদনো যোগাৰচরোৰ পজানাতি, বালপুথুজ্জনো নপ্পজানাতি।</p>
<p class="bodytext"><a name="para224"></a><span class="paranum">২২৪</span>. কাযানুপস্সনাদিপঞ্হা উত্তানত্থাযেৰ।</p>
<p class="bodytext"><a name="para226"></a><span class="paranum">২২৬</span>. পারাযনগাথায <a name="M0.0138"></a> <span class="bld">সুঞ্ঞতো লোকং অৰেক্খস্সূ</span>তি সত্তসুঞ্ঞতৰসেন খন্ধলোকং ওলোকেহীতি অত্থো।</p>
<p class="bodytext"><a name="para228"></a><span class="paranum">২২৮</span>. <span class="bld">পুগ্গলো অৰেক্খতী</span>তি সকৰাদিপুচ্ছা। পরৰাদিস্স হি ‘‘সুঞ্ঞতো লোকং অৰেক্খস্সূ’’তি গাথায যো অৰেক্খতি, সো পুগ্গলোতি লদ্ধি, তস্মা নং এৰং পুচ্ছতি। <span class="bld">সহ রূপেনা</span>তি <a name="V0.0133"></a> রূপকাযেন সদ্ধিং। ততো অনিস্সটো হুত্বাতি অত্থো। ইদং পঞ্চৰোকারৰসেন অনুজানিত্বা পুন তং জীৰন্তি পুট্ঠো সুত্তৰিরোধভযেন পটিক্খিপতি। <span class="bld">ৰিনা রূপেনা</span>তি ইদং চতুৰোকারৰসেন অনুজানিত্বা পুন অঞ্ঞং জীৰন্তি পুট্ঠো সুত্তৰিরোধভযেনেৰ পটিক্খিপতি। ‘‘অব্ভন্তরগতো’’তি চ ‘‘বহিদ্ধা নিক্খমিত্বা’’তি চ ইদং ‘‘সহ রূপেন ৰিনা রূপেনা’’তি হেট্ঠা ৰুত্তস্স লক্খণৰচনং। তত্থ <span class="bld">অব্ভন্তরগতো</span>তি রূপস্স অন্তোগতো, ইতো ৰা এত্তো ৰা অনিক্খমিত্বা রূপপরিচ্ছেদৰসেনেৰ ঠিতো হুত্বাতি অত্থো। <span class="bld">নিক্খমিত্বা</span>তি রূপপরিচ্ছেদং অতিক্কমিত্বা। রূপং অনিস্সিতো হুত্বাতি অত্থো।</p>
<p class="bodytext"><a name="para231"></a><span class="paranum">২৩১</span>. <span class="bld">অনত্তা</span>তি অত্তনা জীৰেন পুগ্গলেন রহিতো। একধম্মেপি পুগ্গলো নত্থীতি অত্থো। এৰং সব্বসুত্তানং আগমট্ঠকথাসু ৰুত্তনযেনেৰ <a name="P0.0035"></a> অত্থো ৰেদিতব্বো। ইধ পন সন্ধাযভাসিতমত্তমেৰ ৰক্খাম।</p>
<p class="bodytext"><a name="para237"></a><span class="paranum">২৩৭</span>. <span class="bld">ৰুত্তং ভগৰতা সপ্পিকুম্ভো</span>তিআদি ‘‘সব্বাৰ দেসনা যথারুতৰসেনেৰ অত্থতো ন গহেতব্বা’’তি দস্সনত্থং আভতং। যথা হি সুৰণ্ণং গহেত্বা কতো সুৰণ্ণৰিকারো কুম্ভো সুৰণ্ণকুম্ভোতি ৰুচ্চতি, ন এৰং সপ্পিং গহেত্বা কতো সপ্পিস্স ৰিকারো সপ্পিকুম্ভো নাম অত্থি। যস্মিং পন কুম্ভে সপ্পি পক্খিত্তং, সো সপ্পিকুম্ভো নামাতি অযমেত্থ অত্থো। তেলকুম্ভাদীসুপি এসেৰ নযো। যথা চ নিব্বানং নিচ্চং ধুৰং, ন এৰং ভত্তং ৰা যাগু ৰা অত্থি। কালপরিচ্ছেদং পন অকত্বা দিৰসে দিৰসে দস্সামাতি পঞ্ঞত্তৰসেন ‘‘নিচ্চভত্তং ধুৰযাগূ’’তি ৰুচ্চতীতি অযমেত্থ অত্থো।</p>
<p class="bodytext">‘‘অত্থি পুগ্গলো অত্তহিতায পটিপন্নো’’তিআদীসুপি যথা রূপাদযো ধম্মা পচ্চত্তলক্খণসামঞ্ঞলক্খণৰসেন অত্থি, ন এৰং পুগ্গলো <a name="M0.0139"></a>। রূপাদীসু পন সতি ‘এৰংনামো’‘এৰংগোত্তো’তি ৰোহারো হোতি। ইতি ইমিনা লোকৰোহারেন লোকসম্মুতিযা লোকনিরুত্তিযা অত্থি পুগ্গলোতি অযমেত্থ অত্থো। ৰুত্তম্পি চেতং ভগৰতা – ‘‘ইমা খো চিত্ত, লোকসমঞ্ঞা লোকনিরুত্তিযো লোকৰোহারা লোকপঞ্ঞত্তিযো’’তি (দী॰ নি॰ ১.৪৪০)। রূপাদিধম্মা পন ৰিনাপি লোকসম্মুতিং পচ্চত্তসামঞ্ঞলক্খণৰসেন পঞ্ঞাপনতো অত্থীতি অযমেত্থ অত্থো।</p>
<p class="bodytext">বুদ্ধানং <a name="V0.0134"></a> পন <span class="bld">দ্বে কথা</span> সম্মুতিকথা চ পরমত্থকথা চ। তত্থ সত্তো, পুগ্গলো, দেৰো, ব্রহ্মাতিআদিকা <span class="bld">সম্মুতিকথা</span> নাম। অনিচ্চং, দুক্খং, অনত্তা, খন্ধা, ধাতুযো, আযতনানি, সতিপট্ঠানা, সম্মপ্পধানাতিআদিকা <span class="bld">পরমত্থকথা</span> নাম।</p>
<p class="bodytext">তত্থ যো সম্মুতিদেসনায সত্তোতি ৰা…পে॰… ব্রহ্মাতি ৰাতি ৰুত্তে জানিতুং পটিৰিজ্ঝিতুং নিয্যাতুং অরহত্তজযগ্গাহং গহেতুং সক্কোতি, তস্স ভগৰা আদিতোৰ সত্তোতি ৰা পুগ্গলোতি ৰা পোসোতি ৰা দেৰোতি ৰা ব্রহ্মাতি ৰা কথেতি। যো পরমত্থদেসনায অনিচ্চন্তি ৰা দুক্খন্তি ৰাতিআদীসু অঞ্ঞতরং সুত্বাৰ জানিতুং পটিৰিজ্ঝিতুং নিয্যাতুং অরহত্তজযগ্গাহং গহেতুং সক্কোতি। তস্স অনিচ্চন্তিআদীসু অঞ্ঞতরং কথেতি। তথা সম্মুতিকথায বুজ্ঝনকসত্তস্স ন পঠমং পরমত্থকথং কথেতি। সম্মুতিকথায পন বোধেত্বা পচ্ছা পরমত্থকথং কথেতি <a name="P0.0036"></a>। পরমত্থকথায বুজ্ঝনকসত্তস্সাপি ন পঠমং সম্মুতিকথং কথেতি। পরমত্থকথায পন বোধেত্বা পচ্ছা সম্মুতিকথং কথেতি। পকতিযা পন পঠমমেৰ পরমত্থকথং কথেন্তস্স দেসনা লূখাকারা হোতি। তস্মা বুদ্ধা পঠমং সম্মুতিকথং কথেত্বা পচ্ছা পরমত্থকথং কথেন্তি। তে সম্মুতিকথং কথেন্তাপি সচ্চমেৰ সভাৰমেৰ অমুসাৰ কথেন্তি। পরমত্থকথং কথেন্তাপি সচ্চমেৰ সভাৰমেৰ অমুসাৰ কথেন্তি। অযঞ্হি –</p>
<p class="gatha1">‘‘দুৰে সচ্চানি অক্খাসি, সম্বুদ্ধো ৰদতং ৰরো।</p>
<p class="gathalast">সম্মুতিং পরমত্থঞ্চ, ততিযং নুপলব্ভতি’’॥</p>
<p class="bodytext">তত্থ <a name="M0.0140"></a> –</p>
<p class="gatha1">‘‘সঙ্কেতৰচনং সচ্চং, লোকসম্মুতিকারণং।</p>
<p class="gathalast">পরমত্থৰচনং সচ্চং, ধম্মানং তথলক্খণ’’ন্তি॥</p>
<p class="bodytext">অপরো নযো – দ্বে ভগৰতো দেসনা পরমত্থদেসনা চ খন্ধাদিৰসেন, সম্মুতিদেসনা চ সপ্পিকুম্ভাদিৰসেন। ন হি ভগৰা সমঞ্ঞং অতিধাৰতি। তস্মা ‘‘অত্থি পুগ্গলো’’তি ৰচনমত্ততো অভিনিৰেসো ন কাতব্বো। সত্থারা হি –</p>
<p class="gatha1">‘‘পঞ্ঞত্তিং <a name="V0.0135"></a> অনতিক্কম্ম, পরমত্থো পকাসিতো।</p>
<p class="gatha2">সমঞ্ঞং নাতিধাৰেয্য, তস্মা অঞ্ঞোপি পণ্ডিতো।</p>
<p class="gathalast">পরমত্থং পকাসেন্তো, সমঞ্ঞং নাতিধাৰযে’’॥</p>
<p class="bodytext">সেসং সব্বত্থ উত্তানত্থমেৰাতি।</p>
<p class="centered">পুগ্গলকথা নিট্ঠিতা।</p></div>
<p class="chapter">২. পরিহানিকথা</p>
<div class="chaptxt">
<p class="subhead">১. ৰাদযুত্তিপরিহানিৰণ্ণনা</p>
<p class="bodytext"><a name="para239"></a><span class="paranum">২৩৯</span>. ইদানি <a name="M0.0141"></a> <a name="V0.0136"></a> পরিহানিকথা হোতি। পরিহানিধম্মো অপরিহানিধম্মো, ‘‘দ্বেমে, ভিক্খৰে, ধম্মা সেক্খস্স, ভিক্খুনো পরিহানায সংৰত্তন্তি’’ (অ॰ নি॰ ২.১৮৫), ‘‘পঞ্চিমে, ভিক্খৰে, ধম্মা <a name="P0.0037"></a> সমযৰিমুত্তস্স ভিক্খুনো পরিহানায সংৰত্তন্তী’’তি (অ॰ নি॰ ৫.১৪৯) এৰমাদীনি হি সুত্তানি নিস্সায সম্মিতিযা ৰজ্জিপুত্তকা সব্বত্থিৰাদিনো একচ্চে চ মহাসঙ্ঘিকা অরহতোপি পরিহানিং ইচ্ছন্তি, তস্মা তে ৰা হোন্তু অঞ্ঞেযেৰ ৰা, যেসং অযং লদ্ধি, তেসং লদ্ধিভিন্দনত্থং <span class="bld">পরিহাযতি অরহা অরহত্তা</span>তি পুচ্ছা সকৰাদিস্স। তত্র <span class="bld">পরিহাযতী</span>তি দ্বে পরিহানিযো পত্তপরিহানি চ অপ্পত্তপরিহানি চ। তত্থ ‘‘দুতিযম্পি খো আযস্মা গোধিকো তম্হা সামযিকায চেতোৰিমুত্তিযা পরিহাযী’’তি (সং॰ নি॰ ১.১৫৯) অযং পত্তপরিহানি নাম। ‘‘মা ৰো সামঞ্ঞত্থিকানং সতং সামঞ্ঞত্থো পরিহাযী’’তি (ম॰ নি॰ ১.৪১৬-৪১৮) অযং অপ্পত্তপরিহানি। তাসু ইধ পত্তপরিহানি অধিপ্পেতা। তঞ্হি সন্ধায <span class="bld">আমন্তা</span>তি পটিঞ্ঞা পরৰাদিস্স। সকসমযে পন ইমং পত্তপরিহানিং নাম লোকিযসমাপত্তিযাৰ ইচ্ছন্তি, ন অরহত্তাদীহি সামঞ্ঞফলেহি। পরসমযেপি নং সব্বসামঞ্ঞফলেসু সব্বভৰেসু সব্বকালেসু সব্বেসঞ্চ পুগ্গলানং ন ইচ্ছন্তি। তং পন তেসং লদ্ধিমত্তমেৰাতি সব্বং লদ্ধিজালং ভিন্দিতুং পুন <span class="bld">সব্বত্থা</span>তিআদিনা নযেন দেসনা ৰড্ঢিতা।</p>
<p class="bodytext">তত্থ যস্মা পরৰাদী কমেন পরিহাযিত্বা সোতাপত্তিফলে ঠিতস্স অরহতো পরিহানিং ন ইচ্ছতি, উপরিফলেসু ঠিতস্সেৰ ইচ্ছতি। যস্মা চ রূপারূপভৰেসু ঠিতস্স ন ইচ্ছতি, কম্মারামতাদীনং পন পরিহানিযধম্মানং ভাৰতো কামভৰে ঠিতস্সেৰ ইচ্ছতি, তস্মা ‘‘সব্বত্থা’’তি <a name="V0.0137"></a> পুট্ঠো পটিক্খিপতি। পুন দল়্হং কত্বা পুট্ঠো কামভৰং সন্ধায পটিজানাতি। সব্বস্মিম্পি হি কামভৰে পরিহানিকরা কামগুণা অত্থি, তস্মা তত্থ পরিহাযতীতি তস্স লদ্ধি।</p>
<p class="bodytext">ততিযপুচ্ছায <a name="M0.0142"></a> <span class="bld">পরিহানী</span>তি পরিহানিকরে ধম্মে পুচ্ছতি। তত্থ যস্মা পরিহানি নাম কম্মারামতাদিধম্মা, ৰিসেসতো ৰা কামরাগব্যাপাদা এৰ, তে চ রূপারূপভৰে নত্থি, তস্মা ‘‘ন হেৰ’’ন্তি পটিক্খেপো পরৰাদিস্স।</p>
<p class="bodytext"><span class="bld">সব্বদা</span>তি কালপুচ্ছা। তত্থ পঠমপঞ্হে যোনিসোমনসিকারকালে অপরিহাযনতো পটিক্খিপতি। দুতিযে অযোনিসোমনসিকরোতো রত্তিভাগে ৰা দিৰসভাগে ৰা সব্বদা পরিহাযনতো পটিজানাতি। ততিযে পরিহানিকরধম্মসমাযোগে <a name="P0.0038"></a> সতি মুহুত্তমেৰ পরিহানি নাম হোতি, ততো পুব্বে অপরিহীনস্স পচ্ছা পরিহীনস্স চ পরিহানি নাম নত্থীতি পটিক্খিপতি।</p>
<p class="bodytext"><span class="bld">সব্বেৰ অরহন্তো</span>তি পঞ্হানং পঠমস্মিং তিক্খিন্দ্রিযে সন্ধায পটিক্খিপতি। দুতিযস্মিং মুদিন্দ্রিযে সন্ধায পটিজানাতি। ততিযস্মিম্পি তিক্খিন্দ্রিযাৰ অধিপ্পেতা। তেসঞ্হি সব্বেসম্পি পরিহানি ন হোতীতি তস্স লদ্ধি।</p>
<p class="bodytext"><span class="bld">সেট্ঠিউদাহরণে</span> পঠমপুচ্ছা পরৰাদিস্স, দুতিযা সকৰাদিস্স। তত্রাযং অধিপ্পাযো – যং মং তুম্হে পুচ্ছথ – ‘‘অরহা অরহত্তা পরিহাযন্তো চতূহি ফলেহি পরিহাযতী’’তি, তত্র ৰো পটিপুচ্ছামি – ‘‘চতূহি সতসহস্সেহি সেট্ঠী সেট্ঠিত্তং করোন্তো সতসহস্সেহি পরিহীনে সেট্ঠী সেট্ঠিত্তা পরিহীনো হোতী’’তি। ততো সকৰাদিনা একদেসেন পরিহানিং সন্ধায ‘‘আমন্তা’’তি ৰুত্তে <span class="bld">সব্বসাপতেয্যা পরিহীনো হোতী</span>তি পুচ্ছতি। তথা অপরিহীনত্তা সকৰাদী ন হেৰাতি ৰত্বা অথ নং ‘‘এৰমেৰ অরহাপি পরিহাযতি চ। ন চ চতূহি ফলেহী’’তি উপ্পন্নলদ্ধিকং দুতিযং ভব্বপঞ্হং পুচ্ছতি। পরৰাদী সেট্ঠিনো অভব্বতায নিযমং অপস্সন্তো পটিজানিত্বা অরহতো চতূহি ফলেহি পরিহানিভব্বতং পুট্ঠো ‘‘নিযতো সম্বোধিপরাযণো’’তি (অ॰ নি॰ ৩.৮৭) ৰচনস্স অযোনিসো অত্থং গহেত্বা লদ্ধিযং ঠিতো সোতাপত্তিফলতো পরিহাযিতুং অভব্বতং সন্ধায পটিক্খিপতি। তং পনস্স লদ্ধিমত্তমেৰাতি।</p>
<p class="centered">এত্তাৰতা ৰাদযুত্তি নাম নিট্ঠিতা হোতি।</p>
<p class="subhead">২. অরিযপুগ্গলসংসন্দনপরিহানিৰণ্ণনা</p>
<p class="bodytext"><a name="para240"></a><span class="paranum">২৪০</span>. ইদানি <a name="M0.0143"></a> <a name="V0.0138"></a> অরিযপুগ্গলসংসন্দনা আরদ্ধা। তত্থ যস্মা কেচি অরহতোৰ পরিহানিং ইচ্ছন্তি, কেচি অনাগামিনোপি, কেচি সকদাগামিস্সপি। সোতাপন্নস্স পন সব্বেপি ন ইচ্ছন্তিযেৰ। যে অরহত্তা পরিহাযিত্বা অনাগামিসকদাগামিভাৰে ঠিতা, তেসং পরিহানিং ইচ্ছন্তি, ন ইতরেসং অনাগামিসকদাগামীনং। সোতাপন্নস্স <a name="P0.0039"></a> পন তেপি সব্বথাপি ন ইচ্ছন্তিযেৰ, তস্মা পেয্যালমুখেন পুচ্ছা কতা। তত্থ তেসং লদ্ধিৰসেন পটিঞ্ঞা চ পটিক্খেপো চ ৰেদিতব্বা। ‘‘পরিহাযতি অনাগামী অনাগামিফলা’’তি হি পঞ্হস্মিং যে অনাগামিনো পরিহানিং ন ইচ্ছন্তি, তেসং ৰসেন পটিক্খেপো। যে পকতিঅনাগামিনো ৰা অরহত্তা পরিহাযিত্বা ঠিতঅনাগামিনো ৰা পরিহানিং ইচ্ছন্তি, তেসং ৰসেন পটিঞ্ঞাতি ইদমেত্থ নযমুখং। তস্সানুসারেন সব্বপেয্যালা অত্থতো ৰেদিতব্বা।</p>
<p class="bodytext"><a name="para241"></a><span class="paranum">২৪১</span>. যং পনেত্থ ‘‘সোতাপত্তিফলস্স অনন্তরা অরহত্তংযেৰ সচ্ছিকরোতী’’তি ৰুত্তং, তং পরিহীনস্স পুন ৰাযমতো অরহত্তপ্পত্তিং সন্ধায ৰুত্তং। ইতরো সোতাপত্তিফলানন্তরং অরহত্তস্স অভাৰা পটিক্খিপতি।</p>
<p class="bodytext"><a name="para242"></a><span class="paranum">২৪২</span>. ততো পরং ‘‘পরিহানি নামেসা কিলেসপ্পহানস্স ৰা মন্দতায ভৰেয্য, মগ্গভাৰনাদীনং ৰা অনধিমত্ততায, সচ্চানং ৰা অদস্সনেনা’’তি এৰমাদীনং ৰসেন অনুযুঞ্জিতুং <span class="bld">কস্স বহুতরা কিলেসা পহীনা</span>তিআদি ৰুত্তং। তং সব্বং উত্তানাধিপ্পাযমেৰ সুত্তানং পনত্থো আগমট্ঠকথাসু ৰুত্তনযেনেৰ ৰেদিতব্বো।</p>
<p class="bodytext"><a name="para262"></a><span class="paranum">২৬২</span>. <span class="bld">সমযৰিমুত্তো অরহা অরহত্তা পরিহাযতী</span>তি এত্থ মুদিন্দ্রিযো সমযৰিমুত্তো, তিক্খিন্দ্রিযো অসমযৰিমুত্তোতি তেসং লদ্ধি। সকসমযে পন অৰসিপ্পত্তো ঝানলাভী সমযৰিমুত্তো, ৰসিপ্পত্তো ঝানলাভী চেৰ সব্বে চ অরিযপুগ্গলা অরিযে ৰিমোক্খে অসমযৰিমুত্তাতি সন্নিট্ঠানং। সো পন তং অত্তনো লদ্ধিং গহেত্বা সমযৰিমুত্তো <a name="M0.0144"></a> পরিহাযতি, ইতরো ন পরিহাযতী’’তি আহ। সেসমেত্থ উত্তানত্থমেৰ।</p>
<p class="centered">অরিযপুগ্গলসংসন্দনপরিহানিৰণ্ণনা।</p>
<p class="subhead">৩. সুত্তসাধনপরিহানিৰণ্ণনা</p>
<p class="bodytext"><a name="para265"></a><span class="paranum">২৬৫</span>. ইদানি <a name="V0.0139"></a> সুত্তসাধনা হোতি। তত্থ <span class="bld">উচ্চাৰচা</span>তি উত্তমহীনভেদতো উচ্চা চ অৰচা চ। <span class="bld">পটিপাদা</span>তি পটিপদা। <span class="bld">সমণেন পকাসিতা</span>তি বুদ্ধসমণেন জোতিতা। সুখাপটিপদা হি খিপ্পাভিঞ্ঞা উচ্চা। দুক্খাপটিপদা দন্ধাভিঞ্ঞা অৰচা। ইতরা দ্বে একেনঙ্গেন <a name="P0.0040"></a> উচ্চা, একেন অৰচা। পঠমং ৰুত্তা এৰ ৰা উচ্চা, ইতরো তিস্সোপি অৰচা। তায চেতায উচ্চাৰচায পটিপদায <span class="bld">ন পারং দিগুণং য</span>ন্তি, একমগ্গেন দ্বিক্খত্তুং নিব্বানং ন গচ্ছন্তীতি অত্থো। কস্মা? যেন মগ্গেন যে কিলেসা পহীনা, তেন তেসং পুন অপ্পহাতব্বতো। এতেন পরিহানিধম্মাভাৰং দীপেতি। <span class="bld">নযিদং একগুণং মুত</span>ন্তি তঞ্চ ইদং পারং একৰারংযেৰ ফুসনারহং ন হোতি। কস্মা? একেন মগ্গেন সব্বকিলেসানং অপ্পহানতো। এতেন একমগ্গেনেৰ অরহত্তাভাৰং দীপেতি।</p>
<p class="bodytext"><span class="bld">অত্থি ছিন্নস্স ছেদিয</span>ন্তি ছিন্নস্স কিলেসৰট্টস্স পুন ছিন্দিতব্বং কিঞ্চি অত্থীতি পুচ্ছতি। ইতরো তিক্খিন্দ্রিযং সন্ধায পটিক্খিপিত্বা পুন পুট্ঠো মুদিন্দ্রিযং সন্ধায পটিজানাতি। সকৰাদী সুত্তং আহরিত্বা নত্থিভাৰং দস্সেতি। তত্থ <span class="bld">ওঘপাসো</span>তি কিলেসোঘো চেৰ কিলেসপাসো চ।</p>
<p class="bodytext"><a name="para266"></a><span class="paranum">২৬৬</span>. <span class="bld">কতস্স পটিচযো</span>তি ভাৰিতস্স মগ্গস্স পুন ভাৰনা। ইধাপি পটিক্খেপপটিজাননানি পুরিমনযেনেৰ ৰেদিতব্বানি।</p>
<p class="bodytext"><a name="para267"></a><span class="paranum">২৬৭</span>. <span class="bld">পরিহানায সংৰত্তন্তী</span>তি পরৰাদিনা আভতে সুত্তে পঞ্চ ধম্মা অপ্পত্তপরিহানায চেৰ লোকিযসমাপত্তিপরিহানায চ সংৰত্তন্তি। সো পন পত্তস্স অরহত্তফলস্স পরিহানায সল্লক্খেতি। তেনেৰ <span class="bld">অত্থি অরহতো কম্মারামতা</span>তি আহ। ইতরোপি অসমযৰিমুত্তং <a name="M0.0145"></a> সন্ধায পটিক্খিপিত্বা ইতরং সন্ধায পটিজানাতি। কামরাগৰসেন ৰা পৰত্তমানং তং পটিক্খিপিত্বা ইতরথা পৰত্তমানং পটিজানাতি। রাগাদীনং পন অত্থিতং পুট্ঠো পটিজানিতুং ন সক্কোতি।</p>
<p class="bodytext"><a name="para268"></a><span class="paranum">২৬৮</span>. <span class="bld">কিং পরিযুট্ঠিতো</span>তি কেন পরিযুট্ঠিতো অনুবদ্ধো অজ্ঝোত্থতো ৰা হুত্বাতি অত্থো। অনুসযপুচ্ছাযপি তিক্খিন্দ্রিযমুদিন্দ্রিযৰসেনেৰ পটিক্খেপপটিজাননানি ৰেদিতব্বানি। কল্যাণানুসযোতি <a name="V0.0140"></a> ৰচনমত্তসামঞ্ঞেন ৰা পটিজানাতি। <span class="bld">রাগো উপচযং গচ্ছতী</span>তি ভাৰনায পহীনং সন্ধাযাহ। পরতো দোসমোহেসুপি এসেৰ নযো। সক্কাযদিট্ঠিআদীনং পন দস্সনেন পহীনত্তা উপচযং ন ইচ্ছতি। সেসং সব্বত্থ উত্তানত্থমেৰাতি।</p>
<p class="centered">সুত্তসাধনা।</p>
<p class="centered">পরিহানিকথা নিট্ঠিতা।</p></div>
<p class="chapter">৩. ব্রহ্মচরিযকথা</p>
<div class="chaptxt">
<p class="subhead">১. সুদ্ধব্রহ্মচরিযকথাৰণ্ণনা</p>
<p class="bodytext"><a name="para269"></a><span class="paranum">২৬৯</span>. ইদানি <a name="P0.0041"></a> <a name="M0.0146"></a> <a name="V0.0141"></a> ব্রহ্মচরিযকথা হোতি। তত্থ দ্বে ব্রহ্মচরিযৰাসা, মগ্গভাৰনা চ পব্বজ্জা চ। পব্বজ্জা সব্বদেৰেসু নত্থি। মগ্গভাৰনা ঠপেত্বা অসঞ্ঞসত্তে সেসেসু অপ্পটিসিদ্ধা। তত্থ যে পরনিম্মিতৰসৰত্তিদেৰে উপাদায তদুপরিদেৰেসু মগ্গভাৰনম্পি ন ইচ্ছন্তি সেয্যথাপি সম্মিতিযা, তে সন্ধায <span class="bld">নত্থি দেৰেসূ</span>তি পুচ্ছা সকৰাদিস্স। ‘‘তীহি, ভিক্খৰে, ঠানেহি জম্বুদীপকা মনুস্সা উত্তরকুরুকে চ মনুস্সে অধিগ্গণ্হন্তি দেৰে চ তাৰতিংসে। কতমেহি তীহি? সূরা সতিমন্তো ইধ ব্রহ্মচরিযৰাসো’’তি (অ॰ নি॰ ৯.২১) ইদং সুত্তং নিস্সায দ্বেপি ব্রহ্মচরিযৰাসা নত্থি দেৰেসূতি উপ্পন্নলদ্ধিৰসেন পটিঞ্ঞা পরৰাদিস্স। পুন দ্বিন্নম্পি ব্রহ্মচরিযানং অন্তরাযিকধম্মৰসেনেৰ <span class="bld">সব্বে দেৰা জল়া</span>তি পুচ্ছা সকৰাদিস্স। তত্থ <span class="bld">হত্থসংৰাচিকা</span>তি মূগা ৰিয হত্থমুদ্ধায ৰত্তারো। পরতো <span class="bld">অত্থি দেৰেসূ</span>তি পুচ্ছা পরৰাদিস্স, মগ্গভাৰনং সন্ধায পটিঞ্ঞা সকৰাদিস্স। পটিঞ্ঞায অধিপ্পাযং অসল্লক্খেত্বা পব্বজ্জাৰসেন অনুযোগো পরৰাদিস্স।</p>
<p class="bodytext"><a name="para270"></a><span class="paranum">২৭০</span>. <span class="bld">যত্থ নত্থি পব্বজ্জা</span>তি পঞ্হে গিহীনঞ্চেৰ একচ্চানঞ্চ দেৰানং মগ্গপটিলাভং সন্ধায পটিক্খেপো তস্সেৰ। পুন পুট্ঠো পচ্চন্তৰাসিনো চেৰ অসঞ্ঞসত্তে চ সন্ধায পটিঞ্ঞা তস্সেৰ। <span class="bld">যো পব্বজতী</span>তিআদীসু পুচ্ছাসুপি এসেৰ নযো। পুন ‘‘অত্থি দেৰেসূ’’তি পঞ্হেপি মগ্গভাৰনং সন্ধাযেৰ পটিঞ্ঞা সকৰাদিস্স, ‘‘সব্বদেৰেসূ’’তি ৰুত্তে অসঞ্ঞসত্তে সন্ধায পটিক্খেপো তস্সেৰ।</p>
<p class="bodytext"><a name="para271"></a><span class="paranum">২৭১</span>. <span class="bld">মনুস্সেসূ</span>তি <a name="V0.0142"></a> পঞ্হদ্বযে জম্বুদীপকে সন্ধায পটিঞ্ঞা। পচ্চন্তৰাসিনো সন্ধায পটিক্খেপো ৰেদিতব্বো।</p>
<p class="bodytext"><span class="bld">অত্থি যত্থ অত্থী</span>তি অত্থি তে দেৰা, অত্থি ৰা সো পদেসো, যত্থ অত্থীতি এৰং সত্তপদেসৰিভাগমুখেন ৰিস্সজ্জনং সকৰাদিস্স। ইমিনা নযেন সব্বে একন্তরিকপঞ্হা ৰেদিতব্বা।</p>
<p class="bodytext"><a name="para272"></a><span class="paranum">২৭২</span>. সুত্তানুযোগে <a name="M0.0147"></a> <span class="bld">কুহিং ফলুপ্পত্তী</span>তি তস্স অনাগামিনো অরহত্তফলুপ্পত্তি কুহিন্তি পুচ্ছা সকৰাদিস্স। <span class="bld">তত্থেৰা</span>তি সুদ্ধাৰাসেসূতি অত্থো।</p>
<p class="bodytext"><span class="bld">হন্দ হী</span>তি কারণত্থে নিপাতো। ইদং ৰুত্তং হোতি – যস্মা অনাগামিপুগ্গলো ইধ লোকে ভাৰিতেন মগ্গেন তত্থ সুদ্ধাৰাসেসু ফলং সচ্ছিকরোতি, ন তত্থ অঞ্ঞং মগ্গং ভাৰেতি, তস্মা নত্থি দেৰেসু ব্রহ্মচরিযৰাসোতি।</p>
<p class="subhead">২. সংসন্দনব্রহ্মচরিযৰণ্ণনা</p>
<p class="bodytext"><a name="para273"></a><span class="paranum">২৭৩</span>. ইদানি <a name="P0.0042"></a> যদি অঞ্ঞত্থ ভাৰিতেন মগ্গেন অঞ্ঞত্থ ফলসচ্ছিকিরিযা হোতি, সোতাপন্নাদীনম্পি সিযাতি এতমত্থং দস্সেতুং পুন <span class="bld">অনাগামী</span>তিআদীনং সংসন্দনপুচ্ছা সকৰাদিস্স। তত্থ অনাগামিস্স ফলসচ্ছিকিরিযায পটিঞ্ঞা, সেসানং ফলসচ্ছিকিরিযায পটিক্খেপো পরৰাদিস্স। ইধ ভাৰিতমগ্গো হি অনাগামী ইধৰিহাযনিট্ঠো নাম হোতি। সো ইধ অনাগামিমগ্গং ভাৰেত্বা ‘‘ওপপাতিকো তত্থপরিনিব্বাযী’’তি ৰচনতো ‘‘পুন মগ্গভাৰনং ৰিনা উপপত্তিৰসেনেৰ অরহত্তফলং সচ্ছিকরোতী’’তি তস্স লদ্ধি। সোতাপন্নসকদাগামিনো পন তত্থ মগ্গং ভাৰেত্বা তত্রুপপত্তিকা নাম হোন্তীতি তেসং ইধাগমনঞ্ঞেৰ নত্থি। ইতি সো অনাগামিস্স ফলসচ্ছিকিরিযং পুট্ঠো পটিজানাতি। ইতরেসং পটিক্খিপতি।</p>
<p class="bodytext"><span class="bld">অনাগামী পুগ্গলো তত্থ ভাৰিতেন মগ্গেনা</span>তি পঞ্হে ‘‘অনাগামিনো তত্থ মগ্গভাৰনাৰ নত্থী’’তি লদ্ধিযা পটিক্খিপতি। <span class="bld">মগ্গো চ ভাৰীযতি, ন চ কিলেসা পহীযন্তী</span>তি পুচ্ছা সকৰাদিস্স <a name="V0.0143"></a>, রূপাৰচরমগ্গং সন্ধায পটিঞ্ঞা ইতরস্স। রূপাৰচরমগ্গেন হি সো ইধৰিহাযনিট্ঠো নাম জাতো।</p>
<p class="bodytext"><span class="bld">অনাগামী পুগ্গলো কতকরণীযো</span>তি পঞ্হে ‘‘ওপপাতিকো তত্থপরিনিব্বাযী’’তি ৰচনতো উপপত্তিযাৰস্স কতকরণীযাদিভাৰং সন্ধায পটিজানাতি। <span class="bld">অরহা</span>তি পঞ্হে ইধপরিনিব্বাযিনো অরহতো ৰসেনেৰ পটিক্খিপতি। পুন পুট্ঠো তত্থপরিনিব্বাযিনো ৰসেন পটিজানাতি।</p>
<p class="bodytext"><span class="bld">অত্থি অরহতো পুনব্ভৰো</span>তিআদীসুপি তত্থপরিনিব্বাযী ইধপরিনিব্বাযীনং ৰসেনেৰ অত্থো ৰেদিতব্বো। <span class="bld">অপ্পটিৰিদ্ধাকুপ্পোৰ তত্থপরিনিব্বাযতী</span>তি পুট্ঠো <a name="M0.0148"></a> ইধেৰ ভাৰিতেন মগ্গেন তস্স অকুপ্পপটিৰেধং ইচ্ছন্তো পটিক্খিপতি।</p>
<p class="bodytext"><span class="bld">যথা মিগো</span>তি পঠমং উদাহরণং পরৰাদিস্স, দুতিযং সকৰাদিস্স। সেসং সব্বত্থ উত্তানত্থমেৰাতি।</p>
<p class="centered">ব্রহ্মচরিযকথা নিট্ঠিতা।</p>
<p class="subhead">৩. ওধিসোকথাৰণ্ণনা</p>
<p class="bodytext"><a name="para274"></a><span class="paranum">২৭৪</span>. ইদানি ওধিসোকথা নাম হোতি। তত্থ যে সোতাপন্নাদীনং নানাভিসমযৰসেন দুক্খদস্সনাদীহি ওধিসো ওধিসো <a name="P0.0043"></a> একদেসেন একদেসেন কিলেসপ্পহানং ইচ্ছন্তি সেয্যথাপি এতরহি সম্মিতিযাদযো, তেসং তং লদ্ধিং ভিন্দিতুং <span class="bld">ওধিসো</span>তি পুচ্ছা সকৰাদিস্স, পটিঞ্ঞা পরৰাদিস্স। পুন অনুযোগো সকৰাদিস্স, একদেসেন সোতাপন্নাদিভাৰস্স অভাৰতো পটিক্খেপো পরৰাদিস্স। ইমিনা উপাযেন সব্বৰারেসু অত্থো ৰেদিতব্বোতি।</p>
<p class="centered">ওধিসোকথাৰণ্ণনা।</p></div>
<p class="chapter">৪. জহতিকথা</p>
<div class="chaptxt">
<p class="subhead">১. নসুত্তাহরণকথাৰণ্ণনা</p>
<p class="bodytext"><a name="para279"></a><span class="paranum">২৭৯</span>. ইদানি <a name="V0.0144"></a> জহতিকথা নাম হোতি। তত্থ যেসং ‘‘ঝানলাভী পুথুজ্জনো সহ সচ্চাভিসমযা অনাগামী নাম হোতি, তস্স পুথুজ্জনকালেযেৰ কামরাগব্যাপাদা পহীনা’’তি লদ্ধি সেয্যথাপি এতরহি সম্মিতিযানং, তেসং তং লদ্ধিং ভিন্দিতুং <span class="bld">জহতি পুথুজ্জনো</span>তি পুচ্ছা সকৰাদিস্স, ঝানৰিক্খম্ভিতানং পন তেসং পরিযুট্ঠানং অপস্সন্তস্স পটিঞ্ঞা পরৰাদিস্স। যস্মা পন তেসং ঝানৰিক্খম্ভিতানম্পি অনাগামিমগ্গেনেৰ অচ্চন্তং <a name="M0.0149"></a> পহানং হোতি, তস্মা পুন <span class="bld">অচ্চন্ত</span>ন্তিআদিঅনুযোগো সকৰাদিস্স, তথারূপস্স পহানস্স অভাৰতো পটিক্খেপো ইতরস্স। ৰিক্খম্ভেতীতি অচ্চন্তৰিক্খম্ভনমেৰ সন্ধায পুচ্ছা সকৰাদিস্স। ততো পরং অনাগামিমগ্গট্ঠেন সদ্ধিং পুথুজ্জনসংসন্দনং হোতি। তং উত্তানত্থমেৰ।</p>
<p class="bodytext"><a name="para280"></a><span class="paranum">২৮০</span>. ততো পরং <span class="bld">অনাগামিফলে সণ্ঠাতী</span>তি পুট্ঠো ঝানানাগামিতং সন্ধায পটিজানাতি। <span class="bld">অরহত্তে সণ্ঠাতী</span>তি পুট্ঠো দস্সনমগ্গেন উদ্ধম্ভাগিযানং পহানাভাৰতো পটিক্খিপতি।</p>
<p class="bodytext"><span class="bld">অপুব্বং অচরিমং তযো মগ্গে</span>তি পুট্ঠো তথারূপায ভাৰনায অভাৰা পটিক্খিপতি। পুন পুট্ঠো তিণ্ণং মগ্গানং কিচ্চসব্ভাৰং সন্ধায পটিজানাতি। সামঞ্ঞফলপুচ্ছাসুপি এসেৰ নযো। <span class="bld">কতমেন মগ্গেনা</span>তি পুট্ঠো <span class="bld">অনাগামিমগ্গেনা</span>তি ঝানানাগামিতং সন্ধায ৰদতি। পুন সংযোজনপ্পহানং পুট্ঠো তিণ্ণং অনাগামিমগ্গেন তেসং কিলেসানং অপ্পহেয্যত্তা পটিক্খিপতি। দুতিযং পুট্ঠো পঠমমগ্গস্সেৰ <a name="P0.0044"></a> ঝানানাগামিমগ্গভাৰং সন্ধায পটিজানাতি। সেসমেত্থ উত্তানত্থমেৰাতি।</p>
<p class="centered">জহতিকথা।</p></div>
<p class="chapter">৫. সব্বমত্থীতিকথা</p>
<div class="chaptxt">
<p class="subhead">১. ৰাদযুত্তিৰণ্ণনা</p>
<p class="bodytext"><a name="para282"></a><span class="paranum">২৮২</span>. ইদানি <a name="V0.0145"></a> সব্বমত্থীতিৰাদকথা নাম হোতি। তত্থ যেসং ‘‘যং কিঞ্চি রূপং অতীতানাগতপচ্চুপ্পন্নং…পে॰… অযং ৰুচ্চতি রূপক্খন্ধো’’তিআদিৰচনতো (ৰিভ॰ ২) ‘‘সব্বেপি অতীতাদিভেদা ধম্মা খন্ধসভাৰং ন ৰিজহন্তি, তস্মা সব্বং অত্থিযেৰ নামা’’তি লদ্ধি, সেয্যথাপি এতরহি সব্বমত্থিৰাদানং, তেসং লদ্ধিৰিসোধনত্থং <span class="bld">সব্বমত্থী</span>তি পুচ্ছা সকৰাদিস্স, ৰুত্তপ্পকারায লদ্ধিযা ঠত্বা পটিঞ্ঞা ইতরস্স। <span class="bld">সব্বথা</span>তি সব্বস্মিং সরীরে সব্বমত্থীতি পুচ্ছতি। <span class="bld">সব্বদা</span>তি সব্বস্মিং কালে সব্বমত্থীতি পুচ্ছতি। <span class="bld">সব্বেন সব্ব</span>ন্তি সব্বেনাকারেন সব্বমত্থীতি পুচ্ছতি। <span class="bld">সব্বেসূ</span>তি সব্বেসু ধম্মেসু সব্বমত্থীতি পুচ্ছতি। <span class="bld">অযোগ</span>ন্তি <a name="M0.0150"></a> অযুত্তং। নানাসভাৰানঞ্হি যোগো হোতি, ন একসভাৰস্স। ইতি ইমস্মিং পঞ্হে রূপং ৰেদনায, ৰেদনং ৰা রূপেন অনানং একলক্খণমেৰ কত্বা সব্বমত্থীতি পুচ্ছতি। <span class="bld">যম্পি নত্থি তম্পত্থী</span>তি যম্পি ছট্ঠখন্ধাদিকং সসৰিসাণাদিকং ৰা কিঞ্চি নত্থীতি সিদ্ধং, তম্পি তে অত্থীতি পুচ্ছতি। <span class="bld">সব্বমত্থীতি যা দিট্ঠি সা দিট্ঠি মিচ্ছাদিট্ঠীতি, যা দিট্ঠি সা দিট্ঠি সম্মাদিট্ঠীতি হেৰমত্থী</span>তি ইমিনা ইদং পুচ্ছতি – যা তে এসা সব্বমত্থীতি দিট্ঠি, সা দিট্ঠি অযাথাৰকত্তা মিচ্ছাদিট্ঠীতি এৰং যা অম্হাকং দিট্ঠি, সা দিট্ঠি যাথাৰকত্তা সম্মাদিট্ঠীতি এৰং তৰ সমযে অত্থীতি পুচ্ছতি। ইতরো সব্বেসুপি এতেসু নযেসু ৰুত্তপ্পকারায অত্থিতায অভাৰতো পটিক্খিপতি। ইমেসু পন সব্বেসুপি নযেসু ‘‘আজানাহি নিগ্গহ’’ন্তি আদিং কত্বা সব্বো কথামগ্গভেদো ৰিত্থারতো ৰেদিতব্বোতি অযং তাৰেত্থ ৰাদযুত্তি।</p>
<p class="subhead">২. কালসংসন্দনৰণ্ণনা</p>
<p class="bodytext"><a name="para283-284"></a><span class="paranum">২৮৩-২৮৪</span>. ইদানি <a name="P0.0045"></a> অতীতং অত্থীতি কালসংসন্দনং হোতি। তত্থ <span class="bld">অতীতং অত্থী</span>তিআদিকং সুদ্ধিকসংসন্দনং। <span class="bld">অতীতং রূপং অত্থী</span>তিআদিকং খন্ধৰসেন কালসংসন্দনং।</p>
<p class="bodytext"><a name="para285"></a><span class="paranum">২৮৫</span>. <span class="bld">পচ্চুপ্পন্নং রূপং অপ্পিযং করিত্বা</span>তি অতীতানাগতং পহায পচ্চুপ্পন্নরূপমেৰ অপ্পিযং <a name="V0.0146"></a> অৰিভজিতব্বং করিত্বা। <span class="bld">রূপভাৰং জহতী</span>তিপঞ্হে নিরুদ্ধস্সাপি রূপস্স রূপক্খন্ধসঙ্গহিতত্তা পটিক্খিপতি। <span class="bld">রূপভাৰং ন জহতী</span>তি পটিলোমপঞ্হেপি রূপক্খন্ধেন সঙ্গহিতত্তাৰ পটিজানাতি। <span class="bld">ওদাতং ৰত্থং অপ্পিযং করিত্বা</span>তি এত্থ কিঞ্চাপি ন সব্বং ৰত্থং ওদাতং, ইমিনা পন ৰত্থন্তি অৰত্বা ‘‘ওদাতং ৰত্থং অপ্পিযং করিত্বা’’তি ৰুত্তে সকৰাদিনা একত্থতা অনুঞ্ঞাতা। <span class="bld">ওদাতভাৰং জহতী</span>তি পঞ্হে ৰণ্ণৰিগমং সন্ধায পটিঞ্ঞা সকৰাদিস্স। <span class="bld">ৰত্থভাৰং জহতী</span>তি এত্থ পন পঞ্ঞত্তিযা অৰিগতত্তা পটিক্খেপো তস্সেৰ। পটিলোমেপি এসেৰ নযো।</p>
<p class="bodytext"><a name="para286"></a><span class="paranum">২৮৬</span>. <span class="bld">অতীতং অতীতভাৰং ন জহতী</span>তি পুট্ঠো ‘‘যদি জহেয্য, অনাগতং ৰা পচ্চুপ্পন্নং ৰা সিযা’’তি মঞ্ঞমানো পটিজানাতি। <span class="bld">অনাগতং অনাগতভাৰং ন জহতী</span>তি পুট্ঠো পন ‘‘যদি ন জহেয্য, অনাগতমেৰস্স <a name="M0.0151"></a>, পচ্চুপ্পন্নভাৰং ন পাপুণেয্যা’’তি মঞ্ঞমানো পটিক্খিপতি। পচ্চুপ্পন্নপঞ্হেপি অতীতভাৰং অনাপজ্জনদোসো সিযাতি পটিক্খিপতি। অনুলোমপঞ্হেসুপি ইমিনাৰ নযেন অত্থো ৰেদিতব্বো।</p>
<p class="bodytext"><a name="para287"></a><span class="paranum">২৮৭</span>. এৰং সুদ্ধিকনযং ৰত্বা পুন খন্ধৰসেন দস্সেতুং <span class="bld">অতীতং রূপ</span>ন্তিআদি ৰুত্তং। তং সব্বং পাল়িঅনুসারেনেৰ সক্কা জানিতুং।</p>
<p class="subhead">ৰচনসোধনৰণ্ণনা</p>
<p class="bodytext"><a name="para288"></a><span class="paranum">২৮৮</span>. ইদানি ‘‘অতীতং ন্বত্থী’’তিআদি ৰচনসোধনা হোতি। তত্থ <span class="bld">হঞ্চি অতীতং ন্বত্থী</span>তি যদি অতীতং নো অত্থীতি অত্থো। <span class="bld">অতীতং</span> <a name="P0.0046"></a> <span class="bld">অত্থীতি মিচ্ছা</span>তি অতীতঞ্চ তং অত্থি চাতি মিচ্ছা এৰ। <span class="bld">তঞ্ঞেৰ অনাগতং তং পচ্চুপ্পন্ন</span>ন্তি পুট্ঠো অনাগতক্খণেযেৰস্স পচ্চুপ্পন্নতায অভাৰং সন্ধায কালনানত্তেন পটিক্খিপতি।</p>
<p class="bodytext">দুতিযং পুট্ঠো যং উপ্পাদতো পুব্বে অনাগতং অহোসি, তস্স উপ্পন্নকালে পচ্চুপ্পন্নত্তা পটিজানাতি। <span class="bld">হুত্বা হোতি হুত্বা হোতী</span>তি যদেতং তযা ‘‘অনাগতং হুত্বা পচ্চুপ্পন্নং হোতী’’তি ৰদতা তঞ্ঞেৰ অনাগতং তং পচ্চুপ্পন্নন্তি লদ্ধিৰসেন ‘‘অনাগতং ৰা পচ্চুপ্পন্নং ৰা হুত্বা হোতী’’তি <a name="V0.0147"></a> ৰুত্তং। কিং তে তম্পি হুত্বা হোতীতি? ইতরো হুত্বা ভূতস্স পুন হুত্বা অভাৰতো <span class="bld">ন হেৰ</span>ন্তি পটিক্খিপতি।</p>
<p class="bodytext">দুতিযং পুট্ঠো যস্মা তং অনাগতং হুত্বা পচ্চুপ্পন্নং হোন্তং ‘‘হুত্বা হোতী’’তি সঙ্খং গতং, তস্মা পটিজানাতি। অথ নং সকৰাদী ‘‘যদি তে তং অনাগতং হুত্বা পচ্চুপ্পন্নং হোন্তং ‘হুত্বা হোতী’তি সঙ্খং গতং, পুন হুত্বা হোতি, যং অনাগতং ন হুত্বা পচ্চুপ্পন্নং ন হোন্তং ‘ন হুত্বা ন হোতী’তি সঙ্খং গতং সসৰিসাণং, কিং তে তম্পি পুন ন হুত্বা ন হোতী’’তিঅধিপ্পাযেন <span class="bld">ন হুত্বা ন হোতি ন হুত্বা ন হোতী</span>তি পঞ্হং পুচ্ছতি। ইতরো ‘‘যং নত্থি, তং নত্থিতায, এৰ অনাগতং ন হুত্বা পচ্চুপ্পন্নং ন হোতীতি নহুত্বানহোতি নাম তাৰ হোতু, পুন নহুত্বানহোতিভাৰো পনস্স কুতো’’তি মঞ্ঞমানো পটিক্খিপতি। <span class="bld">তঞ্ঞেৰ পচ্চুপ্পন্নং তং অতীত</span>ন্তি পঞ্হেপি পচ্চুপ্পন্নক্খণেযেৰস্স অতীততায অভাৰং সন্ধায কালনানত্তা পটিক্খিপতি।</p>
<p class="bodytext">দুতিযপঞ্হে <a name="M0.0152"></a> পুট্ঠো যং অতীতভাৰতো পুব্বে পচ্চুপ্পন্নং অহোসি, তস্সেৰ অতীতত্তা পটিজানাতি। <span class="bld">হুত্বা হোতি হুত্বা হোতী</span>তি যদেতং তযা ‘‘পচ্চুপ্পন্নং হুত্বা অতীতং হোতী’’তি ৰদতা ‘‘তঞ্ঞেৰ পচ্চুপ্পন্নং তং অতীত’’ন্তি লদ্ধিৰসেন ‘‘পচ্চুপ্পন্নং ৰা অতীতং ৰা হুত্বা হোতী’’তি ৰুত্তং, কিং তে তম্পি হুত্বা হোতীতি? ইতরো হুত্বা ভূতস্স পুন হুত্বা অভাৰতো <span class="bld">ন হেৰ</span>ন্তি পটিক্খিপতি।</p>
<p class="bodytext">দুতিযপঞ্হে যস্মা তং পচ্চুপ্পন্নং হুত্বা অতীতং হোন্তং ‘‘হুত্বা হোতী’’তি সঙ্খং গতং, তস্মা পটিজানাতি <a name="P0.0047"></a>। অথ নং সকৰাদী ‘‘যদি তে তঞ্ঞেৰ পচ্চুপ্পন্নং হুত্বা অতীতং হোন্তং ‘হুত্বা হোতী’তি সঙ্খং গতং, পুন হুত্বা হোতি, যং পচ্চুপ্পন্নং ন হুত্বা অতীতং ন হোন্তং ‘ন হুত্বা ন হোতী’তি সঙ্খং গতং সসৰিসাণং, কিং তে তম্পি পুন ন হুত্বা ন হোতী’’তি অধিপ্পাযেন <span class="bld">ন হুত্বা ন হোতি ন হুত্বা ন হোতী</span>তি পঞ্হং পুচ্ছতি। ইতরো ‘‘যং নত্থি, তং নত্থিতায এৰ পচ্চুপ্পন্নং ন হুত্বা অতীতং ন হোতীতি নহুত্বানহোতি নাম তাৰ হোতু। পুন নহুত্বানহোতিভাৰো পনস্স কুতো’’তি মঞ্ঞমানো পটিক্খিপতি। উভযং একতো কত্বা আগতে ততিযপঞ্হেপি ইমিনাৰুপাযেন যোজনা কাতব্বা।</p>
<p class="bodytext">অপরো <a name="V0.0148"></a> নযো – যদি তঞ্ঞেৰ অনাগতং তং পচ্চুপ্পন্নং, অনাগতস্স পচ্চুপ্পন্নে ৰুত্তো হোতিভাৰো, পচ্চুপ্পন্নস্স চ অনাগতে ৰুত্তো হুত্বাভাৰো আপজ্জতি। এৰং সন্তে অনাগতম্পি হুত্বাহোতি নাম। পচ্চুপ্পন্নম্পি হুত্বাহোতিযেৰ নাম। তেন তং পুচ্ছাম – ‘‘কিং তে এতেসু একেকং হুত্বা হোতি হুত্বা হোতী’’তি? ইতরো – ‘‘তঞ্ঞেৰ অনাগতং তং পচ্চুপ্পন্ন’’ন্তি পঞ্হে পটিক্খিত্তনযেনেৰ পটিক্খিপিত্বা পুন পুট্ঠো দুতিযে পঞ্হে পটিঞ্ঞাতনযেনেৰ পটিজানাতি। অথ নং সকৰাদী ‘‘তঞ্ঞেৰ অনাগতং তং পচ্চুপ্পন্ন’’ন্তি পঞ্হাৰসেন তেসু একেকং হুত্বা হোতি হুত্বা হোতীতি পটিজানন্তং পুরিমং পটিক্খিত্তপঞ্হং পরিৰত্তিত্বা পুচ্ছন্তো <span class="bld">ন হুত্বা ন হোতি ন হুত্বা ন হোতী</span>তি পুচ্ছতি। তস্সত্থো – ননু ‘‘তযা তঞ্ঞেৰ অনাগতং তং পচ্চুপ্পন্ন’’ন্তি ৰুত্তে পঠমপঞ্হং পটিক্খিপন্তেন অনাগতস্স হোতিভাৰো পচ্চুপ্পন্নস্স চ হুত্বাভাৰো পটিক্খিত্তোতি। তেন অনাগতং ন হোতি নাম, পচ্চুপ্পন্নং ন হুত্বা নাম।</p>
<p class="bodytext">দুতিযপঞ্হে <a name="M0.0153"></a> চ তঞ্ঞেৰ অনাগতং তং পচ্চুপ্পন্নন্তি পটিঞ্ঞাতং। এৰং সন্তে অনাগতম্পি ন হুত্বা ন হোতি নাম। পচ্চুপ্পন্নম্পি ন হুত্বা ন হোতিযেৰ নাম। তেন তং পুচ্ছাম – ‘‘কিং তে এতেসু একেকং ন হুত্বা ন হোতি ন হুত্বা ন হোতী’’তি? পরৰাদী সব্বতো অন্ধকারেন পরিযোনদ্ধো ৰিয তেসং নহুত্বানহোতিভাৰং অপস্সন্তো <span class="bld">ন হেৰ</span>ন্তি পটিক্খিপতি।</p>
<p class="bodytext">দুতিযৰারেপি যদি তঞ্ঞেৰ <a name="P0.0048"></a> পচ্চুপ্পন্নং তং অতীতং, পচ্চুপ্পন্নস্স অতীতে ৰুত্তো হোতিভাৰো, অতীতস্স চ পচ্চুপ্পন্নে ৰুত্তো হুত্বাভাৰো আপজ্জতি, এৰং সন্তে পচ্চুপ্পন্নম্পি হুত্বাহোতি নাম, অতীতম্পি হুত্বাহোতিযেৰ নাম। তেন তং পুচ্ছাম – ‘‘কিং তে এতেসু একেকং হুত্বা হোতি হুত্বা হোতী’’তি? ইতরো তঞ্ঞেৰ পচ্চুপ্পন্নং তং অতীতন্তিপঞ্হে পটিক্খিত্তনযেনেৰ পটিক্খিপিত্বা পুন পুট্ঠো দুতিযপঞ্হে পটিঞ্ঞাতনযেনেৰ পটিজানাতি। অথ নং সকৰাদী ‘‘তঞ্ঞেৰ পচ্চুপ্পন্নং তং অতীত’’ন্তি পঞ্হাৰসেন তেসু একেকং হুত্বা হোতি হুত্বা হোতীতি পটিজানন্তং পুরিমং পটিক্খিত্তপঞ্হং পরিৰত্তিত্বা পুচ্ছন্তো <span class="bld">ন হুত্বা ন হোতি ন হুত্বা ন হোতী</span>তি পুচ্ছতি। তস্সত্থো – ননু তযা তঞ্ঞেৰ পচ্চুপ্পন্নং তং অতীতন্তি ৰুত্তে পঠমপঞ্হং পটিক্খিপন্তেন পচ্চুপ্পন্নস্স হোতিভাৰো, অতীতস্স চ হুত্বাভাৰো পটিক্খিত্তোতি। তেন পচ্চুপ্পন্নং নহোতি নাম। অতীতং নহুত্বা নাম।</p>
<p class="bodytext">দুতিযপঞ্হে চ তে ‘‘তঞ্ঞেৰ পচ্চুপ্পন্নং তং অতীত’’ন্তি পটিঞ্ঞাতং। এৰং সন্তে পচ্চুপ্পন্নম্পি <a name="V0.0149"></a> ন হুত্বা ন হোতি নাম, অতীতম্পি ন হুত্বা ন হোতিযেৰ নাম। তেন তং পুচ্ছাম – ‘‘কিং তে এতেসু একেকং ন হুত্বা ন হোতি, ন হুত্বা ন হোতী’’তি। পরৰাদী সব্বতো অন্ধকারেন পরিযোনদ্ধো ৰিয তেসং নহুত্বানহোতিভাৰং অপস্সন্তো <span class="bld">ন হেৰ</span>ন্তি পটিক্খিপতি।</p>
<p class="bodytext">ততিযৰারেপি যদি তঞ্ঞেৰ অনাগতং তং পচ্চুপ্পন্নং তং অতীতং; অনাগতপচ্চুপ্পন্নানং পচ্চুপ্পন্নাতীতেসু ৰুত্তো হোতিভাৰো, পচ্চুপ্পন্নাতীতানঞ্চ অনাগতপচ্চুপ্পন্নেসু ৰুত্তো হুত্বাভাৰো আপজ্জতি। এৰং সন্তে অনাগতম্পি হুত্বাহোতি নাম। পচ্চুপ্পন্নম্পি অতীতম্পি হুত্বা হোতিযেৰ নাম। তেন তং পুচ্ছাম – ‘‘কিং তে তীসুপি এতেসু একেকং হুত্বা হোতি <a name="M0.0154"></a> হুত্বা হোতী’’তি? ইতরো ‘‘তঞ্ঞেৰ অনাগতং, তং পচ্চুপ্পন্নং, তং অতীত’’ন্তিপঞ্হে পটিক্খিত্তনযেনেৰ পটিক্খিপিত্বা পুন পুট্ঠো দুতিযপঞ্হে পটিঞ্ঞাতনযেনেৰ পটিজানাতি। অথ নং সকৰাদী ‘‘তঞ্ঞেৰ অনাগতং, তং পচ্চুপ্পন্নং, তং অতীত’’ন্তি পঞ্হাৰসেন তেসু একেকং হুত্বা হোতি, হুত্বা হোতীতি পটিজানন্তং পুরিমং পটিক্খিত্তপঞ্হং পরিৰত্তিত্বা পুচ্ছন্তো <span class="bld">ন হুত্বা ন হোতি ন হুত্বা ন হোতী</span>তি পুচ্ছতি। তস্সত্থো <a name="P0.0049"></a> – ননু তযা তঞ্ঞেৰ অনাগতং, তং পচ্চুপ্পন্নং, তং অতীতন্তি ৰুত্তে পঠমপঞ্হং পটিক্খিপন্তেন অনাগতপচ্চুপ্পন্নানং হোতিভাৰো; পচ্চুপ্পন্নাতীতানঞ্চ হুত্বাভাৰো পটিক্খিত্তোতি? তেন অনাগতং পচ্চুপ্পন্নঞ্চ ন হোতি নাম। পচ্চুপ্পন্নঞ্চ অতীতঞ্চ ন হুত্বা নাম।</p>
<p class="bodytext">দুতিযপঞ্হে চ তে ‘‘তঞ্ঞেৰ অনাগতং, তং পচ্চুপ্পন্নং, তং অতীত’’ন্তি পটিঞ্ঞাতং। এৰং সন্তে অনাগতম্পি ন হুত্বা ন হোতি নাম, পচ্চুপ্পন্নম্পি অতীতম্পি ন হুত্বা ন হোতিযেৰ নাম। তেন তং পুচ্ছাম – ‘‘কিং তে এতেসু একেকং ন হুত্বা ন হোতি ন হুত্বা ন হোতী’’তি? পরৰাদী সব্বতো অন্ধকারেন পরিযোনদ্ধো ৰিয তেসং ন হুত্বা ন হোতিভাৰং অপস্সন্তো <span class="bld">ন হেৰ</span>ন্তি পটিক্খিপতীতি। নিগ্গহাদীনি পনেত্থ হেট্ঠা ৰুত্তনযেনেৰ যোজেতব্বানি।</p>
<p class="centered">ৰচনসোধনৰণ্ণনা নিট্ঠিতা।</p>
<p class="subhead">অতীতচক্খুরূপাদিকথাৰণ্ণনা</p>
<p class="bodytext"><a name="para289"></a><span class="paranum">২৮৯</span>. <span class="bld">অতীতং</span> <a name="V0.0150"></a> <span class="bld">চক্খু অত্থী</span>তিআদীসুপি চক্খাদিভাৰাৰিজহনেনেৰ অত্থিতং পটিজানাতি। <span class="bld">পস্সতী</span>তিআদীনি পুট্ঠো পন তেসং ৰিঞ্ঞাণানং কিচ্চাভাৰৰসেন পটিক্খিপতি।</p>
<p class="subhead">অতীতঞাণাদিকথাৰণ্ণনা</p>
<p class="bodytext"><a name="para290"></a><span class="paranum">২৯০</span>. তেন ঞাণেন ঞাণকরণীযং <span class="bld">করোতী</span>তি পঞ্হে তস্স ঞাণস্স নিরুদ্ধত্তা কিচ্চভাৰমস্স অপস্সন্তো পটিক্খিপতি। পুন পুট্ঠো অতীতারম্মণং পচ্চুপ্পন্নং ঞাণং অতীতানং ধম্মানং জাননতো অতীতং ঞাণন্তি <a name="M0.0155"></a> লেসেন পচ্চুপ্পন্নমেৰ ‘‘অতীতং ঞাণ’’ন্তি কত্বা তেন ঞাণেন ঞাণকরণীযস্স অত্থিতায পটিজানাতি। অথস্স সকৰাদী লেসোকাসং অদত্বা <span class="bld">তেন ঞাণেন দুক্খং পরিজানাতী</span>তিআদিমাহ। ইতরো অতীতারম্মণেনেৰ ঞাণেন ইমেসং চতুন্নং কিচ্চানং অভাৰা <a name="P0.0050"></a> পটিক্খিপতি। অনাগতপঞ্হেপি এসেৰ নযো। পচ্চুপ্পন্নপঞ্হো চেৰ সংসন্দনপঞ্হো চ উত্তানত্থাযেৰ।</p>
<p class="subhead">অরহন্তাদিকথাৰণ্ণনা</p>
<p class="bodytext"><a name="para291"></a><span class="paranum">২৯১</span>. <span class="bld">অরহতো অতীতো রাগো অত্থী</span>তিআদীসুপি রাগাদিভাৰাৰিজহন্তো এৰং পটিজানাতি। <span class="bld">সরাগো</span>তিআদীসু সুত্তৰিরোধভযেন চেৰ যুত্তিৰিরোধভযেন চ পটিক্খিপতি।</p>
<p class="subhead">পদসোধনকথাৰণ্ণনা</p>
<p class="bodytext"><a name="para295"></a><span class="paranum">২৯৫</span>. এৰং সব্বম্পি পাল়িঅনুসারেনেৰ ৰিদিত্বা পরতো <span class="bld">অত্থি সিযা অতীতং, সিযা ন্বাতীত</span>ন্তি এত্থ এৰমত্থো ৰেদিতব্বো। যং অতীতমেৰ অত্থি, তং অতীতং। যং পচ্চুপ্পন্নানাগতং অত্থি, তং নো অত্থি, তং নো অতীতং। <span class="bld">তেনাতীতং ন্বাতীতং, ন্বাতীতং অতীত</span>ন্তি তেন কারণেন অতীতং নো অতীতং, নো অতীতং অতীতন্তি। অনাগতপচ্চুপ্পন্নপুচ্ছাসুপি এসেৰ নযো।</p>
<p class="subhead">সুত্তসাধনৰণ্ণনা</p>
<p class="bodytext"><a name="para296"></a><span class="paranum">২৯৬</span>. <span class="bld">ন</span> <a name="V0.0151"></a> <span class="bld">ৰত্তব্বং ‘‘অতীতং অত্থি অনাগতং অত্থী’’</span>তি সুত্তসাধনায পুচ্ছা পরৰাদিস্স, পটিঞ্ঞা সকৰাদিস্স। পুন অত্তনো লদ্ধিং নিস্সায <span class="bld">যংকিঞ্চি, ভিক্খৰে, রূপ</span>ন্তি অনুযোগো পরৰাদিস্সেৰ। দুতিযনযে পুচ্ছা সকৰাদিস্স, পটিঞ্ঞা ইতরস্স। এৰং সব্বত্থ পুচ্ছা চ পটিঞ্ঞা চ ৰেদিতব্বা। যং পনেতং পরৰাদিনা অনাগতস্স অত্থিভাৰসাধনত্থং ‘‘ননু ৰুত্তং ভগৰতা কবল়ীকারে, চে, ভিক্খৰে’’তি সুত্তস্স পরিযোসানে <span class="bld">অত্থি তত্থ আযতিং পুনব্ভৰাভিনিব্বত্তী</span>তিআদি দস্সিতং ন তং অনাগতস্স অত্থিভাৰসাধকং <a name="M0.0156"></a>। তঞ্হি হেতূনং পরিনিট্ঠিতত্তা অৰস্সং ভাৰিতং সন্ধায তত্থ ৰুত্তং। অযং সুত্তাধিপ্পাযো। সেসং সব্বত্থ উত্তানত্থমেৰাতি।</p>
<p class="centered">সব্বমত্থীতিকথাৰণ্ণনা নিট্ঠিতা।</p></div>
<p class="chapter">৬. অতীতক্খন্ধাদিকথা</p>
<div class="chaptxt">
<p class="subhead">১. নসুত্তসাধনকথাৰণ্ণনা</p>
<p class="bodytext"><a name="para297"></a><span class="paranum">২৯৭</span>. ইদানি ‘‘অতীতং খন্ধা’’তিআদিকথা হোতি। তত্থ খন্ধাদিভাৰাৰিজহনতো অতীতানাগতানং অত্থিতং ইচ্ছন্তস্স <span class="bld">অতীতং খন্ধা</span>তি পুচ্ছা পরৰাদিস্স, অতীতস্স খন্ধসঙ্গহিতত্তা <span class="bld">আমন্তা</span>তি পটিঞ্ঞা সকৰাদিস্স। পুন <span class="bld">অতীতং</span> <a name="P0.0051"></a> <span class="bld">নত্থী</span>তি পুচ্ছা পরৰাদিস্স, তস্স নিরুত্তিপথসুত্তেন অত্থিতায ৰারিতত্তা পটিক্খেপো সকৰাদিস্স। আযতনধাতুপুচ্ছাসুপি অনাগতপঞ্হেসুপি পচ্চুপ্পন্নেন সদ্ধিং সংসন্দিত্বা অনুলোমপটিলোমতো আগতপঞ্হেসুপি ‘‘অতীতং রূপ’’ন্তিআদিপঞ্হেসুপি ইমিনাৰুপাযেন অত্থো ৰেদিতব্বো।</p>
<p class="subhead">২. সুত্তসাধনৰণ্ণনা</p>
<p class="bodytext"><a name="para298"></a><span class="paranum">২৯৮</span>. সুত্তসাধনে <a name="V0.0152"></a> পন <span class="bld">ন ৰত্তব্ব</span>ন্তি পুচ্ছা সকৰাদিস্স। তত্থ <span class="bld">নত্থি চেতে</span>তি নত্থি চ এতে ধম্মাতি অত্থো। খন্ধাদিভাৰে সতি নত্থিতং অনিচ্ছন্তস্স <span class="bld">আমন্তা</span>তি পটিঞ্ঞা পরৰাদিস্স, অথ নেসং নত্থিভাৰসাধনত্থং সুত্তাহরণং সকৰাদিস্স। দুতিযপুচ্ছাপি পরৰাদিস্স, পটিঞ্ঞা সকৰাদিস্স, সুত্তাহরণং পরৰাদিস্স। তং পন নেসং খন্ধাদিভাৰমেৰ সাধেতি, ন অত্থিভাৰন্তি আহটম্পি অনাহটসদিসমেৰাতি।</p>
<p class="centered">অতীতং খন্ধাতিআদিকথাৰণ্ণনা।</p></div>
<p class="chapter">৭. একচ্চংঅত্থীতিকথা</p>
<div class="chaptxt">
<p class="subhead">১. অতীতাদিএকচ্চকথাৰণ্ণনা</p>
<p class="bodytext"><a name="para299"></a><span class="paranum">২৯৯</span>. ইদানি <a name="M0.0157"></a> <span class="bld">একচ্চং অত্থী</span>তি কথা হোতি। তত্থ যে ‘‘একচ্চং অতীতং অত্থী’’তি মঞ্ঞন্তি, সেয্যথাপি কস্সপিকা; তেসং লদ্ধিভিন্দনত্থং <span class="bld">অতীতং অত্থী</span>তি পুচ্ছা সকৰাদিস্স, <span class="bld">একচ্চং অত্থী</span>তি ৰিস্সজ্জনং পরৰাদিস্স। অযঞ্হি অধিপ্পাযো – অৰিপক্কৰিপাকং অত্থি, ৰিপক্কৰিপাকং নত্থীতি। <span class="bld">একচ্চং নিরুদ্ধ</span>ন্তি অনুযোগো সকৰাদিস্স। তস্সত্থো – যদি তে অতীতং একচ্চং অত্থি একচ্চং নত্থি, এৰং সন্তে একচ্চং অতীতং নিরুদ্ধং, একচ্চং অতীতং অনিরুদ্ধং, তথেৰ ঠিতন্তি আপজ্জতি। <span class="bld">ৰিগত</span>ন্তিআদীসুপি এসেৰ নযো।</p>
<p class="bodytext"><span class="bld">অৰিপক্কৰিপাকধম্মা একচ্চে</span>তি ইদং যস্মা যেসং সো অৰিপক্কৰিপাকানং অত্থিতং ইচ্ছতি, তেপি অতীতাযেৰ। তস্মা যথা তে অতীতং একচ্চং অত্থি, কিং তথা অৰিপক্কৰিপাকাপি ধম্মা <a name="P0.0052"></a> একচ্চে অত্থী একচ্চে নত্থীতি চোদেতুং ৰুত্তং। <span class="bld">ৰিপক্কৰিপাকা</span>তি ইদং যেসং সো নত্থিতং ইচ্ছতি, তেসং ৰসেন চোদেতুং ৰুত্তং। <span class="bld">অৰিপাকা</span>তি ইদং অব্যাকতানং ৰসেন চোদেতুং ৰুত্তং। ইতি ইমেসং তিণ্ণং রাসীনং ৰসেন সব্বেসু অনুলোমপটিলোমেসু পটিঞ্ঞা চ <a name="V0.0153"></a> পটিক্খেপো চ ৰেদিতব্বা। অতীতা একদেসং ৰিপক্কৰিপাকা, একদেসং অৰিপক্কৰিপাকাতি ৰিপ্পকতৰিপাকা ৰুচ্চন্তি। যেন হি কম্মেন পটিসন্ধি নিব্বত্তিতা, ভৰঙ্গম্পি চুতিপি তস্সেৰ ৰিপাকো। তস্মা পটিসন্ধিতো যাৰ চুতি, তাৰ তং ৰিপ্পকতৰিপাকং নাম হোতি। তথারূপে ধম্মে সন্ধাযেতং ৰুত্তং।</p>
<p class="bodytext"><span class="bld">ৰিপচ্চিস্সন্তীতি কত্বা তে অত্থী</span>তি পুচ্ছা সকৰাদিস্স। যথা ধম্মধরস্স পুগ্গলস্স নিদ্দাযন্তস্সাপি বহুপৰত্তিনো ধম্মা অত্থীতি ৰুচ্চন্তি, এৰং লোকৰোহারৰসেন অত্থিতং সন্ধায পটিঞ্ঞা পরৰাদিস্স। <span class="bld">ৰিপচ্চিস্সন্তীতি কত্বা পচ্চুপন্না</span>তি দুতিযপঞ্হে ‘‘কম্মানং অৰিনাসসঙ্খাতো কম্মূপচযো নামেকো অত্থী’’তি লদ্ধিযং ঠত্বা পটিঞ্ঞা পরৰাদিস্স।</p>
<p class="subhead">২. অনাগতাদিএকচ্চকথাৰণ্ণনা</p>
<p class="bodytext"><a name="para300"></a><span class="paranum">৩০০</span>. <span class="bld">অনাগতং</span> <a name="M0.0158"></a> <span class="bld">অত্থী</span>তিআদীসুপি <span class="bld">একচ্চং অত্থী</span>তি উপ্পাদিনো ধম্মে সন্ধায ৰদতি। সেসং সব্বত্থ হেট্ঠা ৰুত্তনযত্তা উত্তানত্থমেৰাতি।</p>
<p class="centered">একচ্চংঅত্থীতিকথাৰণ্ণনা।</p></div>
<p class="chapter">৮. সতিপট্ঠানকথাৰণ্ণনা</p>
<div class="chaptxt">
<p class="bodytext"><a name="para301"></a><span class="paranum">৩০১</span>. ইদানি সতিপট্ঠানকথা হোতি। ‘‘তত্থ – চতুন্নং, ভিক্খৰে, সতিপট্ঠানানং সমুদযঞ্চ অত্থঙ্গমঞ্চ দেসেস্সামী’’তি (সং॰ নি॰ ৫.৪০৮) সতিপট্ঠানসংযুত্তে ৰুত্তনযেনেৰ যেসং কাযাদযো সতিযা আরম্মণধম্মে গহেত্বা ‘‘সব্বে ধম্মা সতিপট্ঠানা’’তি লদ্ধি, সেয্যথাপি এতরহি অন্ধকানং। অন্ধকা নাম পুব্বসেলিযা, অপরসেলিযা, রাজগিরিযা, সিদ্ধত্থিকাতি ইমে পচ্ছা উপ্পন্ননিকাযা। তেসং লদ্ধিৰিৰেচনত্থং পুচ্ছা সকৰাদিস্স, পটিঞ্ঞা পরৰাদিস্স। তত্থ যস্মা ‘‘পতিট্ঠাতি এতেসূতি <span class="bld">পট্ঠানা</span> <a name="P0.0053"></a>। কা পতিট্ঠাতি? সতি। সতিযা পট্ঠানা <span class="bld">সতিপট্ঠানা’’</span>তি ইমিনা অত্থেন সতিগোচরাপি সতিপট্ঠানা। ‘‘পতিট্ঠহন্তীতি <span class="bld">পট্ঠানা</span>। কা <a name="V0.0154"></a> পতিট্ঠহন্তি? সতিযো। সতিযোৰ পট্ঠানা সতিপট্ঠানা’’তি ইমিনা অত্থেন সতিযোৰ সতিপট্ঠানা। তস্মা <span class="bld">দ্বে</span>পি ৰাদা পরিযাযেন যুজ্জন্তি। যে পন তং পরিযাযং পহায একন্তেনেৰ ‘‘সব্বে ধম্মা সতিপট্ঠানা’’তি ৰদন্তি, তে সন্ধায পুচ্ছা সকৰাদিস্স, আরম্মণৰসেন পটিঞ্ঞা পরৰাদিস্স। <span class="bld">সব্বে ধম্মা সতী</span>তি অনুযুত্তস্স পন সব্বেসং সতিসভাৰাভাৰতো পটিক্খেপো তস্সেৰ। তত্থ <span class="bld">খযগামী</span>তিআদীনি মগ্গৰিসেসনানি। একাযনমগ্গো হি কিলেসানং খযভূতং নিব্বানং গচ্ছতীতি <span class="bld">খযগামী</span>। চত্তারি সচ্চানি বুজ্ঝন্তো গচ্ছতীতি <span class="bld">বোধগামী</span>। ৰট্টং অপচিনন্তো গচ্ছতীতি <span class="bld">অপচযগামী</span>। এৰমেতেহি পদেহি ‘‘কিং তে সব্বে ধম্মা এৰরূপো তে একাযনো মগ্গো হোতী’’তি পুচ্ছতি। <span class="bld">অনাসৰা অসংযোজনিযা</span>তিআদীনিপি লোকুত্তরভাৰং পুচ্ছনত্থায ৰুত্তানি। <span class="bld">বুদ্ধানুস্সতী</span>তিআদীনি পভেদপুচ্ছাৰসেন ৰুত্তানি।</p>
<p class="bodytext"><span class="bld">চক্খাযতনং</span> <a name="M0.0159"></a> <span class="bld">সতিপট্ঠান</span>ন্তিআদি সব্বধম্মানং পভেদপুচ্ছাৰসেন ৰুত্তং। তত্থাপি সতিৰসেন পটিক্খেপো, আরম্মণৰসেন পটিঞ্ঞাতি। এৰং সব্বপঞ্হেসু অত্থো ৰেদিতব্বো। সুত্তসাধনা উত্তানত্থাযেৰাতি।</p>
<p class="centered">সতিপট্ঠানকথাৰণ্ণনা নিট্ঠিতা।</p></div>
<p class="chapter">৯. হেৰত্থিকথাৰণ্ণনা</p>
<div class="chaptxt">
<p class="bodytext"><a name="para304"></a><span class="paranum">৩০৪</span>. ইদানি হেৰত্থিকথা নাম হোতি। তত্থ যেসং ‘‘সব্বেপি অতীতাদিভেদা ধম্মা রূপাদিৰসেন অত্থি, অতীতং অনাগতপচ্চুপ্পন্নৰসেন, অনাগতপচ্চুপ্পন্নানি ৰা অতীতাদিৰসেন নত্থি; তস্মা সব্বমেৰিদং এৰং অত্থি এৰং নত্থী’’তি লদ্ধি, সেয্যথাপি এতরহি ৰুত্তপ্পভেদানং অন্ধকানং; তে সন্ধায <span class="bld">অতীতং অত্থী</span>তি পুচ্ছা সকৰাদিস্স। <span class="bld">হেৰত্থি হেৰ নত্থী</span>তি ৰিস্সজ্জনং পরৰাদিস্স। তত্থ <span class="bld">হেৰা</span>তি এৰং <a name="P0.0054"></a>। অথ নং সকৰাদী ‘‘যদি অতীতোৰ এৰং অত্থি, এৰং নত্থীতি লদ্ধি, এৰং সন্তে সোযেৰ অত্থি, সোযেৰ নত্থি নামা’’তি পুচ্ছন্তো <span class="bld">সেৰত্থি, সেৰ নত্থী</span>তি আহ। ইতরো তেনেৰ সভাৰেন অত্থিতং, তেনেৰ নত্থিতং সন্ধায পটিক্খিপতি। দুতিযং পুট্ঠো <a name="V0.0155"></a> সকভাৰেনেৰ অত্থিতং, পরভাৰেনেৰ নত্থিতং সন্ধায পটিজানাতি। ততো পরং <span class="bld">অত্থট্ঠো নত্থট্ঠো</span>তি অত্থিসভাৰো নত্থিসভাৰো নাম হোতীতি পুচ্ছতি। ইমিনাৰুপাযেন সব্বৰারেসু অত্থো ৰেদিতব্বো। পরিযোসানে পন <span class="bld">‘‘তেন হি অতীতং হেৰত্থি, হেৰ নত্থী’’</span>তি চ ‘‘তেন হি রূপং হেৰত্থি, হেৰ নত্থী’’তি চাতিআদীনি ৰত্বা কিঞ্চাপি পরৰাদিনা লদ্ধি পতিট্ঠাপিতা, অযোনিসো পতিট্ঠাপিতত্তা পনেসা অপ্পতিট্ঠাপিতাযেৰাতি।</p>
<p class="centered">হেৰত্থিকথাৰণ্ণনা।</p>
<p class="centered">মহাৰগ্গো নিট্ঠিতো।</p></div>
<p class="chapter">২. দুতিযৰগ্গো</p>
<div class="chaptxt">
<p class="subhead">১. পরূপহারৰণ্ণনা</p>
<p class="bodytext"><a name="para307"></a><span class="paranum">৩০৭</span>. ইদানি <a name="P0.0055"></a> <a name="M0.0160"></a> পরূপহারকথা নাম হোতি। তত্থ যে অরহত্তং পটিজানন্তানং অপ্পত্তে পত্তসঞ্ঞীনং অধিমানিকানং কুহকানং ৰা অরহত্তং পটিজানন্তানং সুক্কৰিস্সট্ঠিং দিস্বা ‘‘মারকাযিকা দেৰতা অরহতো অসুচিং উপসংহরন্তী’’তি মঞ্ঞন্তি; সেয্যথাপি এতরহি পুব্বসেলিযা চ অপরসেলিযা চ; তে সন্ধায <span class="bld">অত্থি অরহতো</span>তি পুচ্ছা সকৰাদিস্স, পটিঞ্ঞা ইতরস্স। ইদানি যস্মা সুক্কৰিস্সট্ঠি নাম রাগসমুট্ঠানা হোতি, তস্মা <span class="bld">অত্থি অরহতো রাগো</span>তি অনুযোগো আরদ্ধো। সো সব্বোপি উত্তানত্থোযেৰ।</p>
<p class="bodytext"><span class="bld">মারকাযিকা দেৰতা অত্তনো</span>তিআদিপঞ্হে যস্মা তাসং দেৰতানং সুক্কৰিস্সট্ঠি নাম নত্থি, অঞ্ঞেসম্পি সুক্কং গহেত্বা ন উপসংহরন্তি, অরহতো পন সুক্কমেৰ নত্থি, তস্মা <span class="bld">ন হেৰ</span>ন্তি পটিক্খিপতি।</p>
<p class="bodytext"><span class="bld">নেৰ অত্তনো</span>তিপঞ্হে পন নিম্মিনিত্বা উপসংহরন্তীতি লদ্ধিযা পটিজানাতি। <span class="bld">লোমকূপেহী</span>তিপঞ্হে সপ্পিতেলানং ৰিয লোমকূপেহি উপসংহরণাভাৰং দিস্বা পটিক্খিপতি।</p>
<p class="bodytext"><a name="para308"></a><span class="paranum">৩০৮</span>. <span class="bld">হন্দ</span> <a name="V0.0156"></a> <span class="bld">হী</span>তি ৰচসাযত্থে নিপাতো। ‘‘অরহা নু খো অহং, নো’’তি এৰং ৰিমতিং গাহযিস্সামাতি এৰং ৰচসাযং কত্বা উপসংহরন্তীতি অত্থো। <span class="bld">অত্থি অরহতো ৰিমতী</span>তি পুট্ঠো অট্ঠৰত্থুকং ৰিচিকিচ্ছং সন্ধায পটিক্খিপতি, দুতিযং পুট্ঠো ইত্থিপুরিসানং নামগোত্তাদীসু সন্নিট্ঠানাভাৰং সন্ধায পটিজানাতি।</p>
<p class="bodytext"><a name="para309"></a><span class="paranum">৩০৯</span>. <span class="bld">অত্থি তস্স আসযো</span>তি তস্স সুক্কস্স উচ্চারপস্সাৰানং ৰিয পতিট্ঠানোকাসো অত্থীতি পুচ্ছতি।</p>
<p class="bodytext"><a name="para312"></a><span class="paranum">৩১২</span>. <span class="bld">সধম্মকুসলস্সা</span>তি অত্তনো অরহত্তধম্মমত্তেযেৰ কুসলস্স। পঞ্ঞাৰিমুত্তং সন্ধাযেৰং <a name="P0.0056"></a> ৰদতি। <span class="bld">পরধম্মকুসলস্সা</span>তি সধম্মতো পরস্মিং <a name="M0.0161"></a> অট্ঠসমাপত্তিধম্মেপি কুসলস্স। উভতোভাগৰিমুত্তং সন্ধাযেৰং ৰদতি। সেসমেত্থ পাল়িঅনুসারেনেৰ ৰেদিতব্বন্তি।</p>
<p class="centered">পরূপহারকথাৰণ্ণনা।</p>
<p class="subhead">২-৩-৪. অঞ্ঞাণাদিকথাৰণ্ণনা</p>
<p class="bodytext"><a name="para314"></a><span class="paranum">৩১৪</span>. ইদানি অঞ্ঞাণং, কঙ্খা, পরৰিতরণাতি তিস্সো কথা নাম হোন্তি। তত্থ যেসং ‘‘অরহতো ইত্থিপুরিসাদীনং নামগোত্তাদীসু ঞাণপ্পৰত্তিযা অভাৰেন অত্থি অঞ্ঞাণং, তত্থেৰ সন্নিট্ঠানাভাৰেন অত্থি কঙ্খা। যস্মা চ নেসং তানি ৰত্থূনি পরে ৰিতরন্তি পকাসেন্তি আচিক্খন্তি, তস্মা নেসং অত্থি পরৰিতরণা’’তি ইমা লদ্ধিযো, সেয্যথাপি এতরহি পুব্বসেলিযাদীনং; তেসং তা লদ্ধিযো ভিন্দিতুং তীসুপি কথাসু পুচ্ছা সকৰাদিস্স, পটিঞ্ঞা চ পটিক্খেপো চ ইতরস্স। তত্থ সব্বেসুপি পঞ্হেসু চেৰ ৰিস্সজ্জনেসু চ পাল়িং অনুগন্ত্বাৰ অত্থো ৰেদিতব্বোতি।</p>
<p class="centered">অঞ্ঞাণাদিকথাৰণ্ণনা।</p>
<p class="subhead">৫. ৰচীভেদকথাৰণ্ণনা</p>
<p class="bodytext"><a name="para326"></a><span class="paranum">৩২৬</span>. ইদানি <a name="V0.0157"></a> ৰচীভেদকথা নাম হোতি। তত্থ যেসং ‘‘সোতাপত্তিমগ্গক্খণে পঠমং ঝানং সমাপন্নস্স দুক্খন্তি ৰাচা ভিজ্জতী’’তি লদ্ধি, সেয্যথাপি এতরহি পুব্বসেলিযাদীনং; তে সন্ধায <span class="bld">সমাপন্নস্স অত্থি ৰচীভেদো</span>তি পুচ্ছা সকৰাদিস্স, লদ্ধিযং ঠত্বা পটিঞ্ঞা পরৰাদিস্স। পুন <span class="bld">সব্বত্থা</span>তি তযো ভৰে সন্ধায পুট্ঠো অরূপং সন্ধায পটিক্খিপতি। <span class="bld">সব্বদা</span>তি <a name="P0.0057"></a> কালৰসেন পুট্ঠো পঠমমগ্গক্খণে পঠমজ্ঝানিকসমাপত্তিতো অঞ্ঞং সব্বং সমাপত্তিকালং সন্ধায পটিক্খিপতি। <span class="bld">সব্বেসং সমাপন্নান</span>ন্তি পুট্ঠো লোকিযসমাপত্তিযো সমাপন্নে সন্ধায পটিক্খিপতি। <span class="bld">সব্বসমাপত্তীসূ</span>তি পুট্ঠো দুতিযজ্ঝানাদিকং লোকুত্তরং সব্বঞ্চ লোকিযসমাপত্তিং সন্ধায পটিক্খিপতি।</p>
<p class="bodytext"><span class="bld">কাযভেদো</span>তি <a name="M0.0162"></a> অভিক্কমাদিৰসেন পৰত্তকাযৰিঞ্ঞত্তি। ইদং ‘‘যানি চিত্তানি ৰচীৰিঞ্ঞত্তিং সমুট্ঠাপেন্তি, তানেৰ কাযৰিঞ্ঞত্তিং। এৰং সন্তে কস্মা কাযভেদোপি ন হোতী’’তি চোদনত্থং পুচ্ছতি। ইতরো লদ্ধিৰসেন পটিক্খিপতি চেৰ পটিজানাতি চ। ইদানি যদি সো মগ্গক্খণে ‘‘দুক্খ’’ন্তি ৰাচং ভাসতি, ‘‘সমুদযো’’তিআদিকম্পি ভাসেয্য। যদি ৰা তং ন ভাসতি, ইতরম্পি ন ভাসেয্যাতি চোদনত্থং <span class="bld">দুক্খন্তি জানন্তো</span>তিআদযো পঞ্হা ৰুত্তা। ইতরো পন অত্তনো লদ্ধিৰসেনেৰ পটিজানাতি চেৰ পটিক্খিপতি চ। লোকুত্তরং পঠমজ্ঝানং সমাপন্নো দুক্খদুক্খন্তি ৰিপস্সতীতি হিস্স লদ্ধি।</p>
<p class="bodytext"><a name="para328"></a><span class="paranum">৩২৮</span>. <span class="bld">ঞাণ</span>ন্তি লোকুত্তরং চতুসচ্চঞাণং। <span class="bld">সোত</span>ন্তি সোতৰিঞ্ঞাণং অধিপ্পেতং, যেন তং সদ্দং সুণাতি। <span class="bld">দ্বিন্নং ফস্সান</span>ন্তি সোতসম্ফস্সমনোসম্ফস্সানং।</p>
<p class="bodytext"><a name="para329"></a><span class="paranum">৩২৯</span>. <span class="bld">নো ৰত রে ৰত্তব্বে</span>তি যদি অৰিসেসেন যংকিঞ্চি সমাপন্নস্স নত্থি ৰচীভেদো, ন অৰিসেসেন ৰত্তব্বং ‘‘সমাপন্নস্স অত্থি ৰচীভেদো’’তি। সেসমেত্থ উত্তানত্থমেৰ সদ্ধিং সুত্তসাধনায। যং পনেতেন ‘‘সিখিস্স আনন্দ, ভগৰতো’’তি পরিযোসানে সুত্তং আভতং, তত্থ যেন সমাপত্তিচিত্তেন সো ৰচীভেদো সমুট্ঠিতো, কাযভেদোপি তেন সমুট্ঠাতিযেৰ, ন চ তং লোকুত্তরং পঠমজ্ঝানচিত্তং, তস্মা অসাধকন্তি।</p>
<p class="centered">ৰচীভেদকথাৰণ্ণনা।</p>
<p class="subhead">৬. দুক্খাহারকথাৰণ্ণনা</p>
<p class="bodytext"><a name="para334"></a><span class="paranum">৩৩৪</span>. ইদানি <a name="V0.0158"></a> দুক্খাহারকথা নাম হোতি। তত্থ ‘‘দুক্খং দুক্খন্তি ৰাচং ভাসন্তো দুক্খে ঞাণং আহরতি, তং দুক্খাহারো নাম ৰুচ্চতি <a name="P0.0058"></a>। তঞ্চ পনেতং মগ্গঙ্গং মগ্গপরিযাপন্ন’’ন্তি যেসং লদ্ধি, সেয্যথাপি এতরহি পুব্বসেলিযানং; তে সন্ধায <span class="bld">দুক্খাহারো</span>তি পুচ্ছা সকৰাদিস্স, পটিঞ্ঞা পরৰাদিস্স। <span class="bld">যে কেচী</span>তি পঠমপঞ্হে অৰিপস্সকে সন্ধায পটিক্খিপতি, দুতিযপঞ্হে <a name="M0.0163"></a> ৰিপস্সকে সন্ধায পটিজানাতি, তং পনস্স লদ্ধিমত্তমেৰ। তস্মা ‘‘সব্বে তে’’তি ৰাদস্স ভিন্দনত্থং <span class="bld">বালপুথুজ্জনা</span>তিআদিমাহ। তং উত্তানত্থমেৰাতি।</p>
<p class="centered">দুক্খাহারকথাৰণ্ণনা।</p>
<p class="subhead">৭. চিত্তট্ঠিতিকথাৰণ্ণনা</p>
<p class="bodytext"><a name="para335"></a><span class="paranum">৩৩৫</span>. ইদানি চিত্তট্ঠিতিকথা নাম হোতি। তত্থ যেসং সমাপত্তিচিত্তঞ্চেৰ ভৰঙ্গচিত্তঞ্চ অনুপ্পবন্ধেন পৰত্তমানং দিস্বা ‘‘একমেৰ চিত্তং চিরং তিট্ঠতী’’তি লদ্ধি সেয্যথাপি এতরহি হেট্ঠা ৰুত্তপ্পভেদানং অন্ধকানং, তংলদ্ধিৰিসোধনত্থং <span class="bld">একং, চিত্তং দিৰসং তিট্ঠতী</span>তি পুচ্ছা সকৰাদিস্স, পটিঞ্ঞা পরৰাদিস্স। <span class="bld">উপড্ঢদিৰসো উপ্পাদক্খণো</span>তি এত্থ ঠিতিক্খণং অনামসিত্বা ‘‘অনিচ্চা ৰত সঙ্খারা, উপ্পাদৰযধম্মিনো’’তি (সং॰ নি॰ ১.১৮৬; ২.১৪৩) দেসনানযেন উপ্পাদৰযৰসেনেৰ পুচ্ছা কতা।</p>
<p class="bodytext"><span class="bld">তে ধম্মা চিত্তেন লহুপরিৰত্তা</span>তি পুট্ঠো চিত্ততো লহুতরপরিৰত্তিনো ধম্মে অপস্সন্তো পটিক্খিপতি। দুতিযং পুট্ঠো যস্স চিত্তস্স দীঘট্ঠিতিং ইচ্ছতি, তং সন্ধায পটিজানাতি। <span class="bld">যাৰতাযুকং তিট্ঠতী</span>তি পঞ্হে ‘‘চুল্লাসীতিসহস্সানি, কপ্পা তিট্ঠন্তি যে মরূ’’তিআদিৰচনৰসেন (মহানি॰ ১০) আরুপ্পতো অঞ্ঞত্র পটিক্খিপতি, আরুপ্পে পটিজানাতি। <span class="bld">মুহুত্তং মুহুত্তং উপ্পজ্জতী</span>তি পঞ্হে পরৰাদিস্স ‘‘উপ্পাদৰযধম্মিনো’’তিআদিসুত্তৰিরোধভযেন পটিজানাতি। ঠিতিং পনস্স লদ্ধিৰসেন ইচ্ছতি। সেসমেত্থ উত্তানত্থমেৰাতি।</p>
<p class="centered">চিত্তট্ঠিতিকথাৰণ্ণনা।</p>
<p class="subhead">৮. কুক্কুল়কথাৰণ্ণনা</p>
<p class="bodytext"><a name="para338"></a><span class="paranum">৩৩৮</span>. ইদানি <a name="P0.0059"></a> <a name="V0.0159"></a> কুক্কুল়কথা নাম হোতি। তত্থ যেসং ‘‘সব্বং, ভিক্খৰে, আদিত্তং (সং॰ নি॰ ৪.২৮; মহাৰ॰ ৫৪) সব্বে সঙ্খারা দুক্খা’’তিআদীনি (ধ॰ প॰ ২৭৮) সুত্তানি অযোনিসো গহেত্বা <a name="M0.0164"></a> ‘‘নিপ্পরিযাযেনেৰ সব্বে সঙ্খারা কুক্কুল়া ৰীতচ্চিতঙ্গারসম্মিস্সা ছারিকনিরযসদিসা’’তি লদ্ধি, সেয্যথাপি এতরহি গোকুলিকানং; তেসং নানপ্পকারসুখসন্দস্সনেন তং লদ্ধিং ৰিৰেচেতুং পুচ্ছা সকৰাদিস্স, পটিঞ্ঞা পরৰাদিস্স। তত্থ <span class="bld">অনোধিং কত্বা</span>তি ওধিং মরিযাদং কোট্ঠাসং অকরিত্বা, অৰিসেসেন সব্বেযেৰাতি অত্থো। সেসং সব্বং পাল়িনযেনেৰ ৰেদিতব্বং সদ্ধিং সুত্তসাধনাযাতি।</p>
<p class="centered">কুক্কুল়কথাৰণ্ণনা।</p>
<p class="subhead">৯. অনুপুব্বাভিসমযকথাৰণ্ণনা</p>
<p class="bodytext"><a name="para339"></a><span class="paranum">৩৩৯</span>. ইদানি অনুপুব্বাভিসমযকথা নাম হোতি। তত্থ যেসং –</p>
<p class="gatha1">‘‘অনুপুব্বেন মেধাৰী, থোকং থোকং খণে খণে।</p>
<p class="gathalast">কম্মারো রজতস্সেৰ, নিদ্ধমে মলমত্তনো’’তি॥ (ধ॰ প॰ ২৩৯) –</p>
<p class="unindented">আদীনি সুত্তানি অযোনিসো গহেত্বা ‘‘সোতাপত্তিফলসচ্ছিকিরিযায পটিপন্নো একচ্চে কিলেসে দুক্খদস্সনেন পজহতি, একচ্চে সমুদযনিরোধমগ্গদস্সনেন, তথা সেসাপীতি এৰং সোল়সহি কোট্ঠাসেহি অনুপুব্বেন কিলেসপ্পহানং কত্বা অরহত্তপটিলাভো হোতী’’তি এৰরূপা নানাভিসমযলদ্ধি উপ্পন্না, সেয্যথাপি এতরহি অন্ধকসব্বত্থিকসম্মিতিযভদ্রযানিকানং; তেসং লদ্ধিৰিৰেচনত্থং <span class="bld">অনুপুব্বাভিসমযো</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">অনুপুব্বেন সোতাপত্তিমগ্গ</span>ন্তি পুট্ঠো পন একস্স মগ্গস্স বহুভাৰাপত্তিভযেন পটিক্খিপতি। দুতিযং পুট্ঠো দুক্খদস্সনাদিৰসেন পটিজানাতি। তানি ৰা চত্তারিপি ঞাণানি একো সোতাপত্তিমগ্গোযেৰাতি <a name="V0.0160"></a> পটিজানাতি, ফলং পন একমেৰ ইচ্ছতি, তস্মা পটিক্খিপতি। সকদাগামিমগ্গাদীসুপি <a name="P0.0060"></a> এসেৰ নযো।</p>
<p class="bodytext"><a name="para344"></a><span class="paranum">৩৪৪</span>. <span class="bld">মগ্গে দিট্ঠে ফলে ঠিতো</span>তি পঞ্হে যস্মা দুক্খদস্সনাদীহি দস্সনং অপরিনিট্ঠিতং, মগ্গদস্সনেন পরিনিট্ঠিতং নাম হোতি, তদা সো ফলে ঠিতোতি সঙ্খং গচ্ছতি, তস্মা পটিজানাতি।</p>
<p class="bodytext"><a name="para345"></a><span class="paranum">৩৪৫</span>. <span class="bld">দুক্খে</span> <a name="M0.0165"></a> <span class="bld">দিট্ঠে চত্তারি সচ্চানী</span>তি পুচ্ছা পরৰাদিস্স, একাভিসমযৰসেন পটিঞ্ঞা সকৰাদিস্স। পুন <span class="bld">দুক্খসচ্চং চত্তারি সচ্চানী</span>তি অনুযোগে চতুন্নম্পি নানাসভাৰত্তা পটিক্খেপো তস্সেৰ।</p>
<p class="bodytext"><span class="bld">রূপক্খন্ধে অনিচ্চতো দিট্ঠে</span>তি পুচ্ছা সকৰাদিস্স, সমুদ্দতো একবিন্দুস্স রসে পটিৰিদ্ধে সেসউদকস্স পটিৰেধো ৰিয একধম্মে অনিচ্চাদিতো পটিৰিদ্ধে সব্বেপি পটিৰিদ্ধা হোন্তীতি লদ্ধিযা পটিঞ্ঞা পরৰাদিস্স।</p>
<p class="bodytext"><span class="bld">চতূহি ঞাণেহী</span>তি দুক্খে ঞাণাদীহি। <span class="bld">অট্ঠহি ঞাণেহী</span>তি সাৰকানং সাধারণেহি সচ্চঞাণেহি চেৰ পটিসম্ভিদাঞাণেহি চ। <span class="bld">দ্বাদসহি ঞাণেহী</span>তি দ্বাদসঙ্গপটিচ্চসমুপ্পাদঞাণেহি। <span class="bld">চতুচত্তারীসায ঞাণেহী</span>তি ‘‘জরামরণে ঞাণং, জরামরণসমুদযে ঞাণ’’ন্তি এৰং নিদানৰগ্গে ৰুত্তঞাণেহি। <span class="bld">সত্তসত্ততিযা ঞাণেহী</span>তি ‘‘জরামরণং, ভিক্খৰে, অনিচ্চং সঙ্খতং পটিচ্চসমুপ্পন্নং খযধম্মং ৰযধম্মং ৰিরাগধম্মং নিরোধধম্ম’’ন্তি (সং॰ নি॰ ২.২০) এৰং তত্থেৰ ৰুত্তঞাণেহি। সেসমেত্থ পাল়িনযেনেৰ ৰেদিতব্বং সদ্ধিং সুত্তসাধনেনাতি।</p>
<p class="centered">অনুপুব্বাভিসমযকথাৰণ্ণনা।</p>
<p class="subhead">১০. ৰোহারকথাৰণ্ণনা</p>
<p class="bodytext"><a name="para347"></a><span class="paranum">৩৪৭</span>. ইদানি <a name="V0.0161"></a> ৰোহারকথা নাম হোতি। তত্থ বুদ্ধো ভগৰা লোকুত্তরেন ৰোহারেন ৰোহরতীতি যেসং লদ্ধি, সেয্যথাপি এতরহি অন্ধকানং; তে সন্ধায পুচ্ছা সকৰাদিস্স, লদ্ধিৰসেন পটিঞ্ঞা পরৰাদিস্স। <span class="bld">লোকুত্তরে সোতে</span>তিআদীনি তস্স অযুত্তৰাদীভাৰদীপনত্থং ৰুত্তানি। অযঞ্হেত্থ অধিপ্পাযো – ‘‘সদ্দাযতনমেৰ তে লোকুত্তরং, উদাহু সোতাদীনিপী’’তি।</p>
<p class="bodytext"><span class="bld">হঞ্চি বুদ্ধস্স ভগৰতো ৰোহারো লোকিযে সোতে পটিহঞ্ঞতী</span>তি এত্থ যদি সো লোকুত্তরে পটিহঞ্ঞেয্য। লোকুত্তরো সিযাতি এৰমত্থো ন গহেতব্বো। লোকিযে <a name="P0.0061"></a> পটিহঞ্ঞমানস্স পন লোকুত্তরতা নাম নত্থীতি অযমেত্থাধিপ্পাযো। <span class="bld">লোকিযেন ৰিঞ্ঞাণেনা</span>তি এত্থাপি লোকিযেনেৰাতি <a name="M0.0166"></a> অত্থো। ইতরথা অনেকন্ততা সিযা। লোকুত্তরঞ্হি লোকিযেনপি ঞাণেন ঞাযতী। এৰং সব্বং যথানুরূপতো ৰেদিতব্বং। <span class="bld">সব্বে তে মগ্গং ভাৰেন্তী</span>তি পঞ্হেসু যে মগ্গং নপ্পটিলভন্তি, তে সন্ধায পটিক্খিপতি। যে পটিলভন্তি, তে সন্ধায পটিজানাতি।</p>
<p class="bodytext"><a name="para351"></a><span class="paranum">৩৫১</span>. <span class="bld">সোৰণ্ণমযাযা</span>তি সুৰণ্ণমযায। ইদং পরৰাদিস্স উদাহরণং।</p>
<p class="bodytext"><span class="bld">এল়ণ্ডিযাযা</span>তি এল়ণ্ডমযায। ইদং সকৰাদিস্স উদাহরণং। লোকিযং ৰোহরন্তস্স লোকিযোতি অযম্পি একা লদ্ধি। সা এতরহি একচ্চানং অন্ধকানং লদ্ধি। সেসমেত্থ উত্তানত্থমেৰাতি।</p>
<p class="centered">ৰোহারকথাৰণ্ণনা।</p>
<p class="subhead">১১. নিরোধকথাৰণ্ণনা</p>
<p class="bodytext"><a name="para353"></a><span class="paranum">৩৫৩</span>. ইদানি নিরোধকথা নাম হোতি। তত্থ যেসং অপ্পটিসঙ্খানিরোধঞ্চ পটিসঙ্খানিরোধঞ্চ দ্বেপি একতো কত্বা নিরোধসচ্চন্তি লদ্ধি, সেয্যথাপি এতরহি মহিসাসকানঞ্চেৰ অন্ধকানঞ্চ; তে সন্ধায <span class="bld">দ্বে নিরোধা</span>তি পুচ্ছা সকৰাদিস্স, পটিঞ্ঞা পরৰাদিস্স <a name="V0.0162"></a>। <span class="bld">দ্বে দুক্খনিরোধা</span>তি পঞ্হেসু যস্মা দ্বে দুক্খসচ্চানি ন ইচ্ছতি, তস্মা পটিক্খিপতি। যস্মা দ্বীহাকারেহি দুক্খং নিরুজ্ঝতীতি ইচ্ছতি, তস্মা পটিজানাতি। <span class="bld">দ্বে নিরোধসচ্চানী</span>তিপঞ্হেসু দ্বিন্নং দুক্খসচ্চানং নিরোধৰসেনঅনিচ্ছন্তো পটিক্খিপতি। দ্বীহাকারেহি দুক্খস্স নিরুজ্ঝনতো পটিজানাতি। <span class="bld">দ্বে তাণানী</span>তিআদীসুপি এসেৰ নযো।</p>
<p class="bodytext"><span class="bld">অত্থি দ্বিন্নং নিব্বানান</span>ন্তিআদীসু পুচ্ছাসু উচ্চনীচতাদীনি অপস্সন্তো পটিক্খিপতি।</p>
<p class="bodytext"><span class="bld">অপ্পটিসঙ্খানিরুদ্ধে</span>তি যে পটিসঙ্খায লোকুত্তরেন ঞাণেন অনিরুদ্ধা সুদ্ধপকতিকত্তা ৰা উদ্দেসপরিপুচ্ছাদীনং ৰা ৰসেন ন সমুদাচরণতো নিরুদ্ধাতি ৰুচ্চন্তি, তে সঙ্খারে। <span class="bld">পটিসঙ্খা নিরোধেন্তী</span>তি। লোকুত্তরঞাণেন নিরোধেন্তি অনুপ্পত্তিভাৰং গমেন্তি। <span class="bld">ননু অপ্পটিসঙ্খানিরুদ্ধা সঙ্খারা</span>তি <a name="P0.0062"></a> পুচ্ছা পরৰাদিস্স <a name="M0.0167"></a>। তত্থ ভগ্গানং পুন অভঞ্জনতো অপ্পটিসঙ্খানিরুদ্ধানং ৰা অরিযমগ্গে উপ্পন্নে তথা নিরুজ্ঝনতোৰ সকৰাদী অচ্চন্তভগ্গতং পটিজানাতি। সেসমেত্থ উত্তানত্থমেৰাতি।</p>
<p class="centered">নিরোধকথাৰণ্ণনা।</p>
<p class="centered">দুতিযো ৰগ্গো।</p></div>
<p class="chapter">৩. ততিযৰগ্গো</p>
<div class="chaptxt">
<p class="subhead">১. বলকথাৰণ্ণনা</p>
<p class="bodytext"><a name="para354"></a><span class="paranum">৩৫৪</span>. ইদানি <a name="P0.0063"></a> বলকথা নাম হোতি। তত্থ যেসং অনুরুদ্ধসংযুত্তে ‘‘ইমেসঞ্চ পনাহং, আৰুসো, চতুন্নং সতিপট্ঠানানং ভাৰিতত্তা বহুলীকতত্তা ঠানঞ্চ ঠানতো অট্ঠানঞ্চ অট্ঠানতো যথাভূতং পজানামী’’তিআদীনি (সং॰ নি॰ ৫.৯১৩) দসসুত্তানি অযোনিসো গহেত্বা ‘‘তথাগতবলং সাৰকসাধারণ’’ন্তি লদ্ধি, সেয্যথাপি এতরহি অন্ধকানং; তে সন্ধায পুচ্ছা সকৰাদিস্স, লদ্ধিযং ঠত্বা পটিঞ্ঞা পরৰাদিস্স। তথাগতবলঞ্চ নামেতং সাৰকেহি সাধারণম্পি অত্থি অসাধারণম্পি সাধারণাসাধারণম্পি। তত্থ আসৰানং খযে ঞাণং সাধারণং। ইন্দ্রিযপরোপরিযত্তিঞাণং <a name="V0.0163"></a> অসাধারণং। সেসং সাধারণঞ্চ অসাধারণঞ্চ। ঠানাট্ঠানাদীনি হি সাৰকা পদেসেন জানন্তি, তথাগতা নিপ্পদেসেন। ইতি তানি উদ্দেসতো সাধারণানি, ন নিদ্দেসতো। অযং পন অৰিসেসেন সব্বম্পি সাধারণন্তি আহ। তমেনং ততো ৰিৰেচেতুং <span class="bld">তথাগতবলং সাৰকবল</span>ন্তি পুন অনুযোগো আরদ্ধো। তত্থ পঠমপঞ্হে নিদ্দেসতো সব্বাকারৰিসযতং সন্ধায পটিক্খিপতি। দুতিযপঞ্হে উদ্দেসতো ঠানাট্ঠানমত্তাদিজাননৰসেন পটিজানাতি। <span class="bld">তঞ্ঞেৰা</span>তিআদিপঞ্হেসু সব্বাকারেন নিন্নানাকরণতায অভাৰেন পটিক্খিপতি। <span class="bld">পুব্বযোগো</span> চ <span class="bld">পুব্বচরিযা</span> চ অত্থতো একং, তথা <span class="bld">ধম্মক্খান</span>ঞ্চ <span class="bld">ধম্মদেসনা</span> চ।</p>
<p class="bodytext">ইন্দ্রিযপরোপরিযত্তিপঞ্হে একদেসেন সাধারণতং সন্ধায সাৰকৰিসযে পটিজানাতি।</p>
<p class="bodytext"><a name="para355"></a><span class="paranum">৩৫৫</span>. ইদানি <a name="M0.0168"></a> যস্মা উদ্দেসতো ঠানাট্ঠানাদীনি সাৰকো জানাতি, তস্মা সাৰকস্স তথা জাননং পকাসেত্বা তেন জাননমত্তসামঞ্ঞেন তেসং সাৰকসাধারণত্তং পতিট্ঠাপেতুং <span class="bld">সাৰকো ঠানাট্ঠানং</span> <a name="P0.0064"></a> <span class="bld">জানাতী</span>তিআদযো পরৰাদিপঞ্হা হোন্তি। তত্থ ইন্দ্রিযপরোপরিযত্তিঞাণং ছন্নং অসাধারণঞাণানং অঞ্ঞতরন্তি ন গহিতং। <span class="bld">আসৰক্খযেন ৰা আসৰক্খয</span>ন্তি যং তথাগতস্স আসৰক্খযেন সদ্ধিং সাৰকস্স আসৰক্খযং পটিচ্চ ৰত্তব্বং সিযা নানাকরণং, তং নত্থি। <span class="bld">ৰিমুত্তিযা ৰা ৰিমুত্তি</span>ন্তি পদেপি এসেৰ নযো। সেসমেত্থ উত্তানত্থমেৰ।</p>
<p class="bodytext"><a name="para356"></a><span class="paranum">৩৫৬</span>. ইদানি যং সকৰাদিনা ‘‘আসৰানং খযে ঞাণং সাধারণ’’ন্তি অনুঞ্ঞাতং, তেন সদ্ধিং সংসন্দিত্বা সেসানম্পি সাধারণভাৰং পুচ্ছিতুং পুন <span class="bld">আসৰানং খযে</span>তিআদযো পরৰাদিপঞ্হাৰ হোন্তি। তেসং ৰিস্সজ্জনে সকৰাদিনা আসৰক্খযে ৰিসেসাভাৰেন তং ঞাণং সাধারণন্তি অনুঞ্ঞাতং। ইতরেসুপি ৰিসেসাভাৰেন সাধারণতা পটিক্খিত্তা। পুন ঠানাট্ঠানাদীনং আসৰক্খযেনেৰ সদ্ধিং সংসন্দিত্বা অসাধারণপুচ্ছা পরৰাদিস্সেৰ। তত্থ আসৰক্খযঞাণে পটিক্খেপো, সেসেসু চ পটিঞ্ঞা সকৰাদিস্স। ততো ইন্দ্রিযপরোপরিযত্তেন সদ্ধিং সংসন্দিত্বা অসাধারণপুচ্ছা পরৰাদিস্স। সা সঙ্খিপিত্বা দস্সিতা। তথাপি ইন্দ্রিযপরোপরিযত্তে পটিঞ্ঞা, সেসেসু চ পটিক্খেপো সকৰাদিস্স। ততো ঠানাট্ঠানাদীহি সদ্ধিং সংসন্দিত্বা ইন্দ্রিযপরোপরিযত্তস্স সাধারণপুচ্ছা পরৰাদিস্স। সাপি সঙ্খিপিত্বাৰ দস্সিতা। তত্থ ইন্দ্রিযপরোপরিযত্তে পটিক্খেপো। সেসেসু চ পটিঞ্ঞা সকৰাদিস্সাতি।</p>
<p class="centered">বলকথাৰণ্ণনা।</p>
<p class="subhead">২. অরিযন্তিকথাৰণ্ণনা</p>
<p class="bodytext"><a name="para357"></a><span class="paranum">৩৫৭</span>. ইদানি <a name="V0.0164"></a> অরিযন্তিকথা নাম হোতি। তত্থ যেসং ‘‘ন কেৰলং আসৰক্খযঞাণমেৰ অরিযং, অথ খো পুরিমানিপি নৰ বলানি অরিযানি’’চ্চেৰ লদ্ধি, সেয্যথাপি এতরহি অন্ধকানং; তে সন্ধায <span class="bld">অরিয</span>ন্তি পুচ্ছা সকৰাদিস্স, পটিঞ্ঞা ইতরস্স। পুন যদি তং অরিযং, মগ্গাদীসু তেন অঞ্ঞতরেন <a name="M0.0169"></a> ভৰিতব্বন্তি মগ্গাদিৰসেন পুচ্ছা সকৰাদিস্স, পটিক্খেপো ইতরস্স।</p>
<p class="bodytext">পুন সুঞ্ঞতারম্মণাদিৰসেন পুচ্ছা সকৰাদিস্স। তত্থ দ্বে সুঞ্ঞতা – সত্তসুঞ্ঞতা চ সঙ্খারসুঞ্ঞতা চ। সত্তসুঞ্ঞতা নাম দিট্ঠিযা <a name="P0.0065"></a> পরিকপ্পিতেন সত্তেন সুঞ্ঞা পঞ্চক্খন্ধা। সঙ্খারসুঞ্ঞতা নাম সব্বসঙ্খারেহি সুঞ্ঞং ৰিৰিত্তং নিস্সটং নিব্বানং। তত্থ পরৰাদী নিব্বানারম্মণতং সন্ধায পটিক্খিপতি, সঙ্খারারম্মণতং সন্ধায পটিজানাতি। <span class="bld">মনসি করোতী</span>তি পুট্ঠোপি নিব্বানমেৰ সন্ধায পটিক্খিপতি, সঙ্খারে সন্ধায পটিজানাতি। ততো সকৰাদিনা ‘‘ঠানাট্ঠানাদিমনসিকারো সঙ্খারারম্মণো, সুঞ্ঞতমনসিকারো নিব্বানারম্মণো’’তি ইমং নযং গহেত্বা ‘‘দ্বিন্নং ফস্সানং দ্বিন্নং চিত্তানং সমোধানং হোতী’’তি পুট্ঠো লেসোকাসং অলভন্তো পটিক্খিপতি। অনিমিত্তাপণিহিতেসুপি এসেৰ নযো। সত্তনিমিত্তাভাৰতো হি খন্ধা অনিমিত্তা। সঙ্খারনিমিত্তাভাৰতো নিব্বানং। একধম্মস্মিম্পি আরোপেত্বা ঠপেতব্বসঙ্খাতেন চ পণিদহিতব্বট্ঠেন পণিহিতসঙ্খং গতেন সত্তপণিধিনা অপ্পণিহিতা খন্ধা। তণ্হাপণিধিনা তণ্হায ৰা আরম্মণভূতেন সব্বসঙ্খারপণিধিনা অপ্পণিহিতং নিব্বানং। তস্মা ইধাপি পটিক্খেপো চ পটিঞ্ঞা চ পুরিমনযেনেৰ ৰেদিতব্বা।</p>
<p class="bodytext"><a name="para358"></a><span class="paranum">৩৫৮</span>. ততো ‘‘যথা সতিপট্ঠানাদযো লোকুত্তরধম্মা অরিযা চেৰ সুঞ্ঞতাদিআরম্মণা চ, কিং তে এৰং ঠানাট্ঠানঞাণ’’ন্তি অনুলোমপটিলোমপুচ্ছা হোন্তি। তত্থ সব্বাপি পটিঞ্ঞা সব্বে চ পটিক্খেপা পরৰাদিস্সেৰ। ইমিনাৰুপাযেন সেসঞাণেসুপি পুচ্ছাৰিস্সজ্জনং ৰেদিতব্বং। পাল়িযং পন সেসানি সঙ্খিপিত্বা অৰসানে চুতূপপাতঞাণমেৰ ৰিভত্তং। ততো পরং সকসমযেপি ‘‘অরিয’’ন্তি সিদ্ধেন আসৰানং খযঞাণেন সদ্ধিং সংসন্দিত্বা সেসঞাণানং অনুলোমতো চ পটিলোমতো চ অরিযভাৰপুচ্ছা হোন্তি। তা সব্বা পরৰাদিস্স, পটিঞ্ঞা পটিক্খেপো চ সকৰাদিস্স <a name="V0.0165"></a>। তে উত্তানত্থাযেৰ। পাল়িযং পনেত্থ পঠমনৰমানেৰ দস্সেত্বা সত্ত ঞাণানি সঙ্খিত্তানীতি।</p>
<p class="centered">অরিযন্তিকথাৰণ্ণনা।</p>
<p class="subhead">৩. ৰিমুত্তিকথাৰণ্ণনা</p>
<p class="bodytext"><a name="para363"></a><span class="paranum">৩৬৩</span>. ইদানি <a name="P0.0066"></a> <a name="M0.0170"></a> ৰিমুত্তিকথা নাম হোতি। তত্থ যেসং ‘‘ৰীতরাগচিত্তানং ৰিমুত্তিপযোজনং নাম নত্থি। যথা পন মলীনং ৰত্থং ধোৰিযমানং মলা ৰিমুচ্চতি, এৰং সরাগং চিত্তং রাগতো ৰিমুচ্চতী’’তি লদ্ধি, সেয্যথাপি এতরহি অন্ধকানং; তে সন্ধায <span class="bld">সরাগ</span>ন্তি পুচ্ছা সকৰাদিস্স, পটিঞ্ঞা ইতরস্স। ততো <span class="bld">রাগসহগত</span>ন্তিআদিনা নযেন পুট্ঠো মগ্গক্খণে চিত্তং ৰিমুচ্চতি নাম। তদা চ এৰরূপং চিত্তং নত্থীতি পটিক্খিপতি।</p>
<p class="bodytext">সফস্সন্তিআদিনা নযেন পুট্ঠোপি যথা ফস্সো চ চিত্তঞ্চ উভো রাগতো ৰিমুচ্চন্তি, এৰং রাগস্স ৰিমুত্তিং অপস্সমানো পটিক্খিপতি। সদোসাদীসুপি ইমিনাৰুপাযেন অত্থো ৰেদিতব্বো।</p>
<p class="centered">ৰিমুত্তিকথাৰণ্ণনা।</p>
<p class="subhead">৪. ৰিমুচ্চমানকথাৰণ্ণনা</p>
<p class="bodytext"><a name="para366"></a><span class="paranum">৩৬৬</span>. ইদানি ৰিমুচ্চমানকথা নাম হোতি। তত্থ যেসং ‘‘ঝানেন ৰিক্খম্ভনৰিমুত্তিযা ৰিমুত্তং, মগ্গক্খণে সমুচ্ছেদৰিমুত্তিযা ৰিমুচ্চমানং নাম হোতী’’তি লদ্ধি, তে সন্ধায <span class="bld">ৰিমুত্তং ৰিমুচ্চমান</span>ন্তি পুচ্ছা সকৰাদিস্স, পটিঞ্ঞা ইতরস।</p>
<p class="bodytext">পুন <span class="bld">একদেস</span>ন্তি পুচ্ছা সকৰাদিস্স। তত্থ <span class="bld">একদেস</span>ন্তি ভাৰনপুংসকং। যথা ৰিমুত্তং, একদেসেন <a name="V0.0166"></a> ৰা একদেসে ৰা অৰিমুত্তং হোতি কিং এৰং একদেসং ৰিমুত্তং, একদেসং অৰিমুত্তন্তি পুচ্ছতি। কিং কারণা এৰং পুচ্ছতীতি? ‘‘ৰিমুত্তং ৰিমুচ্চমান’’ন্তি ৰিপ্পকতভাৰেন ৰুত্তত্তা। যথা হি করিযমানা কটাদযো ৰিপ্পকতত্তা একদেসেন কতা একদেসেন অকতা হোন্তি, তথা ইদম্পি একদেসং ৰিমুত্তং একদেসং অৰিমুত্তন্তি আপজ্জতি। ততো পরৰাদী কটাদীনং ৰিয চিত্তস্স একদেসাভাৰা পঠমপঞ্হে পটিক্খিপিত্বা দুতিযে ৰিমুচ্চমানস্স অপরিনিট্ঠিতৰিমুত্তিতায পটিজানাতি। লোকিযজ্ঝানক্খণং ৰা সন্ধায পটিক্খিপতি। ন হি তং তদা সমুচ্ছেদৰিমুত্তিযা ৰিমুচ্চমানং। লোকুত্তরজ্ঝানক্খণং সন্ধায পটিজানাতি। তঞ্হি তদা সমুচ্ছেদৰিমুত্তিযা ৰিমুত্তেকদেসেন <a name="P0.0067"></a> ৰিমুচ্চমানন্তিস্স লদ্ধি। ততো সকৰাদী ‘‘যদি তে একমেৰ <a name="M0.0171"></a> চিত্তং একদেসং ৰিমুত্তং একদেসং অৰিমুত্তং, এৰং সন্তে যো একেনেৰ চিত্তেন সোতাপন্নো হোতি, সোপি তে একদেসং সোতাপন্নো, একদেসং ন সোতাপন্নো আপজ্জতী’’তি চোদনত্থং <span class="bld">একদেসং সোতাপন্নো</span>তিআদিমাহ। ইতরো তং ৰিধানং অপস্সন্তো পটিক্খিপতি। সেসৰারেসুপি এসেৰ নযো।</p>
<p class="bodytext">উপ্পাদক্খণপঞ্হে যদি একমেৰ চিত্তং ৰিমুত্তঞ্চ ৰিমুচ্চমানঞ্চ, একস্মিং খণে ৰিমুত্তং একস্মিং ৰিমুচ্চমানং আপজ্জতি। কিং তে এৰরূপং চিত্তন্তি অত্থো।</p>
<p class="bodytext"><a name="para367"></a><span class="paranum">৩৬৭</span>. সুত্তসাধনে পঠমসুত্তং পরৰাদিস্স। তত্রাস্সাযমধিপ্পাযো – <span class="bld">ৰিমুচ্চতী</span>তি ৰিপ্পকতনিদ্দেসো। তস্মা যং তস্স যোগিনো এৰং জানতো এৰং পস্সতো এতেহি আসৰেহি চিত্তং ৰিমুচ্চতি, তং ৰিমুচ্চমানং নাম হোতীতি। দুতিযসুত্তং সকৰাদিস্স। তত্রাস্সাযমধিপ্পাযো – যদি তে ৰিমুচ্চতীতি ৰচনতো ৰিমুত্তং ৰিমুচ্চমানং, ইধ ৰিমুচ্চতীতি ৰচনাভাৰতো ৰিমুত্তমেৰ সিযা, ন ৰিমুচ্চমানন্তি।</p>
<p class="bodytext">ইদানি ‘‘যথা তে ৰিপ্পকতৰিমুত্তিতায ৰিমুচ্চমানং, কিং এৰং ৰিপ্পকতরাগাদিতায রজ্জমানাদীনিপি অত্থী’’তি চোদনত্থং পুন <span class="bld">অত্থি চিত্ত</span>ন্তিআদি আরদ্ধং। পরৰাদিনাপি তথারূপং চিত্তং অপস্সন্তেন সব্বং পটিক্খিত্তং। অথ নং সকৰাদী ‘‘দ্বেযেৰ কোটিযো, ততিযা নত্থী’’তি অনুবোধেন্তো <span class="bld">ননু রত্তঞ্চেৰ অরত্তঞ্চা</span>তিআদিমাহ। তস্সত্থো – ননু ভদ্রমুখ, রাগসম্পযুত্তং চিত্তং রত্তং ৰিপ্পযুত্তং অরত্তন্তি দ্বেৰ কোটিযো, রজ্জমানং নাম ততিযা কোটি নত্থীতি? দুট্ঠাদীসুপি এসেৰ নযো। অথ নং আমন্তাতি পটিজানিত্বা ঠিতং। ৰিমুত্তিপক্খেপি দ্বেযেৰ <a name="V0.0167"></a> কোটিযো দস্সেতুং <span class="bld">হঞ্চি রত্তঞ্চেৰা</span>তিআদিমাহ। তস্সত্থো – যদি এতা দ্বে কোটিযো সম্পটিচ্ছসি, অৰিমুত্তঞ্চেৰ ৰিমুত্তঞ্চা তি ইমাপি সম্পটিচ্ছ। কিলেসসম্পযুত্তঞ্হি চিত্তং অৰিমুত্তং, ৰিপ্পযুত্তং ৰিমুত্তং। ৰিমুচ্চমানং নামাতি পরমত্থতো ততিযা কোটি নত্থীতি।</p>
<p class="centered">ৰিমুচ্চমানকথাৰণ্ণনা।</p>
<p class="subhead">৫. অট্ঠমককথাৰণ্ণনা</p>
<p class="bodytext"><a name="para368"></a><span class="paranum">৩৬৮</span>. ইদানি <a name="P0.0068"></a> <a name="M0.0172"></a> অট্ঠমককথা নাম হোতি। তত্থ যেসং অনুলোমগোত্রভুমগ্গক্খণে কিলেসানং সমুদাচারাভাৰতো অট্ঠমকস্স সোতাপত্তিমগ্গট্ঠপুগ্গলস্স দ্বে পরিযুট্ঠানা পহীনাতি লদ্ধি, সেয্যথাপি এতরহি অন্ধকানঞ্চেৰ সম্মিতিযানঞ্চ; তেসং অঞ্ঞতরং সন্ধায পুচ্ছা সকৰাদিস্স, মগ্গক্খণতো পট্ঠায দিট্ঠিযা অনুপ্পত্তিং সন্ধায পটিঞ্ঞা ইতরস্স। ততো যস্মা দিট্ঠি নামেসা সোতাপন্নস্সেৰ পহীনা, ন মগ্গট্ঠস্স, তস্মা <span class="bld">অট্ঠমকো পুগ্গলো সোতাপন্নো</span>তি অনুযোগো সকৰাদিস্স। ৰিচিকিচ্ছাপঞ্হেপি এসেৰ নযো। অনুসযপঞ্হে পরিযুট্ঠানতো অঞ্ঞো অনুসযোতি তেসং লদ্ধি, তস্মা ‘‘ন হেৰ’’ন্তি পটিক্খিত্তং।</p>
<p class="bodytext">সীলব্বতপরামাসপঞ্হেপি সীলব্বতপরামাসপরিযুট্ঠানন্তি ৰোহারং ন পস্সতি, তস্মা পটিক্খিপতি। পরিযুট্ঠানমেৰস্স পহীনন্তি লদ্ধি।</p>
<p class="bodytext"><a name="para369"></a><span class="paranum">৩৬৯</span>. <span class="bld">মগ্গো ভাৰিতো</span>তি পঞ্হে তস্মিং খণে ভাৰেতি, ন ভাৰিতো। তস্মা পটিক্খিপতি। <span class="bld">অমগ্গেনা</span>তিআদিঅনুযোগে পঠমমগ্গেনেৰ পহীনভাৰং সন্ধায পটিক্খিপতি। যদি হি অমগ্গেন পহীযেথ, গোত্রভুপুগ্গলাদীনম্পি পহীযেথাতি আপজ্জনতো। <span class="bld">উপ্পজ্জিস্সতী</span>তি পুচ্ছা পরৰাদিস্স, ৰিস্সজ্জনং সকৰাদিস্স। সেসং সব্বত্থ উত্তানত্থমেৰাতি।</p>
<p class="centered">অট্ঠমককথাৰণ্ণনা।</p>
<p class="subhead">৬. অট্ঠমকস্স ইন্দ্রিযকথাৰণ্ণনা</p>
<p class="bodytext"><a name="para371"></a><span class="paranum">৩৭১</span>. ইদানি <a name="V0.0168"></a> অট্ঠমকস্স ইন্দ্রিযকথা নাম হোতি। তত্থ যেসং ‘‘অট্ঠমকো মগ্গক্খণে ইন্দ্রিযানি পটিলভতি নাম, নো চস্স পটিলদ্ধানি হোন্তী’’তি লদ্ধি, সেয্যথাপি এতরহি অন্ধকানং; তে সন্ধায <span class="bld">নত্থি সদ্ধিন্দ্রিয</span>ন্তি পুচ্ছা সকৰাদিস্স, পটিঞ্ঞা ইতরস্স। <span class="bld">নত্থি সদ্ধা</span>তি পুট্ঠো পন সদ্ধিন্দ্রিযতো সদ্ধায নানত্তং সল্লক্খেত্বা পটিক্খিপতি। সেসেসুপি এসেৰ নযো। যথা পন যস্স অত্থি মনো, তস্স মনিন্দ্রিযম্পি অত্থি; এৰং যস্স <a name="M0.0173"></a> সদ্ধাদযো অত্থি, তস্স অত্থি সদ্ধিন্দ্রিযাদীনিপীতি দীপনত্থং <a name="P0.0069"></a> <span class="bld">অত্থি মনো অত্থি মনিন্দ্রিয</span>ন্তিআদি আরদ্ধং। তং সব্বং উত্তানত্থমেৰ সদ্ধিং সুত্তসাধনেনাতি।</p>
<p class="centered">অট্ঠমকস্স ইন্দ্রিযকথাৰণ্ণনা।</p>
<p class="subhead">৭. দিব্বচক্খুকথাৰণ্ণনা</p>
<p class="bodytext"><a name="para373"></a><span class="paranum">৩৭৩</span>. ইদানি দিব্বচক্খুকথা নাম হোতি। তত্থ যেসং চতুত্থজ্ঝানধম্মূপত্থদ্ধং মংসচক্খুমেৰ দিব্বচক্খু নাম হোতীতি লদ্ধি, সেয্যথাপি এতরহি অন্ধকানঞ্চেৰ সম্মিতিযানঞ্চ; তে সন্ধায <span class="bld">মংসচক্খু</span>ন্তি পুচ্ছা সকৰাদিস্স, পটিঞ্ঞা ইতরস্স।</p>
<p class="bodytext">পুন ‘‘মংসচক্খু দিব্বচক্খু, দিব্বচক্খু মংসচক্খূ’’তি পুট্ঠো তং মত্তমেৰ তং ন হোতীতি পটিক্খিপতি। <span class="bld">যাদিস</span>ন্তিআদিপুচ্ছাসুপি উভিন্নং একসভাৰাভাৰেনেৰ পটিক্খিপতি।</p>
<p class="bodytext"><span class="bld">ৰিসযো</span>তিআদীসু উভিন্নম্পি রূপাযতনমেৰ ৰিসযো। মংসচক্খু পন আপাথগতমেৰ পস্সতি। ইতরং অনাপাথগতং তিরোপব্বতাদিগতম্পি। দিব্বচক্খুস্স চ অতিসুখুমম্পি রূপং গোচরো, ন তাদিসং ইতরস্সাতি এৰমেতেসং আনুভাৰগোচরা অসদিসা।</p>
<p class="bodytext"><span class="bld">উপাদিণ্ণং হুত্বা অনুপাদিণ্ণং হোতী</span>তি পুট্ঠো যস্মা মংসচক্খু উপাদিণ্ণং, দিব্বচক্খু অনুপাদিণ্ণং, ন চ মংসচক্খুমেৰ দিব্বচক্খূতি ইচ্ছতি, তস্মা পটিক্খিপতি। দুতিযং পুট্ঠো যস্মা <a name="V0.0169"></a> ‘‘মংসচক্খুস্স উপ্পাদো, মগ্গো দিব্বস্স চক্খুনো’’তি ৰচনং নিস্সায মংসচক্খুপচ্চযা দিব্বচক্খু উপ্পজ্জতি, তঞ্চ রূপাৰচরিকানং চতুন্নং মহাভূতানং পসাদোতি ইচ্ছতি, তস্মা পটিজানাতি। <span class="bld">কামাৰচরং হুত্বা</span>তি পুট্ঠোপি যস্মা ন মংসচক্খুমেৰ দিব্বচক্খূতি ইচ্ছতি, তস্মা পটিক্খিপতি। দুতিযং পুট্ঠো রূপাৰচরজ্ঝানপচ্চযেন উপ্পন্নত্তা রূপাৰচরং নাম জাতন্তি পটিজানাতি।</p>
<p class="bodytext"><span class="bld">রূপাৰচরং হুত্বা অরূপাৰচর</span>ন্তি পুট্ঠোপি ততো পরং ভাৰনায অরূপাৰচরক্খণে রূপাৰচরচিত্তস্স অভাৰা পটিক্খিপতি। দুতিযং পুট্ঠো অরূপাৰচরিকানং <a name="M0.0174"></a> চতুন্নং মহাভূতানং পসাদো হুত্বা উপ্পজ্জতীতি লদ্ধিযা <a name="P0.0070"></a> পটিজানাতি। অপরিযাপন্নভাৰং পনস্স ন ইচ্ছতি, তস্মা পটিক্খিপতিযেৰ।</p>
<p class="bodytext"><a name="para374"></a><span class="paranum">৩৭৪</span>. <span class="bld">দিব্বচক্খুং ধম্মুপত্থদ্ধ</span>ন্তি কামাৰচরধম্মেন উপত্থম্ভিতং হুত্বা। পুন <span class="bld">ধম্মুপত্থদ্ধ</span>ন্তি লোকুত্তরধম্মেন উপত্থদ্ধং। <span class="bld">দ্বেৰ চক্খূনী</span>তি পুট্ঠো কিঞ্চাপি দিব্বচক্খুনো ধম্মুপত্থদ্ধস্স পঞ্ঞাচক্খুভাৰং ন ইচ্ছতি, পঞ্ঞাচক্খুস্স পন অত্থিতায পটিক্খিপতি। পুন পুট্ঠো মংসচক্খু ধম্মুপত্থদ্ধং দিব্বচক্খু হোতীতি লদ্ধিৰসেন পটিজানাতি। সেসমেত্থ উত্তানত্থমেৰাতি।</p>
<p class="centered">দিব্বচক্খুকথাৰণ্ণনা।</p>
<p class="subhead">৮. দিব্বসোতকথাৰণ্ণনা</p>
<p class="bodytext"><a name="para375"></a><span class="paranum">৩৭৫</span>. ইদানি দিব্বসোতকথা নাম হোতি। তত্থ <span class="bld">একংযেৰ সোত</span>ন্তি পুট্ঠো দ্বিন্নং অত্থিতায পটিক্খিপতি। পুন পুট্ঠো যস্মা তদেৰ ধম্মুপত্থদ্ধং দিব্বসোতং নাম হোতি, তস্মা পটিজানাতি। সেসং হেট্ঠা ৰুত্তনযমেৰাতি।</p>
<p class="centered">দিব্বসোতকথাৰণ্ণনা।</p>
<p class="subhead">৯. যথাকম্মূপগতঞাণকথাৰণ্ণনা</p>
<p class="bodytext"><a name="para377"></a><span class="paranum">৩৭৭</span>. ইদানি <a name="V0.0170"></a> যথাকম্মূপগতঞাণকথা নাম হোতি। তত্থ যেসং ‘‘ইতি দিব্বেন চক্খুনা ৰিসুদ্ধেন…পে॰… যথাকম্মূপগে সত্তে পজানাতী’’তি (দী॰ নি॰ ১.২৪৬; পটি॰ ম॰ ১.১০৬) সুত্তং অযোনিসো গহেত্বা যথাকম্মূপগতঞাণমেৰ দিব্বচক্খুন্তি লদ্ধি, তে সন্ধায পুচ্ছা সকৰাদিস্স, পটিঞ্ঞা ইতরস্স। পুন <span class="bld">যথাকম্মূপগতঞ্চ মনসি করোতী</span>তি পুট্ঠো একচিত্তস্স আরম্মণদ্বযাভাৰা পটিক্খিপতি। দুতিযং পুট্ঠো নানাচিত্তৰসেন পটিজানাতি। পুন লেসোকাসং অদত্বা <span class="bld">দ্বিন্নং ফস্সান</span>ন্তি পুট্ঠো পটিক্খিপতি। ইতি যথা ইমিনা যথাকম্মূপগতপদেন, এৰমেৰ <span class="bld">ইমে ৰত ভোন্তো</span> <a name="P0.0071"></a>, <span class="bld">সত্তা</span>তিআদিপদেহিপি সদ্ধিং যোজনাসু অত্থো ৰেদিতব্বো।</p>
<p class="bodytext"><a name="para378"></a><span class="paranum">৩৭৮</span>. <span class="bld">আযস্মা</span> <a name="M0.0175"></a> <span class="bld">সারিপুত্তো যথাকম্মূপগতং ঞাণং জানাতী</span>তি ইদং সকৰাদী যস্মা থেরো অপ্পিচ্ছতায অভিঞ্ঞাঞাণানি ন ৰল়ঞ্জেতীতি একচ্চে ন জানন্তি, তানি পনস্স নেৰ অত্থীতি মঞ্ঞন্তি, তস্মা তং ‘‘দিব্বচক্খুনো অলাভী থেরো’’তি মঞ্ঞমানং পুচ্ছতি। তেনেৰ কারণেন ‘‘অত্থাযস্মতো সারিপুত্তস্স দিব্বচক্খূ’’তি পরতো পুট্ঠো পটিক্খিপতি। দুতিযং পুট্ঠো যংকিঞ্চি সাৰকেন পত্তব্বং, সব্বং তং থেরেন অনুপ্পত্তন্তি পটিজানাতি। ইদানিস্স ৰিক্খেপং করোন্তো সকৰাদী <span class="bld">ননু আযস্মা সারিপুত্তো</span>তিআদিমাহ। ইমঞ্হি গাথং থেরো ৰল়ঞ্জনপণিধিযা এৰ অভাৰেন আহ, ন অভিঞ্ঞাঞাণস্স অভাৰেন। পরৰাদী পন অভাৰেনেৰাতি অত্থং সল্লক্খেতি। তস্মা তস্স লদ্ধিযা থেরস্স যথাকম্মূপগতঞাণমেৰ অত্থি, নো দিব্বচক্খু। তেন ৰুত্তং ‘‘তেন হি ন ৰত্তব্বং যথাকম্মূপগতঞাণং দিব্বচক্খূ’’তি।</p>
<p class="centered">যথাকম্মূপগতঞাণকথাৰণ্ণনা।</p>
<p class="subhead">১০. সংৰরকথাৰণ্ণনা</p>
<p class="bodytext"><a name="para379"></a><span class="paranum">৩৭৯</span>. ইদানি সংৰরকথা নাম হোতি। তত্থ যেসং তাৰতিংসে দেৰে উপাদায ততুত্তরি দেৰেসু যস্মা তে পঞ্চ ৰেরানি ন সমাচরন্তি, তস্মা সংৰরো অত্থীতি লদ্ধি, তে সন্ধায পুচ্ছা <a name="V0.0171"></a> সকৰাদিস্স, ৰেরসমুদাচারং অপস্সতো পটিঞ্ঞা ইতরস্স। ততো যস্মা সংৰরো নাম সংৰরিতব্বে অসংৰরে সতি হোতি, তস্মা অসংৰরপুচ্ছা সকৰাদিস্স, দেৰেসু পাণাতিপাতাদীনং অভাৰেন পটিক্খেপো ইতরস্স।</p>
<p class="bodytext"><span class="bld">অত্থি মনুস্সেসূ</span>তিআদি সংৰরে সতি অসংৰরস্স অসংৰরে চ সতি সংৰরস্স পৰত্তিদস্সনত্থং ৰুত্তং।</p>
<p class="bodytext"><a name="para380"></a><span class="paranum">৩৮০</span>. <span class="bld">পাণাতিপাতা ৰেরমণী</span>তি আদিপঞ্হেসু পাণাতিপাতাদীনং অসমাচরণৰসেন পটিঞ্ঞা, পাণাতিপাতাদীনং নত্থিতায পটিক্খেপো ৰেদিতব্বো। পটিলোমপঞ্হা উত্তানত্থাযেৰ।</p>
<p class="bodytext">অৰসানে <span class="bld">নত্থি দেৰেসু সংৰরো</span>তিপঞ্হে <a name="P0.0072"></a> পাণাতিপাতাদীনি কত্বা পুন ততো সংৰরাভাৰং সন্ধায পটিঞ্ঞা সকৰাদিস্স। ততো ছলৰসেন <a name="M0.0176"></a> যদি সংৰরো নত্থি, সব্বে দেৰা পাণাতিপাতিনোতিআদিপুচ্ছা পরৰাদিস্স। দেৰানং ৰেরসমুদাচারস্স অভাৰেন পটিক্খেপো সকৰাদিস্স। <span class="bld">নহেৰ</span>ন্তি ৰচনমত্তং গহেত্বা লদ্ধিপতিট্ঠাপনং পরৰাদিস্স। এৰং পতিট্ঠিতা পন লদ্ধি অপ্পতিট্ঠিতাৰ হোতীতি।</p>
<p class="centered">সংৰরকথাৰণ্ণনা।</p>
<p class="subhead">১১. অসঞ্ঞকথাৰণ্ণনা</p>
<p class="bodytext"><a name="para381"></a><span class="paranum">৩৮১</span>. ইদানি অসঞ্ঞকথা নাম হোতি। তত্থ যেসং ‘‘সঙ্খারপচ্চযা ৰিঞ্ঞাণ’’ন্তি ৰচনতো ৰিনা ৰিঞ্ঞাণেন পটিসন্ধি নাম নত্থি। ‘‘সঞ্ঞুপ্পাদা চ পন তে দেৰা তম্হা কাযা চৰন্তী’’তি ৰচনতো অসঞ্ঞসত্তানম্পি চুতিপটিসন্ধিক্খণে সঞ্ঞা অত্থীতি লদ্ধি, সেয্যথাপি এতরহি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। ততো নং সকৰাদী ‘‘কিং তে তং ঠানং সঞ্ঞাভৰো’’তিআদীহি চোদেতুং <span class="bld">সঞ্ঞাভৰো সঞ্ঞাগতী</span>তিআদিমাহ। তং সব্বং ততো পরঞ্চ পাল়িনযেনেৰ ৰেদিতব্বন্তি।</p>
<p class="centered">অসঞ্ঞকথাৰণ্ণনা।</p>
<p class="subhead">১২. নেৰসঞ্ঞানাসঞ্ঞাযতনকথাৰণ্ণনা</p>
<p class="bodytext"><a name="para384"></a><span class="paranum">৩৮৪</span>. ইদানি <a name="V0.0172"></a> নেৰসঞ্ঞানাসঞ্ঞাযতনকথা নাম হোতি। তত্থ যেসং ‘‘নেৰসঞ্ঞানাসঞ্ঞাযতন’’ন্তি ৰচনতো ন ৰত্তব্বং ‘‘তস্মিং ভৰে সঞ্ঞা অত্থী’’তি লদ্ধি, সেয্যথাপি এতরহি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ সব্বং পাল়িনযেনেৰ ৰেদিতব্বন্তি।</p>
<p class="centered">নেৰসঞ্ঞানাসঞ্ঞাযতনকথাৰণ্ণনা।</p>
<p class="centered">ততিযো ৰগ্গো।</p></div>
<p class="chapter">৪. চতুত্থৰগ্গো</p>
<div class="chaptxt">
<p class="subhead">১. গিহিস্স অরহাতিকথাৰণ্ণনা</p>
<p class="bodytext"><a name="para387"></a><span class="paranum">৩৮৭</span>. ইদানি <a name="M0.0177"></a> <a name="P0.0073"></a> গিহিস্স অরহাতি কথা নাম হোতি। তত্থ যেসং যসকুলপুত্তাদীনং গিহিব্যঞ্জনে ঠিতানং অরহত্তপ্পত্তিং দিস্বা ‘‘গিহি অস্স অরহা’’তি লদ্ধি, সেয্যথাপি এতরহি উত্তরাপথকানং; তে সন্ধায পুচ্ছা সকৰাদিস্স। তত্থ <span class="bld">গিহিস্সা</span>তি যো গিহিসংযোজনসম্পযুত্ততায গিহি, সো অরহং অস্সাতি অত্থো। পরৰাদী পন অধিপ্পাযং অসল্লক্খেত্বা গিহিব্যঞ্জনমত্তমেৰ পস্সন্তো পটিজানাতি। ইদানিস্স ‘‘গিহি নাম গিহিসংযোজনেন হোতি, ন ব্যঞ্জনমত্তেন। যথাহ ভগৰা –</p>
<p class="gatha1">‘অলঙ্কতো চেপি সমং চরেয্য,</p>
<p class="gatha2">সন্তো দন্তো নিযতো ব্রহ্মচারী।</p>
<p class="gatha3">সব্বেসু ভূতেসু নিধায দণ্ডং,</p>
<p class="gathalast">সো ব্রাহ্মণো সো সমণো স ভিক্খূ’’’তি॥ (ধ॰ প॰ ১৪২)।</p>
<p class="bodytext">ইমং <a name="V0.0173"></a> নযং দস্সেতুং <span class="bld">অত্থি অরহতো</span>তিআদি আরদ্ধং। তং সব্বং উত্তানত্থমেৰাতি।</p>
<p class="centered">গিহিস্স অরহাতিকথাৰণ্ণনা।</p>
<p class="subhead">২. উপপত্তিকথাৰণ্ণনা</p>
<p class="bodytext"><a name="para388"></a><span class="paranum">৩৮৮</span>. ইদানি উপপত্তিকথা নাম হোতি। তত্থ যেসং ‘‘ওপপাতিকো হোতি তত্থপরিনিব্বাযী’’তিৰচনানি (পু॰ প॰ ৩৫-৪০) অযোনিসো গহেত্বা সুদ্ধাৰাসেসু উপপত্তিযা অরহাতি লদ্ধি, ‘‘যেসং ৰা উপহচ্চপরিনিব্বাযী’’তি <a name="P0.0074"></a> পদং পরিৰত্তিত্বা ‘‘উপপজ্জপরিনিব্বাযী’’তি পরিযাপুণন্তানং সহ উপপত্তিযা অরহা হোতীতি লদ্ধি, সেয্যথাপি এতরহি উত্তরাপথকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। তত্থ যস্মা উপপত্তিচিত্তং নাম লোকিযং, তেন সোতাপন্নাদযোপি ন হোন্তি, পগেৰ অরহা। তস্মাস্স <a name="M0.0178"></a> ইমং নযং দস্সেতুং <span class="bld">সহ উপপত্তিযা সোতাপন্নো</span>তিআদি আরদ্ধং।</p>
<p class="bodytext"><a name="para389"></a><span class="paranum">৩৮৯</span>. <span class="bld">সারিপুত্তো</span>তিআদি ইমেসু মহাথেরেসু কো একোপি সহ উপপত্তিযা অরহা নামাতি চোদনত্থং ৰুত্তং।</p>
<p class="bodytext"><a name="para390"></a><span class="paranum">৩৯০</span>. <span class="bld">উপপত্তেসিযেনা</span>তি পটিসন্ধিচিত্তেন। তঞ্হি উপপত্তিং এসতি গৰেসতি, তস্মা উপপত্তেসিযন্তি ৰুচ্চতি। সেসমেত্থ উত্তানত্থমেৰাতি।</p>
<p class="centered">উপপত্তিকথাৰণ্ণনা।</p>
<p class="subhead">৩. অনাসৰকথাৰণ্ণনা</p>
<p class="bodytext"><a name="para391"></a><span class="paranum">৩৯১</span>. ইদানি অনাসৰকথা নাম হোতি। তত্থ যে ধম্মা অনাসৰস্স অরহতো, সব্বে তে <a name="V0.0174"></a> অনাসৰাতি যেসং লদ্ধি, সেয্যথাপি এতরহি উত্তরাপথকানং; তে সন্ধায <span class="bld">অরহতো</span>তি পুচ্ছা সকৰাদিস্স, পটিঞ্ঞা ইতরস্স। অথ নং অনাসৰা নাম মগ্গাদযো, কিং তস্স তেযেৰ উপ্পজ্জন্তীতি চোদনত্থং <span class="bld">মগ্গো ফল</span>ন্তিআদি আরদ্ধং। <span class="bld">চক্খু অনাসৰ</span>ন্তি পুট্ঠো তস্স সাসৰত্তা পটিক্খিপতি। দুতিযং পুট্ঠো অনাসৰস্সেতন্তি পটিজানাতি।</p>
<p class="bodytext"><a name="para392"></a><span class="paranum">৩৯২</span>. চীৰরপঞ্হে একোৰ ধম্মো অনাসৰো সাসৰো চ হোতীতি লক্খণৰিরোধভযা পটিক্খিপতি। দুতিযং পুট্ঠো অনাসৰস্স হুত্বা সাসৰস্স হোতীতি পটিজানাতি। <span class="bld">তঞ্ঞেৰ অনাসৰ</span>ন্তি পঞ্হাদ্বযেপি এসেৰ নযো। সকৰাদী পন <span class="bld">তঞ্ঞেৰা</span>তি অনুঞ্ঞাতত্তা ‘‘মগ্গো অনাসৰো হুত্বা’’তিআদীহি চোদেতি। ইমিনা উপাযেন সব্বত্থ অত্থো ৰেদিতব্বোতি।</p>
<p class="centered">অনাসৰকথাৰণ্ণনা।</p>
<p class="subhead">৪. সমন্নাগতকথাৰণ্ণনা</p>
<p class="bodytext"><a name="para393"></a><span class="paranum">৩৯৩</span>. ইদানি <a name="M0.0179"></a> <a name="P0.0075"></a> সমন্নাগতকথা নাম হোতি। তত্থ দ্বে সমন্নাগমা পচ্চুপ্পন্নক্খণে সমঙ্গীভাৰসমন্নাগমো চ রূপাৰচরাদীসু অঞ্ঞতরভূমিপ্পত্তিতো পটিলাভসমন্নাগমো চ। সো যাৰ অধিগতৰিসেসা ন পরিহাযতি, তাৰদেৰ লব্ভতি। যেসং পন ঠপেত্বা ইমে দ্বে সমন্নাগমে অঞ্ঞো উপপত্তিধম্মৰসেন একো সমন্নাগমো নাম হোতীতি লদ্ধি, সেয্যথাপি এতরহি উত্তরাপথকানং, তেসং পত্তিধম্মো নাম কোচি নত্থীতি অনুবোধনত্থং <span class="bld">অরহা চতূহি ফলেহি সমন্নাগতো</span>তি পুচ্ছা সকৰাদিস্স, পত্তিং সন্ধায পটিঞ্ঞা ইতরস্স। অথস্স ‘‘যদি তে অরহা চতূহি খন্ধেহি ৰিয চতূহি ফলেহি সমন্নাগতো, এৰং সন্তে যে চতূসু ফলেসু চত্তারো ফস্সাদযো, তেহি তে অরহতো সমন্নাগততা পাপুণাতী’’তি চোদনত্থং <span class="bld">অরহা চতূহি ফস্সেহী</span>তিআদি আরদ্ধং। তং সব্বং পরৰাদিনা একক্খণে চতুন্নং ফস্সাদীনং অভাৰা পটিক্খিত্তং। অনাগামিপঞ্হাদীসুপি এসেৰ নযো।</p>
<p class="bodytext"><a name="para395"></a><span class="paranum">৩৯৫</span>. <span class="bld">সোতাপত্তিফলং ৰীতিৰত্তো</span>তি ন পঠমজ্ঝানং ৰিয দুতিযজ্ঝানলাভী; পুন অনুপ্পত্তিযা <a name="V0.0175"></a> পন ৰীতিৰত্তোতি পুচ্ছতি। <span class="bld">সোতাপত্তিমগ্গ</span>ন্তিআদি যং ৰীতিৰত্তো, তেনস্স পুন অসমন্নাগমং দস্সেতুং আরদ্ধং।</p>
<p class="bodytext"><a name="para396"></a><span class="paranum">৩৯৬</span>. <span class="bld">তেহি চ অপরিহীনো</span>তি পঞ্হে যস্মা যথা পচ্চনীকসমুদাচারেন লোকিযজ্ঝানধম্মা পরিহাযন্তি, ন এৰং লোকুত্তরা। মগ্গেন হি যে কিলেসা পহীযন্তি, ফলেন চ পটিপ্পস্সম্ভন্তি, তে তথা পহীনাৰ তথা পটিপ্পস্সদ্ধাযেৰ চ হোন্তি, তস্মা সকৰাদিনা আমন্তাতি পটিঞ্ঞাতং। স্বাযমত্থো পরতো ‘‘অরহতা চত্তারো মগ্গা পটিলদ্ধা’’তিআদীসু পকাসিতোযেৰ। সেসং উত্তানত্থমেৰাতি।</p>
<p class="centered">সমন্নাগতকথাৰণ্ণনা।</p>
<p class="subhead">৫. উপেক্খাসমন্নাগতকথাৰণ্ণনা</p>
<p class="bodytext"><a name="para397"></a><span class="paranum">৩৯৭</span>. <span class="bld">অরহা</span> <a name="M0.0180"></a> <span class="bld">ছহি উপেক্খাহী</span>তি কথাযপি ইমিনাৰ নযেন অত্থো ৰেদিতব্বো। অরহা হি ছসু দ্বারেসু উপেক্খানং উপ্পত্তিভব্বতায <a name="P0.0076"></a> তাহি সমন্নাগতোতি ৰুচ্চতি, ন একক্খণে সব্বাসং উপ্পত্তিভাৰেনাতি।</p>
<p class="centered">উপেক্খাসমন্নাগতকথাৰণ্ণনা।</p>
<p class="subhead">৬. বোধিযাবুদ্ধোতিকথাৰণ্ণনা</p>
<p class="bodytext"><a name="para398"></a><span class="paranum">৩৯৮</span>. ইদানি <span class="bld">বোধিযা বুদ্ধো</span>তিকথা নাম হোতি। তত্থ <span class="bld">বোধী</span>তি চতুমগ্গঞাণস্সাপি সব্বঞ্ঞুতঞ্ঞাণস্সাপি অধিৰচনং। তস্মা যেসং যথা ওদাতেন ৰণ্ণেন ওদাতো, সামেন ৰণ্ণেন সামো, এৰং বোধিযা বুদ্ধোতি লদ্ধি, সেয্যথাপি এতরহি উত্তরাপথকানংযেৰ; তে সন্ধায পুচ্ছা চ অনুযোগো চ সকৰাদিস্স, পটিঞ্ঞা চ পটিক্খেপো চ ইতরস্স।</p>
<p class="bodytext"><span class="bld">অতীতাযা</span>তি <a name="V0.0176"></a> পঞ্হে তস্মিং খণে অভাৰতো পটিক্খিপতি। দুতিযং পুট্ঠো পটিলাভং সন্ধায পটিজানাতি। পুন কিচ্চৰসেন পুট্ঠো কিচ্চাভাৰতো পটিক্খিপতি। দুতিযং পুট্ঠো যং তেন তায করণীযং কতং, তত্থ সম্মোহাভাৰং পটিজানাতি। লেসোকাসং পন অদত্বা <span class="bld">দুক্খং পরিজানাতী</span>তিআদিনা নযেন পুট্ঠো তস্স কিচ্চস্স অভাৰা পটিক্খিপতি।</p>
<p class="bodytext">অনাগতপঞ্হে তস্মিং খণে মগ্গঞাণস্স অভাৰা পটিক্খিপতি। দুতিযং পুট্ঠো ‘‘অগমা রাজগহং বুদ্ধো’’তি (সু॰ নি॰ ৪১০) অনাগতায বোধিযা বুদ্ধভাৰং মঞ্ঞমানো পটিজানাতি। <span class="bld">বোধিকরণীযং করোতী</span>তি পুট্ঠো তস্মিং খণে কিচ্চাভাৰেন পটিক্খিপতি। দুতিযং পুট্ঠো যদি ন করেয্য, বুদ্ধোতি ন ৰুচ্চেয্য। যস্মা অৰস্সং করিস্সতি, তস্মা করোতিযেৰ নামাতি পটিজানাতি। পুন লেসোকাসং অদত্বা পুট্ঠো পটিক্খিপতি। পচ্চুপ্পন্নপঞ্হো সদ্ধিং সংসন্দনায উত্তানত্থোৰ।</p>
<p class="bodytext"><a name="para399"></a><span class="paranum">৩৯৯</span>. তিস্সো বোধিযো একতো কত্বা পুট্ঠো সব্বঞ্ঞুতঞ্ঞাণং সন্ধায তীহিপি বুদ্ধোতি ৰত্তব্বভাৰতো পটিজানাতি। পুন তীহিতি পুট্ঠো সব্বাসং <a name="M0.0181"></a> একক্খণে অভাৰা পটিক্খিপতি। দুতিযং পুট্ঠো অতীতানাগতপচ্চুপ্পন্নস্স সব্বঞ্ঞুতঞ্ঞাণস্স ৰসেন পটিজানাতি। পুন লেসোকাসং অদত্বা সততং সমিতন্তি পুট্ঠো পটিক্খিপতি।</p>
<p class="bodytext"><span class="bld">ন বত্তব্বং বোধিযা</span>তি পুচ্ছা পরৰাদিস্স, বোধিযা অভাৰক্খণে অবুদ্ধভাৰাপত্তিতো পটিঞ্ঞা সকৰাদিস্স। <span class="bld">ননু বোধিপটিলাভা</span>তি পঞ্হে পন যস্মিং সন্তানে বোধিসঙ্খাতং <a name="P0.0077"></a> মগ্গঞাণং উপ্পন্নং, তত্থ বুদ্ধোতি সম্মুতিসব্ভাৰতো পটিঞ্ঞা তস্সেৰ। তস্স অধিপ্পাযং অজানিত্বা হঞ্চীতি লদ্ধিট্ঠপনা পরৰাদিস্স। ইদানিস্স অসল্লক্খণং পাকটং কাতুং <span class="bld">বোধিপটিলাভা বুদ্ধোতি বোধিযা বুদ্ধো</span>তি পুচ্ছা সকৰাদিস্স। তস্সত্থো – ‘‘কিং তে যস্মা বোধিপটিলাভা বুদ্ধো, তস্মা বোধিযা বুদ্ধো’’তি। ইতরো ‘‘বোধিপটিলাভো নাম বোধিযা উপ্পজ্জিত্বা নিরুদ্ধাযপি সন্তানে উপ্পন্নভাৰোযেৰ। বোধি নাম মগ্গক্খণে ঞাণ’’ন্তি ইমং ৰিভাগং অসল্লক্খেন্তোৰ পুন পটিজানাতি। ততো সকৰাদিনা <span class="bld">বোধিপটিলাভা বোধী</span>তি পুট্ঠো ৰচনোকাসং অলভন্তো পটিক্খিপতীতি।</p>
<p class="centered">বোধিযাবুদ্ধোতিকথাৰণ্ণনা।</p>
<p class="bodytext">ইতি ইমা তিস্সোপি কথা উত্তরাপথকানংযেৰ।</p>
<p class="subhead">৭. লক্খণকথাৰণ্ণনা</p>
<p class="bodytext"><a name="para400"></a><span class="paranum">৪০০</span>. ইদানি <a name="V0.0177"></a> লক্খণকথা নাম হোতি। তত্থ ‘‘যেহি সমন্নাগতস্স মহাপুরিসস্স দ্বেৰ গতিযো ভৰন্তী’’তি (দী॰ নি॰ ১.২৫৮) ইমং সুত্তং অযোনিসো গহেত্বা লক্খণসমন্নাগতো বোধিসত্তোৰ হোতীতি যেসং লদ্ধি, সেয্যথাপি এতরহি উত্তরাপথকানং; তে সন্ধায পুচ্ছা সকৰাদিস্স, পটিঞ্ঞা ইতরস্স।</p>
<p class="bodytext"><span class="bld">চক্কৰত্তিসত্তো</span>তি পঞ্হেসু যস্মা চক্কৰত্তী সত্তোপি চ বোধিসত্তোপি, তস্মা অবোধিসত্তং সন্ধায পটিক্খিপতি। বোধিসত্তং সন্ধায পটিজানাতি।</p>
<p class="bodytext"><a name="para402"></a><span class="paranum">৪০২</span>. <span class="bld">দ্বত্তিংসিমানী</span>তিসুত্তং <a name="M0.0182"></a> বোধিসত্তমেৰ সন্ধায ৰুত্তং। সো হি পচ্ছিমে ভৰে বুদ্ধো হোতি, ইতরেসু চক্কৰত্তী, তস্মা আভতম্পি অনাভতসদিসমেৰাতি।</p>
<p class="centered">লক্খণকথাৰণ্ণনা।</p>
<p class="subhead">৮. নিযামোক্কন্তিকথাৰণ্ণনা</p>
<p class="bodytext"><a name="para403"></a><span class="paranum">৪০৩</span>. ইদানি <a name="P0.0078"></a> নিযামোক্কন্তিকথা নাম হোতি। তত্থ যেসং ঘটিকারসুত্তে জোতিপালস্স পব্বজ্জং সন্ধায ‘‘বোধিসত্তো কস্সপভগৰতো পাৰচনে ওক্কন্তনিযামো চরিতব্রহ্মচরিযো’’তি লদ্ধি, সেয্যথাপি এতরহি অন্ধকানং; তে সন্ধায <span class="bld">বোধিসত্তো</span>তি পুচ্ছা সকৰাদিস্স, লদ্ধিযং ঠত্বা পটিঞ্ঞা ইতরস্স। ততো যস্মা নিযামোতি ৰা ব্রহ্মচরিযন্তি ৰা অরিযমগ্গস্স নামং, বোধিসত্তানঞ্চ ঠপেত্বা পারমীপূরণং অঞ্ঞা নিযামোক্কন্তি নাম নত্থি। যদি ভৰেয্য, বোধিসত্তো সোতাপন্নো সাৰকো ভৰেয্য। ন চেতমেৰং। কেৰলঞ্হি নং বুদ্ধা অত্তনো ঞাণবলে ঠত্বা – ‘‘অযং বুদ্ধো ভৰিস্সতী’’তি ব্যাকরোন্তি, তস্মা পুন <span class="bld">বোধিসত্তো</span>তি অনুযোগো সকৰাদিস্স। পচ্ছিমভৰং সন্ধায পটিক্খেপো ইতরস্স। দুতিযপঞ্হে জোতিপালকালং সন্ধায পটিঞ্ঞা তস্সেৰ। <span class="bld">সাৰকো হুত্বা</span>তিআদীসুপি এসেৰ নযো। <span class="bld">অনুস্সৰিযো</span>তি <a name="V0.0178"></a> অনুস্সৰেন পটিৰিদ্ধধম্মো। পচ্ছিমভৰং সন্ধায পটিক্খিপিত্বা জোতিপালকালে অনুস্সৰং সন্ধায পটিজানাতি।</p>
<p class="bodytext"><a name="para404"></a><span class="paranum">৪০৪</span>. <span class="bld">অঞ্ঞং সত্থার</span>ন্তিআল়ারঞ্চ রামপুত্তঞ্চ সন্ধায ৰুত্তং। <span class="bld">আযস্মা আনন্দো</span>তিআদি ‘‘ওক্কন্তনিযামাৰ সাৰকা হোন্তি, ন ইতরে ওক্কন্তনিযামা এৰরূপা হোন্তী’’তি দস্সেতুং ৰুত্তং।</p>
<p class="bodytext"><span class="bld">সাৰকো জাতিং ৰীতিৰত্তো</span>তি যায জাতিযা সাৰকো, তং ৰীতিৰত্তো অঞ্ঞস্মিং ভৰে অসাৰকো হোতীতি পুচ্ছতি। ইতরো সোতাপন্নাদীনং সোতাপন্নাদিসাৰকভাৰতো পটিক্খিপতি। সেসমেত্থ উত্তানত্থমেৰাতি।</p>
<p class="centered">নিযামোক্কন্তিকথাৰণ্ণনা।</p>
<p class="subhead">৯. অপরাপি সমন্নাগতকথাৰণ্ণনা</p>
<p class="bodytext"><a name="para406"></a><span class="paranum">৪০৬</span>. ইদানি <a name="M0.0183"></a> অপরাপি সমন্নাগতকথা নাম হোতি। তত্থ যেসং ‘‘চতুত্থমগ্গট্ঠো পুগ্গলো পত্তিধম্মৰসেন তীহি ফলেহি সমন্নাগতো’’তি লদ্ধি, সেয্যথাপি এতরহি অন্ধকানং <a name="P0.0079"></a>; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ হেট্ঠা চতূহি ফলেহি সমন্নাগতকথাযং ৰুত্তনযেনেৰ ৰেদিতব্বন্তি।</p>
<p class="centered">অপরাপি সমন্নাগতকথাৰণ্ণনা।</p>
<p class="subhead">১০. সব্বসংযোজনপ্পহানকথাৰণ্ণনা</p>
<p class="bodytext"><a name="para413"></a><span class="paranum">৪১৩</span>. ইদানি সংযোজনপ্পহানকথা নাম হোতি। তত্থ যেসং ‘‘নিপ্পরিযাযেনেৰ সব্বসংযোজনপ্পহানং <a name="V0.0179"></a> অরহত্ত’’ন্তি লদ্ধি, সেয্যথাপি এতরহি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। পুন <span class="bld">সব্বে সংযোজনা</span>তি পুট্ঠো হেট্ঠা ৰুত্তমগ্গত্তযেন পহীনে সন্ধায পটিক্খিপতি। দুতিযং পুট্ঠো তেন মগ্গেন অপ্পহীনস্স অভাৰা পটিজানাতি। <span class="bld">সক্কাযদিট্ঠি</span>আদীসুপি পঠমমগ্গেন পহীনভাৰং সন্ধায পটিক্খিপতি, চতুত্থমগ্গেন অনৰসেসপ্পহানং সন্ধায পটিজানাতি। এসেৰ নযো সব্বত্থাতি।</p>
<p class="centered">সব্বসংযোজনপ্পহানকথাৰণ্ণনা।</p>
<p class="centered">চতুত্থো ৰগ্গো।</p></div>
<p class="chapter">৫. পঞ্চমৰগ্গো</p>
<div class="chaptxt">
<p class="subhead">১. ৰিমুত্তিকথাৰণ্ণনা</p>
<p class="bodytext"><a name="para418"></a><span class="paranum">৪১৮</span>. ইদানি <a name="P0.0080"></a> ৰিমুত্তিকথা নাম হোতি। তত্থ ৰিপস্সনা, মগ্গো, ফলং, পচ্চৰেক্খণন্তি চতুন্নং ঞাণানং ৰিমুত্তিঞাণন্তি নামং। তেসু ৰিপস্সনাঞাণং নিচ্চনিমিত্তাদীহি ৰিমুত্তত্তা, তদঙ্গৰিমুত্তিভাৰেন ৰা ৰিমুত্তত্তা ৰিমুত্তিঞাণং। মগ্গো <a name="M0.0184"></a> সমুচ্ছেদৰিমুত্তি, ফলং পটিপ্পস্সদ্ধিৰিমুত্তি, পচ্চৰেক্খণঞাণং পন ৰিমুত্তিং জানাতীতি <span class="bld">ৰিমুত্তিঞাণং</span>। এৰং চতুব্বিধে ৰিমুত্তিঞাণে নিপ্পরিযাযেন ফলঞাণমেৰ ৰিমুত্তি। সেসানি ‘‘ৰিমুত্তানী’’তি ৰা ‘‘অৰিমুত্তানী’’তি ৰা ন ৰত্তব্বানি। তস্মা ‘‘ইদং নাম ৰিমুত্তিঞাণং ৰিমুত্ত’’ন্তি অৰত্বা অৰিসেসেনেৰ ‘‘ৰিমুত্তিঞাণং ৰিমুত্ত’’ন্তি যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা পরৰাদিস্স। পুন <span class="bld">যংকিঞ্চী</span>তি পুট্ঠো পচ্চৰেক্খণাদীনি সন্ধায পটিক্খিপতি। <span class="bld">পটিপন্নস্সা</span>তি পুট্ঠো মগ্গঞাণস্স অনাসৰতং সন্ধায পটিজানাতি। যস্মা পন তং সোতাপন্নস্স ফলে ঠিতস্স ঞাণং ন হোতি, তস্মা ৰিমুত্তং নাম ন হোতীতি চোদনত্থং পুন সকৰাদী <span class="bld">সোতাপন্নস্সা</span>তিআদিমাহ। ইমিনা উপাযেন সব্বত্থ অত্থো ৰেদিতব্বো।</p>
<p class="centered">ৰিমুত্তিকথাৰণ্ণনা।</p>
<p class="subhead">২. অসেখঞাণকথাৰণ্ণনা</p>
<p class="bodytext"><a name="para421"></a><span class="paranum">৪২১</span>. ইদানি <a name="V0.0180"></a> অসেখকথা নাম হোতি। তত্থ যস্মা আনন্দত্থেরাদযো সেখা ‘‘উল়ারো ভগৰা’’তিআদিনা নযেন অসেখে জানন্তি, তস্মা <a name="P0.0081"></a> ‘‘সেখস্স অসেখঞাণং অত্থী’’তি যেসং লদ্ধি, সেয্যথাপি উত্তরাপথকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">জানাতি পস্সতী</span>তি ইদং অত্তনা অধিগতস্স জাননৰসেন ৰুত্তং। <span class="bld">গোত্রভুনো</span>তিআদি হেট্ঠিমায ভূমিযং ঠিতস্স উপরূপরিঞাণস্স অভাৰদস্সনত্থং ৰুত্তং। <span class="bld">ননু আযস্মা আনন্দো সেখো ‘‘উল়ারো ভগৰা’’তি জানাতী</span>তি পরৰাদী অসেখে ভগৰতি পৰত্তত্তা তং অসেখঞাণন্তি ইচ্ছতি, ন পনেতং অসেখং। তস্মা এৰং পতিট্ঠাপিতাপি লদ্ধি অপ্পতিট্ঠাপিতাৰ হোতীতি।</p>
<p class="centered">অসেখঞাণকথাৰণ্ণনা।</p>
<p class="subhead">৩. ৰিপরীতকথাৰণ্ণনা</p>
<p class="bodytext"><a name="para424"></a><span class="paranum">৪২৪</span>. ইদানি ৰিপরীতকথা নাম হোতি। তত্থ ‘‘য্বাযং পথৰীকসিণে পথৰীসঞ্ঞী সমাপজ্জতি, তস্স তং ঞাণং ৰিপরীতঞাণ’’ন্তি যেসং লদ্ধি, সেয্যথাপি <a name="M0.0185"></a> অন্ধকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। পথৰিং নিস্সায উপ্পন্ননিমিত্তঞ্হি ন পথৰীযেৰ, তত্র চাযং পথৰীসঞ্ঞী। তস্মা ৰিপরীতঞাণন্তি অযমেতস্স অধিপ্পাযো। ততো সকৰাদী ‘‘লক্খণপথৰীপি সসম্ভারপথৰীপি নিমিত্তপথৰীপি পথৰীদেৰতাপি সব্বা পথৰীযেৰ, তাসু পথৰীতি ঞাণং ৰিপরীতং ন হোতি। অনিচ্চে নিচ্চন্তিআদিৰিপরিযেসো পন ৰিপরীতঞাণং নাম। কিং তে ইদং এতেসু অঞ্ঞতর’’ন্তি চোদেতুং <span class="bld">অনিচ্চে নিচ্চ</span>ন্তিআদিমাহ। ইতরো ৰিপল্লাসলক্খণাভাৰং সন্ধায পটিক্খিপতি, পথৰীনিমিত্তং সন্ধায পটিজানাতি।</p>
<p class="bodytext"><span class="bld">কুসল</span>ন্তি সেক্খপুথুজ্জনানং ঞাণং সন্ধায ৰুত্তং। <span class="bld">অত্থি অরহতো</span>তি পঞ্হেসুপি ৰিপল্লাসলক্খণাভাৰেন পটিক্খিপতি। পথৰীনিমিত্তং সন্ধায পটিজানাতি। <span class="bld">সব্বেৰ পথৰী</span>তি সব্বং তং পথৰীকসিণং লক্খণপথৰীযেৰ <a name="P0.0082"></a> হোতীতি পুচ্ছতি। সকৰাদী তথা অভাৰতো পটিক্খিপতি। <span class="bld">ননু পথৰী অত্থি, অত্থি চ কোচি পথৰিং পথৰিতো সমাপজ্জতী</span>তি পুচ্ছা সকৰাদিস্স <a name="V0.0181"></a>। তস্সত্থো – ননু নিমিত্তপথৰী অত্থি, অত্থি চ কোচি তং পথৰিং পথৰিতোযেৰ সমাপজ্জতি, ন আপতো ৰা তেজতো ৰাতি। <span class="bld">পথৰী অত্থী</span>তিআদি ‘‘যদি যং যথা অত্থি, তং তথা সমাপজ্জন্তস্স ঞাণং ৰিপরীতং হোতি, নিব্বানং অত্থি, তম্পি সমাপজ্জন্তস্স সব্বৰিপরিযেসসমুগ্ঘাতনং মগ্গঞাণম্পি তে ৰিপরীতং হোতূ’’তি দস্সনত্থং ৰুত্তন্তি।</p>
<p class="centered">ৰিপরীতকথাৰণ্ণনা।</p>
<p class="subhead">৪. নিযামকথাৰণ্ণনা</p>
<p class="bodytext"><a name="para428-431"></a><span class="paranum">৪২৮-৪৩১</span>. ইদানি নিযামকথা নাম হোতি। তত্থ যো পুগ্গলো সম্মত্তনিযামং ওক্কমিস্সতি, তং ‘‘ভব্বো এস ধম্মং অভিসমেতু’’ন্তি যস্মা ভগৰা জানাতি, তস্মা ‘‘অনিযতস্স পুথুজ্জনস্সেৰ সতো পুগ্গলস্স নিযামগমনায ঞাণং অত্থী’’তি যেসং লদ্ধি, সেয্যথাপি এতরহি উত্তরাপথকানং; তে সন্ধায <span class="bld">অনিযতস্সা</span>তি পুচ্ছা সকৰাদিস্স। তত্থ <span class="bld">নিযামগমনাযা</span>তি নিযামো ৰুচ্চতি মগ্গো, মগ্গগমনায মগ্গোক্কমনাযাতি অত্থো। যং পনস্স ঞাণং দিস্বা ভগৰা ‘‘ভব্বো অয’’ন্তি জানাতি, তং সন্ধায পটিঞ্ঞা পরৰাদিস্স।</p>
<p class="bodytext">অথস্স <a name="M0.0186"></a> সকৰাদী অযুত্তৰাদিতং দীপেতুং <span class="bld">নিযতস্সা</span>তি ৰিপরীতানুযোগমাহ। তত্থ পঠমপঞ্হে মগ্গেন নিযতস্স অনিযামগমনায ঞাণং নাম নত্থীতি পটিক্খিপতি। দুতিযে নত্থিভাৰেন পটিজানাতি। ততিযে অনিযতস্স নত্থীতি পুট্ঠত্তা লদ্ধিৰিরোধেন পটিক্খিপতি। পুন পঠমপঞ্হমেৰ চতুত্থং কত্বা নিযতস্স নিযামগমনাদিৰসেন তযো পঞ্হা কতা। তেসু পঠমে যস্মা আদিমগ্গেন নিযতস্স পুন তদত্থায ঞাণং নত্থি, তস্মা পটিক্খিপতি। দুতিযে <a name="P0.0083"></a> নত্থিভাৰেনেৰ পটিজানাতি। ততিযে লদ্ধিৰিরোধেনেৰ পটিক্খিপতি। পুন পঠমপঞ্হং অট্ঠমং কত্বা অনিযতস্স অনিযামগমনাদিৰসেন তযো পঞ্হা কতা। তেসং অত্থো ৰুত্তনযেনেৰ ৰেদিতব্বো। পুন পঠমপঞ্হমেৰ দ্বাদসমং কত্বা তংমূলকা <span class="bld">অত্থি নিযামো</span>তিআদযো পঞ্হা কতা। তত্থ যস্মা নিযামগমনায ঞাণং নাম মগ্গঞাণমেৰ হোতি, তস্মা তং সন্ধায <span class="bld">অত্থি নিযামো</span>তি ৰুত্তং। ইতরো পন নিযামোতি ৰুত্তে পটিক্খিপতি, ঞাণন্তি ৰুত্তে পটিজানাতি। <span class="bld">সতিপট্ঠানা</span>দীসুপি <a name="V0.0182"></a> এসেৰ নযো। পচ্চনীকং উত্তানত্থমেৰ। <span class="bld">গোত্রভুনো</span>তিআদি যেন যং অপ্পত্তং, তস্স তং নত্থীতি দস্সনত্থং ৰুত্তং। <span class="bld">ভগৰা জানাতী</span>তি অত্তনো ঞাণবলেন জানাতি, ন তস্স নিযামগমনঞাণসব্ভাৰতো। তস্মা ইমিনা কারণেন পতিট্ঠিতাপিস্স লদ্ধি অপ্পতিট্ঠিতাযেৰাতি।</p>
<p class="centered">নিযামকথাৰণ্ণনা।</p>
<p class="subhead">৫. পটিসম্ভিদাকথাৰণ্ণনা</p>
<p class="bodytext"><a name="para432-433"></a><span class="paranum">৪৩২-৪৩৩</span>. ইদানি পটিসম্ভিদাকথা নাম হোতি। তত্থ যেসং ‘‘যংকিঞ্চি অরিযানং ঞাণং, সব্বং লোকুত্তরমেৰা’’তি গহেত্বা ‘‘সব্বং ঞাণং পটিসম্ভিদা’’তি লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">সম্মুতিঞাণ</span>পঞ্হেসু পথৰীকসিণসম্মুতিযং সমাপত্তিঞাণং সন্ধায পটিক্খিপতি, নিরুত্তিঞাণং সন্ধায পটিজানাতি। যে কেচি সম্মুতিন্তি পঞ্হে পুথুজ্জনে সন্ধায পটিক্খিপতি। চেতোপরিযাযপঞ্হেসু পুথুজ্জনস্স ঞাণং সন্ধায পটিক্খিপতি, অরিযস্স ঞাণং সন্ধায পটিজানাতি। <span class="bld">সব্বা পঞ্ঞা</span>তিপঞ্হেসু কসিণসমাপত্তিপঞ্হং সন্ধায পটিক্খিপতি, লোকুত্তরং সন্ধায পটিজানাতি। <span class="bld">পথৰীকসিণসমাপত্তি</span>ন্তিআদি ‘‘যা এতেসু এত্তকেসু ঠানেসু পঞ্ঞা, কিং সব্বা সা পটিসম্ভিদা’’তি পুচ্ছনত্থং ৰুত্তং। <span class="bld">তেন</span> <a name="M0.0187"></a> <span class="bld">হি সব্বং ঞাণ</span>ন্তি যস্মা সব্বা লোকুত্তরপঞ্ঞা পটিসম্ভিদা <a name="P0.0084"></a>, তস্মা সব্বন্তি ৰচনং সামঞ্ঞফলেন সদ্ধিং পতিট্ঠাপেতীতি।</p>
<p class="centered">পটিসম্ভিদাকথাৰণ্ণনা।</p>
<p class="subhead">৬. সম্মুতিঞাণকথাৰণ্ণনা</p>
<p class="bodytext"><a name="para434-435"></a><span class="paranum">৪৩৪-৪৩৫</span>. ইদানি সম্মুতিঞাণকথা নাম হোতি। তত্থ সম্মুতিসচ্চং পরমত্থসচ্চন্তি দ্বে <a name="V0.0183"></a> সচ্চানি। যে পন এৰং ৰিভাগং অকত্বা সচ্চন্তি ৰচনসামঞ্ঞেন সম্মুতিঞাণম্পি ‘‘সচ্চারম্মণমেৰা’’তি ৰদন্তি, সেয্যথাপি অন্ধকা; তে অযুত্তৰাদিনোতি তেসং ৰাদৰিসোধনত্থং অযং কথা আরদ্ধা। তত্থ <span class="bld">ন ৰত্তব্ব</span>ন্তি পুচ্ছা পরৰাদিস্স, পরমত্থসচ্চং সন্ধায পটিঞ্ঞা সকৰাদিস্স। <span class="bld">সম্মুতিসচ্চম্হী</span>তি সম্মুতিং অনুপৰিট্ঠে সচ্চম্হি। পচ্চত্তে ৰা ভুম্মৰচনং, সম্মুতিসচ্চন্তি অত্থো। <span class="bld">সম্মুতিঞাণং সচ্চারম্মণঞ্ঞেৰা</span>তি পুচ্ছা সকৰাদিস্স, পটিঞ্ঞা ইতরস্স। ততো নং ‘‘যদি তং অৰিসেসেন সচ্চারম্মণঞ্ঞেৰ, তেন ঞাণেন দুক্খপরিঞ্ঞাদীনি করেয্যা’’তি চোদেতুং <span class="bld">তেন ঞাণেনা</span>তিআদিমাহ।</p>
<p class="centered">সম্মুতিঞাণকথাৰণ্ণনা।</p>
<p class="subhead">৭. চিত্তারম্মণকথাৰণ্ণনা</p>
<p class="bodytext"><a name="para436-438"></a><span class="paranum">৪৩৬-৪৩৮</span>. ইদানি চিত্তারম্মণকথা নাম হোতি। তত্থ চেতোপরিযাযে ঞাণন্তি ৰচনমত্তমেৰ গহেত্বা ‘‘তং ঞাণং চিত্তারম্মণমেৰা’’তি যেসং লদ্ধি, সেয্যথাপি এতরহি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথস্স ‘‘যো সরাগাদিৰসেন চিত্তং জানাতি, তস্স রাগাদযোপি আরম্মণা হোন্তি, তস্মা ন ৰত্তব্বং তং চিত্তারম্মণঞ্ঞেৰা’’তি চোদনত্থং <span class="bld">ননু অত্থি কোচী</span>তিআদি আরদ্ধং। <span class="bld">ফস্সারম্মণে</span>তি <a name="P0.0085"></a> ফস্সসঙ্খাতে আরম্মণে। <span class="bld">ৰেদনারম্মণে</span>তিআদীসুপি এসেৰ নযো। পুন <span class="bld">ফস্সারম্মণে ঞাণং ন ৰত্তব্ব</span>ন্তি পুট্ঠো ফস্সস্স ফুসনলক্খণং <a name="M0.0188"></a> মনসিকরোতো ফস্সোৰারম্মণং হোতীতি পটিজানাতি। <span class="bld">কিং পনেতং ফস্সপরিযাযে ঞাণ</span>ন্তি পুট্ঠো পন তাদিসস্স সুত্তপদস্স অভাৰা পটিক্খিপতি। ৰেদনাদীসুপি এসেৰ নযো। ইদানি যং নিস্সায লদ্ধি, তদেৰ দস্সেত্বা লদ্ধিং পতিট্ঠাপেতুং <span class="bld">ননু চেতোপরিযাযে ঞাণ</span>ন্তিআদিমাহ। সা পনেসা ৰচনমত্তাভিনিৰেসেন পতিট্ঠাপিতাপি অপ্পতিট্ঠাপিতাৰ হোতীতি।</p>
<p class="centered">চিত্তারম্মণকথাৰণ্ণনা।</p>
<p class="subhead">৮. অনাগতঞাণকথাৰণ্ণনা</p>
<p class="bodytext"><a name="para439-440"></a><span class="paranum">৪৩৯-৪৪০</span>. ইদানি <a name="V0.0184"></a> অনাগতঞাণকথা নাম হোতি। তত্থ অনাগতং নাম অন্তরম্পি অত্থি, অনন্তরম্পি। তেসু অনন্তরে একন্তেনেৰ ঞাণং নত্থি। যথা চ অনন্তরে, তথা একৰীথিএকজৰনপরিযাপন্নেপি। তত্থ যে সব্বস্মিম্পি অনাগতে ঞাণং ইচ্ছন্তি, সেয্যথাপি অন্ধকা; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যং তে অনাগতে ঞাণং, কিং তেন অনন্তরং অনাগতং মূলাদিৰসেন জানাতী’’তি চোদেতুং <span class="bld">অনাগতং মূলতো</span>তিআদিমাহ। তত্থ <span class="bld">মূলতো</span>তিআদীনি সব্বানি কারণৰেৰচনানেৰ। কারণঞ্হি যং অত্তনো ফলং করোতি, তং তত্থ মূলযতি পতিট্ঠাতীতি <span class="bld">মূলং</span>। ততো চ তং হিনোতি পৰত্তযতীতি <span class="bld">হেতু</span>। তদেৰ তং নিদেতি ‘‘হন্দ নং গণ্হথা’’তি। নিয্যাতেতি ৰিযাতি <span class="bld">নিদানং</span>। ততো তং সম্ভৰতীতি <span class="bld">সম্ভৰো</span>। পভৰতীতি <span class="bld">পভৰো</span>। তত্থ চ তং সমুট্ঠাতি, তং ৰা নং সমুট্ঠাপেতীতি <span class="bld">সমুট্ঠানং</span>। তদেৰ নং আহরতীতি <span class="bld">আহারো</span>। তঞ্চস্স অপরিচ্চজিতব্বট্ঠেন <span class="bld">আরম্মণং</span>। তদেৰ চেতং পটিচ্চ এতীতি <span class="bld">পচ্চযো</span>। ততো নং সমুদেতীতি <span class="bld">সমুদযো</span>তি ৰুচ্চতি। যস্মা <a name="P0.0086"></a> পন অনন্তরং চিত্তং এতেহাকারেহি ন সক্কা জানিতুং, তস্মা <span class="bld">ন হেৰ</span>ন্তি পটিক্খিপতি। <span class="bld">অনাগতং হেতুপচ্চযত</span>ন্তি যা অনন্তরানাগতে চিত্তে হেতুপচ্চযতা, তং জানাতি। যে তত্থ ধম্মা হেতুপচ্চযা হোন্তি, তে জানাতীতি অত্থো। সেসপদেসুপি এসেৰ নযো। <span class="bld">গোত্রভুনো</span>তিআদি যস্মিং অনাগতে ঞাণং ন উপ্পজ্জতি, তং সরূপতো দস্সেতুং ৰুত্তং। <span class="bld">পাটলিপুত্তস্সা</span>তি <a name="M0.0189"></a> সুত্তং যস্মিং অনাগতে ঞাণং উপ্পজ্জতি, তং দস্সেতুং আহটং। যস্মা পনেতং ন সব্বস্মিং অনাগতে ঞাণস্স সাধকং; তস্মা অনাহটমেৰাতি।</p>
<p class="centered">অনাগতঞাণকথাৰণ্ণনা।</p>
<p class="subhead">৯. পটুপ্পন্নঞাণকথাৰণ্ণনা</p>
<p class="bodytext"><a name="para441-442"></a><span class="paranum">৪৪১-৪৪২</span>. ইদানি পটুপ্পন্নঞাণকথা নাম হোতি। তত্থ যেসং ‘‘সব্বসঙ্খারেসু অনিচ্চতো দিট্ঠেসু তম্পি ঞাণং অনিচ্চতো দিট্ঠং হোতী’’তি ৰচনং নিস্সায ‘‘অৰিসেসেন সব্বস্মিং পচ্চুপ্পন্নে ঞাণং অত্থী’’তি লদ্ধি, সেয্যথাপি অন্ধকানং; তে সন্ধায <span class="bld">পটুপ্পন্নে</span>তি পুচ্ছা <a name="V0.0185"></a> সকৰাদিস্স, পটিঞ্ঞা ইতরস্স। অথ নং ‘‘যদি অৰিসেসেন পটুপ্পন্নে ঞাণং অত্থি, খণপচ্চুপ্পন্নেপি তেন ভৰিতব্বং। এৰং সন্তে দ্বিন্নং ঞাণানং একতো অভাৰা তেনেৰ ঞাণেন তং জানিতব্বং হোতী’’তি চোদনত্থং <span class="bld">তেনা</span>তি অনুযোগো সকৰাদিস্স। তত্থ পঠমপঞ্হে তেনেৰ তং জানিতুং ন সক্কাতি পটিক্খেপো ইতরস্স। দুতিযপঞ্হে সন্ততিং সন্ধায পটিঞ্ঞা তস্সেৰ। পটিপাটিতো ভঙ্গং পস্সন্তো ভঙ্গানুপস্সনেনেৰ ভঙ্গানুপস্সনাঞাণং পস্সতীতি অধিপ্পাযো। <span class="bld">তেন ঞাণেন তং ঞাণং জানাতী</span>তিআদীসুপি এসেৰ নযো। <span class="bld">তেন ফস্সেন তং ফস্স</span>ন্তিআদীনিস্স লেসোকাসনিৰারণত্থং ৰুত্তানি <a name="P0.0087"></a>। যং পনেতেন লদ্ধিপতিট্ঠাপনত্থং <span class="bld">ননু সব্বসঙ্খারে</span>তিআদি ৰুত্তং। তত্থ নযতো তং ঞাণং দিট্ঠং হোতি, ন আরম্মণতোতি অধিপ্পাযেন পটিঞ্ঞা সকৰাদিস্স। তস্মা এৰং পতিট্ঠিতাপিস্স লদ্ধি অপ্পতিট্ঠিতাৰ হোতি।</p>
<p class="centered">পটুপ্পন্নঞাণকথাৰণ্ণনা।</p>
<p class="subhead">১০. ফলঞাণকথাৰণ্ণনা</p>
<p class="bodytext"><a name="para443-444"></a><span class="paranum">৪৪৩-৪৪৪</span>. ইদানি ফলে ঞাণকথা নাম হোতি। তত্থ ‘‘বুদ্ধাপি সত্তানং অরিযফলপ্পত্তিযা ধম্মং দেসেন্তি সাৰকাপি, ইতি ইমিনা সামঞ্ঞেন <a name="M0.0190"></a> বুদ্ধানং ৰিয সাৰকানম্পি তেন তেন সত্তেন পত্তব্বে ফলে ঞাণং অত্থী’’তি যেসং লদ্ধি, সেয্যথাপি অন্ধকানং; তে সন্ধায <span class="bld">সাৰকস্সা</span>তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি সাৰকস্স ফলে ঞাণং অত্থি, যথা বুদ্ধা সমানেপি সোতাপত্তিফলে অত্তনো ঞাণবলেন ‘অযং একবীজী, অযং কোলংকোলো, অযং সত্তক্খত্তুপরমো’তি ফলস্সকতং পঞ্ঞপেন্তি, কিং তে এৰং সাৰকোপী’’তি চোদেতুং <span class="bld">সাৰকো ফলস্স কতং পঞ্ঞপেতী</span>তি আহ। ইতরো পটিক্খিপতি।</p>
<p class="bodytext"><span class="bld">অত্থি সাৰকস্স ফলপরোপরিযত্তী</span>তিআদি ফলে ঞাণস্স অত্থিতায পচ্চযপুচ্ছনত্থং ৰুত্তং। অযঞ্হেত্থ অধিপ্পাযো – বুদ্ধানং ‘‘ইদং ফলং পরং, ইদং ওপর’’ন্তি এৰং ফলানং উচ্চাৰচভাৰজাননসঙ্খাতা ফলে পরোপরিযত্তি নাম অত্থি। তথা ইন্দ্রিযপুগ্গলপরোপরিযত্তিযো, তাসং <a name="V0.0186"></a> অত্থিতায তস্স তস্স পুগ্গলস্স তেসং তেসং ইন্দ্রিযানং ৰসেন তং তং ফলং জানন্তি, কিং তে সাৰকস্সাপি এতা পরোপরিযত্তিযো অত্থীতি।</p>
<p class="bodytext"><span class="bld">অত্থি সাৰকস্স খন্ধপঞ্ঞত্তী</span>তিআদীনিপি ‘‘যদি তে সাৰকস্স বুদ্ধানং ৰিয ফলে ঞাণং অত্থি, ইমা হি পিস্স পঞ্ঞত্তীহি <a name="P0.0088"></a> ভৰিতব্বং। কিমস্স তা অত্থি, সক্কোতি সো এতা পঞ্ঞত্তিযো অত্তনো বলেন জানিতুং ৰা পঞ্ঞপেতুং ৰা’’তি চোদনত্থং ৰুত্তানি। <span class="bld">সাৰকো জিনো</span>তিআদি ‘‘যদি সাৰকস্স বুদ্ধানং ৰিয ফলে ঞাণং অত্থি, এৰং সন্তে স্বেৰ জিনো’’তি চোদনত্থং ৰুত্তং। <span class="bld">সাৰকো অনুপ্পন্নস্সা</span>তি পঞ্হেপি অযমেৰ নযো। <span class="bld">অঞ্ঞাণী</span>তি পঞ্হে অৰিজ্জাসঙ্খাতস্স অঞ্ঞাণস্স ৰিহতত্তা পটিক্খিত্তো, ন পনস্স বুদ্ধানং ৰিয ফলে ঞাণং অত্থি। তস্মা অপ্পতিট্ঠিতোৰ পরৰাদীৰাদোতি।</p>
<p class="centered">ফলঞাণকথাৰণ্ণনা।</p>
<p class="centered">পঞ্চমো ৰগ্গো।</p>
<p class="centered">মহাপণ্ণাসকো সমত্তো।</p></div>
<p class="chapter">৬. ছট্ঠৰগ্গো</p>
<div class="chaptxt">
<p class="subhead">১. নিযামকথাৰণ্ণনা</p>
<p class="bodytext"><a name="para445-447"></a><span class="paranum">৪৪৫-৪৪৭</span>. ইদানি <a name="M0.0191"></a> <a name="P0.0089"></a> নিযামকথা নাম হোতি। তত্থ <span class="bld">নিযামো</span>তি ‘‘ভব্বো নিযামং ওক্কমিতুং কুসলেসু ধম্মেসু সম্মত্ত’’ন্তি (পু॰ প॰ ১৩) ৰচনতো অরিযমগ্গো ৰুচ্চতি। যস্মা পন তস্মিং উপ্পজ্জিত্বা নিরুদ্ধেপি পুগ্গলো অনিযতো নাম ন হোতি, তস্মা ‘‘সো নিযামো নিচ্চট্ঠেন অসঙ্খতো’’তি যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। ততো ‘‘যদি সো অসঙ্খতো, এৰরূপেন তেন ভৰিতব্ব’’ন্তি দীপেন্তো <span class="bld">নিব্বান</span>ন্তিআদিমাহ। সংসন্দনপুচ্ছা উত্তানত্থাযেৰ।</p>
<p class="bodytext"><span class="bld">অত্থি</span> <a name="V0.0187"></a> <span class="bld">কেচী</span>তিআদি নিযামস্স সঙ্খতভাৰদীপনত্থং ৰুত্তং। <span class="bld">মগ্গো অসঙ্খতো</span>তিপঞ্হে তস্স উপ্পাদনিরোধভাৰতো পটিক্খিপতীতি। <span class="bld">নিযামো সঙ্খতো</span>তিপঞ্হে নিরুদ্ধেপি মগ্গে নিযামস্স অত্থিতং সন্ধায পটিক্খিপতি। <span class="bld">সোতাপত্তিনিযামো</span>তিআদিপঞ্হেসুপি অনুলোমতো চ পটিলোমতো চ ইমিনাৰ নযেন অত্থো ৰেদিতব্বো। <span class="bld">পঞ্চ অসঙ্খতানী</span>তি পুট্ঠো পঞ্চন্নং অসঙ্খতানং আগতট্ঠানং অপস্সন্তো পটিক্খিপতি। দুতিযং পুট্ঠো চতুন্নং সম্মত্তনিযামানং নিযামৰচনতো নিব্বানস্স চ অসঙ্খতভাৰতো পটিজানাতি। মিচ্ছত্তনিযামপঞ্হো নিযামৰচনমত্তেন অসঙ্খততায অযুত্তভাৰদীপনত্থং ৰুত্তোতি।</p>
<p class="centered">নিযামকথাৰণ্ণনা।</p>
<p class="subhead">২. পটিচ্চসমুপ্পাদকথাৰণ্ণনা</p>
<p class="bodytext"><a name="para448"></a><span class="paranum">৪৪৮</span>. ইদানি পটিচ্চসমুপ্পাদকথা নাম হোতি। তত্থ যেসং নিদানৰগ্গে ‘‘উপ্পাদা ৰা তথাগতানং অনুপ্পাদা ৰা তথাগতানং <a name="P0.0090"></a> ঠিতাৰ সা ধাতু ধম্মট্ঠিততা’’তিআদিৰচনতো (সং॰ নি॰ ২.২০) ‘‘পটিচ্চসমুপ্পাদো অসঙ্খতো’’তি লদ্ধি, সেয্যথাপি পুব্বসেলিযানঞ্চ মহিসাসকানঞ্চ; তে সন্ধায পুচ্ছা সকৰাদিস্স, পটিঞ্ঞা ইতরস্স।</p>
<p class="bodytext"><a name="para449"></a><span class="paranum">৪৪৯</span>. <span class="bld">অৰিজ্জা</span> <a name="M0.0192"></a> <span class="bld">অসঙ্খতা</span>তি আদযো পঞ্হা অৰিজ্জাদীনংযেৰ পটিচ্চসমুপ্পাদভাৰদস্সনত্থং ৰুত্তা। যেন পনত্থেন তত্থ একেকং অঙ্গং ‘‘পটিচ্চসমুপ্পাদো’’তি ৰুচ্চতি, সো পটিচ্চসমুপ্পাদৰিভঙ্গে ৰুত্তোযেৰ।</p>
<p class="bodytext"><a name="para451"></a><span class="paranum">৪৫১</span>. <span class="bld">অৰিজ্জাপচ্চযা সঙ্খারাতি যা তত্থ ধম্মট্ঠিততা</span>তিআদি যেন সুত্তেন লদ্ধি পতিট্ঠাপিতা, তস্সেৰ অত্থদস্সনেন লদ্ধিভিন্দনত্থং ৰুত্তং। অযঞ্হেত্থ অত্থো – যা অযং হেট্ঠা ‘‘ঠিতাৰ সা ধাতু ধম্মট্ঠিততা ধম্মনিযামতা’’তি ৰুত্তা ন সা অঞ্ঞত্র অৰিজ্জাদীহি ৰিসুং একা অত্থি। অৰিজ্জাদীনং পন পচ্চযানংযেৰেতং নামং। উপ্পন্নেপি হি তথাগতে অনুপ্পন্নেপি অৰিজ্জাতো সঙ্খারা সম্ভৰন্তি, সঙ্খারাদীহি চ ৰিঞ্ঞাণাদীনি, তস্মা ‘‘অৰিজ্জাপচ্চযা সঙ্খারা’’তি <a name="V0.0188"></a> যা এতস্মিং পদে সঙ্খারধম্মানং কারণট্ঠেন ঠিততাতি ধম্মট্ঠিততা। তেসংযেৰ চ ধম্মানং কারণট্ঠেনেৰ নিযামতাতি ধম্মনিযামতাতি অৰিজ্জা ৰুচ্চতি। সা চ অসঙ্খতা, নিব্বানঞ্চ অসঙ্খতন্তি পুচ্ছতি। পরৰাদী লদ্ধিৰসেন পটিজানিত্বা পুন <span class="bld">দ্বে অসঙ্খতানী</span>তি পুট্ঠো সুত্তাভাৰেন পটিক্খিপিত্বা লদ্ধিৰসেনেৰ পটিজানাতি। সেসপদেসুপি এসেৰ নযো। হেট্ঠা ৰুত্তসদিসং পন তত্থ ৰুত্তনযেনেৰ ৰেদিতব্বন্তি।</p>
<p class="centered">পটিচ্চসমুপ্পাদকথাৰণ্ণনা।</p>
<p class="subhead">৩. সচ্চকথাৰণ্ণনা</p>
<p class="bodytext"><a name="para452-454"></a><span class="paranum">৪৫২-৪৫৪</span>. ইদানি সচ্চকথা নাম হোতি। তত্থ যেসং ‘‘চত্তারিমানি, ভিক্খৰে, তথানি অৰিতথানী’’তি (সং॰ নি॰ ৫.১০৯০) সুত্তং নিস্সায ‘‘চত্তারি সচ্চানি নিচ্চানি অসঙ্খতানী’’তি লদ্ধি, সেয্যথাপি পুব্বসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অযঞ্হিস্স অধিপ্পাযো – দুক্খসমুদযমগ্গেসু ৰত্থুসচ্চং সঙ্খতং, লক্খণসচ্চং <a name="P0.0091"></a> অসঙ্খতং। নিরোধে ৰত্থুসচ্চং নাম নত্থি অসঙ্খতমেৰ তন্তি। তস্মা <span class="bld">আমন্তা</span>তি আহ। তং পনস্স লদ্ধিমত্তমেৰ। সো হি দুক্খং ৰত্থুসচ্চং ইচ্ছতি, তথা সমুদযং মগ্গঞ্চ। যানি পন নেসং বাধনপভৰনিয্যানিকলক্খণানি, তানি লক্খণসচ্চং নামাতি, ন চ বাধনলক্খণাদীহি অঞ্ঞানি দুক্খাদীনি নাম অত্থীতি। <span class="bld">তাণানী</span>তিআদীসু অধিপ্পাযো ৰুত্তনযেনেৰ ৰেদিতব্বো।</p>
<p class="bodytext"><span class="bld">দুক্খসচ্চ</span>ন্তি <a name="M0.0193"></a> পঞ্হে লদ্ধিৰসেন লক্খণং সন্ধায পটিজানাতি। <span class="bld">দুক্খ</span>ন্তি পঞ্হে ৰত্থুং সন্ধায পটিক্খিপতি। ইতো পরং সুদ্ধিকপঞ্হা চ সংসন্দনপঞ্হা চ সব্বে পাল়িঅনুসারেনেৰ ৰেদিতব্বা। অৰসানে লদ্ধিপতিট্ঠাপনত্থং আহটসুত্তং অত্থস্স মিচ্ছা গহিতত্তা অনাহটসদিসমেৰাতি।</p>
<p class="centered">সচ্চকথাৰণ্ণনা।</p>
<p class="subhead">৪. আরুপ্পকথাৰণ্ণনা</p>
<p class="bodytext"><a name="para455-456"></a><span class="paranum">৪৫৫-৪৫৬</span>. ইদানি <a name="V0.0189"></a> আরুপ্পকথা নাম হোতি। তত্থ যেসং ‘‘চত্তারো আরুপ্পা আনেঞ্জা’’তি ৰচনং নিস্সায ‘‘সব্বেপি তে ধম্মা অসঙ্খতা’’তি লদ্ধি, তে সন্ধায <span class="bld">আকাসানঞ্চাযতন</span>ন্তি পুচ্ছা সকৰাদিস্স, পটিঞ্ঞা ইতরস্স। সেসমেত্থ উত্তানত্থমেৰাতি। সাধকসুত্তম্পি অত্থং অজানিত্বা আহটত্তা অনাহটসদিসমেৰাতি।</p>
<p class="centered">আরুপ্পকথাৰণ্ণনা।</p>
<p class="subhead">৫. নিরোধসমাপত্তিকথাৰণ্ণনা</p>
<p class="bodytext"><a name="para457-459"></a><span class="paranum">৪৫৭-৪৫৯</span>. ইদানি নিরোধসমাপত্তিকথা নাম হোতি। তত্থ <span class="bld">নিরোধসমাপত্তী</span>তি চতুন্নং খন্ধানং অপ্পৰত্তি। যস্মা পন সা করিযমানা করিযতি, সমাপজ্জিযমানা সমাপজ্জিযতি, তস্মা নিপ্ফন্নাতি ৰুচ্চতি। সঙ্খতাসঙ্খতলক্খণানং পন <a name="P0.0092"></a> অভাৰেন ন ৰত্তব্বা ‘‘সঙ্খতাতি ৰা অসঙ্খতা’’তি ৰা। তত্থ যেসং ‘‘যস্মা সঙ্খতা ন হোতি, তস্মা অসঙ্খতা’’তি লদ্ধি, সেয্যথাপি অন্ধকানঞ্চেৰ উত্তরাপথকানঞ্চ; তে সন্ধায <span class="bld">নিরোধসমাপত্তী</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">উপ্পাদেন্তী</span>তিআদি সমাপজ্জনপটিলাভৰসেনেৰ ৰুত্তং। যথা পন রূপাদযো অসঙ্খতধম্মে উপ্পাদেন্তি; ন তথা তং কেচি উপ্পাদেন্তি নাম। <span class="bld">নিরোধা ৰোদানং ৰুট্ঠান</span>ন্তি ফলসমাপত্তি ৰেদিতব্বা। অসঙ্খতা পন তং <a name="M0.0194"></a> নত্থিযেৰ, তস্মা পটিক্খিপতি। <span class="bld">তেন হী</span>তি যস্মা সঙ্খতা ন হোতি, তস্মা অসঙ্খতাতি লদ্ধি। ইদং পন অসঙ্খতভাৰে কারণং ন হোতীতি ৰুত্তম্পি অৰুত্তসদিসমেৰাতি।</p>
<p class="centered">নিরোধসমাপত্তিকথাৰণ্ণনা।</p>
<p class="subhead">৬. আকাসকথাৰণ্ণনা</p>
<p class="bodytext"><a name="para460-462"></a><span class="paranum">৪৬০-৪৬২</span>. ইদানি আকাসকথা নাম হোতি। তত্থ তিৰিধো আকাসো – পরিচ্ছেদাকাসো <a name="V0.0190"></a>, কসিণুগ্ঘাটিমাকাসো, অজটাকাসো। ‘‘তুচ্ছাকাসো’’তিপি তস্সেৰ নামং। তেসু পরিচ্ছেদাকাসো সঙ্খতো, ইতরে <span class="bld">দ্বে</span> পঞ্ঞত্তিমত্তা। যেসং পন ‘‘দুৰিধোপি যস্মা সঙ্খতো ন হোতি, তস্মা অসঙ্খতো’’তি লদ্ধি, সেয্যথাপি উত্তরাপথকানং মহিসাসকানঞ্চ; তে সন্ধায <span class="bld">আকাসো</span>তি পুচ্ছা সকৰাদিস্স, পটিঞ্ঞা ইতরস্স। সেসমেত্থ উত্তানত্থমেৰাতি।</p>
<p class="centered">আকাসকথাৰণ্ণনা।</p>
<p class="subhead">৭. আকাসো সনিদস্সনোতিকথাৰণ্ণনা</p>
<p class="bodytext"><a name="para463-464"></a><span class="paranum">৪৬৩-৪৬৪</span>. ইদানি আকাসো সনিদস্সনোতিকথা নাম হোতি। তত্থ যেসং তাল়চ্ছিদ্দাদীসু ঞাণপ্পৰত্তিং নিস্সায ‘‘সব্বোপি অজটাকাসো <a name="P0.0093"></a> সনিদস্সনো’’তি লদ্ধি, সেয্যথাপি অন্ধকানং <a name="V0.0191"></a>; তে সন্ধায <span class="bld">আকাসো সনিদস্সনো</span>তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি সনিদস্সনো, এৰংৰিধো ভৰেয্যা’’তি চোদনত্থং <span class="bld">রূপন্তি</span>আদি ৰুত্তং। <span class="bld">চক্খুঞ্চ পটিচ্চা</span>তিপঞ্হেসু এৰরূপস্স সুত্তস্স অভাৰেন পটিক্খিপিত্বা তুলন্তরিকাদীনং উপলদ্ধিং নিস্সায পটিজানাতি। <span class="bld">দ্বিন্নং রুক্খানং অন্তর</span>ন্তি এত্থ রুক্খরূপং চক্খুনা দিস্বা অন্তরে রূপাভাৰতো আকাসন্তি মনোদ্বারৰিঞ্ঞাণং উপ্পজ্জতি, ন চক্খুৰিঞ্ঞাণং। সেসেসুপি এসেৰ নযো। তস্মা অসাধকমেতন্তি।</p>
<p class="centered">আকাসো সনিদস্সনোতিকথাৰণ্ণনা।</p>
<p class="subhead">১০. পথৰীধাতুসনিদস্সনাতিআদিকথাৰণ্ণনা</p>
<p class="bodytext"><a name="para465-470"></a><span class="paranum">৪৬৫-৪৭০</span>. ইদানি <a name="M0.0195"></a> পথৰীধাতু সনিদস্সনাতিআদিকথা নাম হোতি। তত্থ যেসং পাসাণউদকজালরুক্খচলনানঞ্চেৰ পঞ্চিন্দ্রিযপতিট্ঠোকাসানঞ্চ ৰণ্ণাযতনং কাযৰিঞ্ঞত্তিকালে হত্থপাদাদিরূপঞ্চ দিস্বা ‘‘পথৰীধাতুআদযো সনিদস্সনা’’তি লদ্ধি, সেয্যথাপি অন্ধকানং; তে সন্ধায সব্বকথাসু আদিপুচ্ছা সকৰাদিস্স, পটিঞ্ঞা ইতরস্স। সেসং সব্বত্থ পাল়িঅনুসারেন চেৰ হেট্ঠা ৰুত্তনযেন চ ৰেদিতব্বন্তি। <span class="bld">পথৰীধাতু সনিদস্সনা</span>তি আদিং কত্বা <span class="bld">কাযকম্মং সনিদস্সন</span>ন্তি পরিযোসানকথা নিট্ঠিতা।</p>
<p class="centered">ছট্ঠো ৰগ্গো।</p></div>
<p class="chapter">৭. সত্তমৰগ্গো</p>
<div class="chaptxt">
<p class="subhead">১. সঙ্গহিতকথাৰণ্ণনা</p>
<p class="bodytext"><a name="para471-472"></a><span class="paranum">৪৭১-৪৭২</span>. ইদানি <a name="P0.0094"></a> সঙ্গহিতকথা নাম হোতি। তত্থ যস্মা দামাদীহি বলিবদ্দাদযো ৰিয কেচি ধম্মা কেহিচি ধম্মেহি সঙ্গহিতা নাম নত্থি, তস্মা ‘‘নত্থি কেচি ধম্মা কেহিচি ধম্মেহি সঙ্গহিতা, এৰং সন্তে একৰিধেন রূপসঙ্গহোতিআদি নিরত্থক’’ন্তি যেসং লদ্ধি, সেয্যথাপি রাজগিরিকানঞ্চেৰ সিদ্ধত্থিকানঞ্চ; তে সন্ধায অঞ্ঞেনত্থেন সঙ্গহভাৰং দস্সেতুং পুচ্ছা সকৰাদিস্স, অত্তনো লদ্ধিৰসেন পটিঞ্ঞা ইতরস্স। ইদানি যেনত্থেন সঙ্গহো লব্ভতি, তং দস্সেতুং <span class="bld">ননু অত্থি কেচি ধম্মা</span>তিআদি আরদ্ধং। তং সব্বং হেট্ঠা ৰুত্তনযত্তা উত্তানত্থমেৰ। যা পনেসা পরৰাদিনা লদ্ধিপতিট্ঠাপনত্থং <span class="bld">যথা দামেন ৰা</span>তিআদিকা উপমা আহটা, সকৰাদিনা তং অনভিনন্দিত্বা অপ্পটিক্কোসিত্বা ‘‘হঞ্চি দামেন ৰা’’তি তস্স লদ্ধি ভিন্নাতি ৰেদিতব্বা। অযঞ্হেত্থ অত্থো – যদি তে দামাদীহি বলিবদ্দাদযো সঙ্গহিতা নাম, অত্থি কেচি ধম্মা কেহিচি ধম্মেহি সঙ্গহিতাতি।</p>
<p class="centered">সঙ্গহিতকথাৰণ্ণনা।</p>
<p class="subhead">২. সম্পযুত্তকথাৰণ্ণনা</p>
<p class="bodytext"><a name="para473-474"></a><span class="paranum">৪৭৩-৪৭৪</span>. ইদানি <a name="M0.0196"></a> সম্পযুত্তকথা নাম হোতি। তত্থ যস্মা তিলম্হি তেলং ৰিয ন ৰেদনাদযো সঞ্ঞাদীসু অনুপৰিট্ঠা, তস্মা ‘‘নত্থি কেচি ধম্মা কেহিচি ধম্মেহি সম্পযুত্তা, এৰং সন্তে <a name="V0.0192"></a> ঞাণসম্পযুত্তন্তিআদি নিরত্থকং হোতী’’তি যেসং লদ্ধি, সেয্যথাপি <a name="P0.0095"></a> রাজগিরিকসিদ্ধত্থিকানঞ্ঞেৰ; তে সন্ধায অঞ্ঞেনেৰত্থেন সম্পযুত্ততং দস্সেতুং পুচ্ছা সকৰাদিস্স, অত্তনো লদ্ধিৰসেন পটিঞ্ঞা ইতরস্স। সেসমিধাপি হেট্ঠা ৰুত্তনযত্তা উত্তানত্থমেৰ। যো পনেস পরৰাদিনা ‘‘যথা তিলম্হি তেল’’ন্তিআদিকো উপমাপঞ্হো আহটো, সো যস্মা ৰেদনাসঞ্ঞানং ৰিয তিলতেলানং লক্খণতো নানত্তৰৰত্থানং নত্থি। সব্বেসুপি হি তিলঅট্ঠিতচেসু তিলোতি ৰোহারমত্তং, তেনেৰ তিলং নিব্বত্তেত্বা গহিতে পুরিমসণ্ঠানেন তিলো নাম ন পঞ্ঞাযতি, তস্মা অনাহটসদিসোৰ হোতীতি।</p>
<p class="centered">সম্পযুত্তকথাৰণ্ণনা।</p>
<p class="subhead">৩. চেতসিককথাৰণ্ণনা</p>
<p class="bodytext"><a name="para475-477"></a><span class="paranum">৪৭৫-৪৭৭</span>. ইদানি চেতসিককথা নাম হোতি। তত্থ যস্মা ফস্সিকাদযো নাম নত্থি, তস্মা ‘‘চেতসিকেনাপি ন ভৰিতব্বং, ইতি নত্থি চেতসিকো ধম্মো’’তি যেসং লদ্ধি, সেয্যথাপি রাজগিরিকসিদ্ধত্থিকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">সহজাতো</span>তি সম্পযুত্তসহজাতং সন্ধায ৰুত্তং। <span class="bld">ফস্সিকা</span>তি তাদিসং ৰোহারং অপস্সন্তস্স পুচ্ছা পরৰাদিস্স। কিং ৰোহারেন, যথা চিত্তনিস্সিতকোতি চেতসিকো, এৰং সোপি ফস্সনিস্সিতত্তা ফস্সিকোতি ৰুত্তে দোসো নত্থীতি পটিঞ্ঞা সকৰাদিস্স। সেসং উত্তানত্থমেৰাতি।</p>
<p class="centered">চেতসিককথাৰণ্ণনা।</p>
<p class="subhead">৪. দানকথাৰণ্ণনা</p>
<p class="bodytext"><a name="para478"></a><span class="paranum">৪৭৮</span>. ইদানি <a name="M0.0197"></a> দানকথা নাম হোতি। তত্থ দানং নাম তিৰিধং – চাগচেতনাপি, ৰিরতিপি, দেয্যধম্মোপি। ‘‘সদ্ধা হিরিযং কুসলঞ্চ <a name="P0.0096"></a> দান’’ন্তি (অ॰ নি॰ ৮.৩০) আগতট্ঠানে চাগচেতনা দানং। ‘‘অভযং দেতী’’তি (অ॰ নি॰ ৮.৩৯) আগতট্ঠানে ৰিরতি। ‘‘দানং দেতি অন্নং পান’’ন্তি আগতট্ঠানে দেয্যধম্মো। তত্থ চাগচেতনা ‘‘দেতি ৰা দেয্যধম্মং, দেন্তি <a name="V0.0193"></a> ৰা এতায দেয্যধম্ম’’ন্তি দানং। ৰিরতি অৰখণ্ডনট্ঠেন লৰনট্ঠেন ৰা দানং। সা হি উপ্পজ্জমানা ভযভেরৰাদিসঙ্খাতং দুস্সীল্যচেতনং দাতি খণ্ডেতি লুনাতি ৰাতি দানং। দেয্যধম্মো দিয্যতীতি দানং। এৰমেতং তিৰিধম্পি অত্থতো চেতসিকো চেৰ ধম্মো দেয্যধম্মো চাতি দুৰিধং হোতি। তত্থ যেসং ‘‘চেতসিকোৰ ধম্মো দানং, ন দেয্যধম্মো’’তি লদ্ধি, সেয্যথাপি রাজগিরিকসিদ্ধত্থিকানং; তে সন্ধায <span class="bld">চেতসিকো</span>তি পুচ্ছা সকৰাদিস্স, পটিঞ্ঞা ইতরস্স। অথ নং দেয্যধম্মৰসেন চোদেতুং <span class="bld">লব্ভা</span>তি পুচ্ছা সকৰাদিস্স, অন্নাদীনি ৰিয সো ন সক্কা দাতুন্তি পটিক্খেপো ইতরস্স। পুন দল়্হং কত্বা পুট্ঠে ‘‘অভযং দেতী’’তি সুত্তৰসেন পটিঞ্ঞা তস্সেৰ। ফস্সপঞ্হাদীসু পন ফস্সং দেতীতিআদিৰোহারং অপস্সন্তো পটিক্খিপতেৰ।</p>
<p class="bodytext"><a name="para479"></a><span class="paranum">৪৭৯</span>. <span class="bld">অনিট্ঠফল</span>ন্তিআদি অচেতসিকস্স ধম্মস্স দানভাৰদীপনত্থং ৰুত্তং। ন হি অচেতসিকো অন্নাদিধম্মো আযতিং ৰিপাকং দেতি, ইট্ঠফলভাৰনিযমনত্থং পনেতং ৰুত্তন্তি ৰেদিতব্বং। অযম্পি হেত্থ অধিপ্পাযো – যদি অচেতসিকো অন্নাদিধম্মো দানং ভৰেয্য, হিতচিত্তেন অনিট্ঠং অকন্তং ভেসজ্জং দেন্তস্স নিম্ববীজাদীহি ৰিয নিম্বাদযো অনিট্ঠমেৰ ফলং নিব্বত্তেয্য। যস্মা পনেত্থ হিতফরণচাগচেতনা দানং, তস্মা অনিট্ঠেপি দেয্যধম্মে দানং ইট্ঠফলমেৰ হোতীতি।</p>
<p class="bodytext">এৰং পরৰাদিনা চেতসিকধম্মস্স দানভাৰে পতিট্ঠাপিতে সকৰাদী ইতরেন পরিযাযেন দেয্যধম্মস্স দানভাৰং সাধেতুং <span class="bld">দানং ইট্ঠফলং ৰুত্তং ভগৰতা</span>তিআদিমাহ। পরৰাদী পন চীৰরাদীনং ইট্ঠৰিপাকতং অপস্সন্তো পটিক্খিপতি। সুত্তসাধনং পরৰাদীৰাদেপি যুজ্জতি সকৰাদীৰাদেপি, ন পন একেনত্থেন। দেয্যধম্মো ইট্ঠফলোতি ইট্ঠফলভাৰমত্তমেৰ পটিক্খিত্তং। তস্মা <span class="bld">তেন হি ন ৰত্তব্ব</span>ন্তি ইট্ঠফলভাৰেনেৰ ন ৰত্তব্বতা যুজ্জতি <a name="M0.0198"></a>। দাতব্বট্ঠেন <a name="P0.0097"></a> পন দেয্যধম্মো দানমেৰ। দিন্নঞ্হি দানানং সঙ্করভাৰমোচনত্থমেৰ অযং কথাতি।</p>
<p class="centered">দানকথাৰণ্ণনা।</p>
<p class="subhead">৫. পরিভোগমযপুঞ্ঞকথাৰণ্ণনা</p>
<p class="bodytext"><a name="para483"></a><span class="paranum">৪৮৩</span>. ইদানি পরিভোগমযপুঞ্ঞকথা নাম হোতি। তত্থ ‘‘তেসং দিৰা চ রত্তো চ, সদা পুঞ্ঞং পৰড্ঢতী’’তি (সং॰ নি॰ ১.৪৭) চ ‘‘যস্স ভিক্খৰে, ভিক্খু চীৰরং পরিভুঞ্জমানো’’তি (অ॰ নি॰ ৪.৫১) চ এৰমাদীনি সুত্তানি অযোনিসো গহেত্বা যেসং পরিভোগমযং <a name="V0.0194"></a> নাম পুঞ্ঞং অত্থী’’তি লদ্ধি, সেয্যথাপি রাজগিরিকসিদ্ধত্থিকসম্মিতিযানং; তে সন্ধায <span class="bld">পরিভোগময</span>ন্তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘পুঞ্ঞং নাম ফস্সাদযো কুসলা ধম্মা, ন ততো পরং, তস্মা ফস্সাদীহি তে ৰড্ঢিতব্ব’’ন্তি চোদেতুং <span class="bld">পরিভোগমযো ফস্সো</span>তিআদি আরদ্ধং। তং সব্বং ইতরেন তেসং অৰড্ঢনতো পটিক্খিত্তং। <span class="bld">লতাৰিযা</span>তিআদীনি ‘‘কিরিযায ৰা ভাৰনায ৰা ৰিনাপি যথা লতাদীনি সযমেৰ ৰড্ঢন্তি, কিং তে এৰং ৰড্ঢন্তী’’তি চোদনত্থং ৰুত্তানি। তথা পনস্স অৰড্ঢনতো <span class="bld">ন হেৰা</span>তি পটিক্খিত্তং।</p>
<p class="bodytext"><a name="para484"></a><span class="paranum">৪৮৪</span>. <span class="bld">ন সমন্নাহরতী</span>তি পঞ্হে পটিগ্গাহকানং পরিভোগেন পুরিমচেতনা ৰড্ঢতি, এৰং তং হোতি পুঞ্ঞন্তি লদ্ধিৰসেন পটিজানাতি। ততো <span class="bld">অনাৰট্টেন্তস্সা</span>তিআদীহি পুট্ঠো দাযকস্স চাগচেতনং সন্ধায পটিক্খিপতি। তত্থ <span class="bld">অনাৰট্টেন্তস্সা</span>তি দানচেতনায পুরেচারিকেন আৰজ্জনেন ভৰঙ্গং অনাৰট্টেন্তস্স অপরিৰট্টেন্তস্স। <span class="bld">অনাভোগস্সা</span>তি নিরাভোগস্স। <span class="bld">অসমন্নাহরন্তস্সা</span>তি ন সমন্নাহরন্তস্স। আৰজ্জনঞ্হি ভৰঙ্গং ৰিচ্ছিন্দিত্বা অত্তনো গতমগ্গে উপ্পজ্জমানং দানচেতনং সমন্নাহরতি নাম। এৰংকিচ্চেন ইমিনা চিত্তেন অসমন্নাহরন্তস্স পুঞ্ঞং হোতীতি পুচ্ছতি। <span class="bld">অমনসিকরোন্তস্সা</span>তি <a name="P0.0098"></a> মনং অকরোন্তস্স। আৰজ্জনেন হি তদনন্তরং উপ্পজ্জমানং মনং করোতি নাম। এৰং অকরোন্তস্সাতি অত্থো। উপযোগৰচনস্মিঞ্হি এতং ভুম্মং। <span class="bld">অচেতযন্তস্সা</span>তি চেতনং অনুপ্পাদেন্তস্স। <span class="bld">অপত্থেন্তস্সা</span>তি <a name="M0.0199"></a> পত্থনাসঙ্খাতং কুসলচ্ছন্দং অকরোন্তস্স। <span class="bld">অপ্পণিদহন্তস্সা</span>তি দানচেতনাৰসেন চিত্তং অট্ঠপেন্তস্সাতি অত্থো। <span class="bld">ননু আৰট্টেন্তস্সা</span>তি ৰারে <span class="bld">আভোগস্সা</span>তি আভোগৰতো। অথ ৰা আভোগা অস্স, আভোগস্স ৰা অনন্তরং তং পুঞ্ঞং হোতীতি অত্থো।</p>
<p class="bodytext"><a name="para485"></a><span class="paranum">৪৮৫</span>. <span class="bld">দ্বিন্নং ফস্সান</span>ন্তিআদীসুপি একক্খণে দাযকস্স দ্বিন্নং ফস্সাদীনং অভাৰা পটিক্খিপতি, দাযকস্স চ পরিভুঞ্জন্তস্স চাতি উভিন্নং ফস্সাদযো সন্ধায পটিজানাতি। অপিচস্স পঞ্চন্নং ৰিঞ্ঞাণানং সমোধানং হোতীতি লদ্ধি, তস্সাপি ৰসেন পটিজানাতি। অথ নং সকৰাদী পরিযাযস্স দ্বারংপিদহিত্বা উজুৰিপচ্চনীকৰসেন চোদেতুং <span class="bld">কুসলা</span>দিপঞ্হং পুচ্ছতি। তত্রাপি কুসলাকুসলানং একস্সেকক্খণে সম্পযোগাভাৰং সন্ধায পটিক্খিপতি। পরিভোগমযং পন চিত্তৰিপ্পযুত্তং উপ্পজ্জতীতি লদ্ধিযা পটিজানাতি। অথ নং সকৰাদী সুত্তেন নিগ্গণ্হাতি।</p>
<p class="bodytext"><a name="para486"></a><span class="paranum">৪৮৬</span>. সুত্তসাধনে আরামরোপকাদীনং অনুস্সরণপটিসঙ্খরণাদিৰসেন অন্তরন্তরা উপ্পজ্জমানং <a name="V0.0195"></a> পুঞ্ঞং সন্ধায <span class="bld">সদা পুঞ্ঞং পৰড্ঢতী</span>তি ৰুত্তং। <span class="bld">অপ্পমাণো তস্স পুঞ্ঞাভিসন্দো</span>তি ইদং অপ্পমাণৰিহারিনো দিন্নপচ্চযত্তা চ ‘‘এৰরূপো মে চীৰরং পরিভুঞ্জতী’’তি অনুমোদনৰসেন চ ৰুত্তং। তং সো <span class="bld">পরিভোগময</span>ন্তি সল্লক্খেতি। যস্মা পন পটিগ্গাহকেন পটিগ্গহেত্বা অপরিভুত্তেপি দেয্যধম্মে পুঞ্ঞং হোতিযেৰ, তস্মা সকৰাদীৰাদোৰ বলৰা, তত্থ পটিগ্গাহকেন পটিগ্গহিতেতি অত্থো দট্ঠব্বো। সেসং উত্তানত্থমেৰাতি।</p>
<p class="centered">পরিভোগমযপুঞ্ঞকথাৰণ্ণনা।</p>
<p class="subhead">৬. ইতোদিন্নকথাৰণ্ণনা</p>
<p class="bodytext"><a name="para488-491"></a><span class="paranum">৪৮৮-৪৯১</span>. ইদানি <a name="P0.0099"></a> ইতো দিন্নকথা নাম হোতি। তত্থ যেসং ‘‘ইতো দিন্নেন যাপেন্তি, পেতা কালঙ্কতা তহি’’ন্তি (পে॰ ৰ॰ ১৯) ৰচনং নিস্সায ‘‘যং ইতো চীৰরাদি দিন্নং তেনেৰ যাপেন্তী’’তি লদ্ধি, সেয্যথাপি রাজগিরিকসিদ্ধত্থিকানং; তে সন্ধায <span class="bld">ইতো দিন্নেনা</span>তি পুচ্ছা সকৰাদিস্স, পটিঞ্ঞা ইতরস্স <a name="M0.0200"></a>। পুন চীৰরাদিৰসেন অনুযুত্তো পটিক্খিপতি। <span class="bld">অঞ্ঞো অঞ্ঞস্স কারকো</span>তি অঞ্ঞস্স ৰিপাকদাযকানং কম্মানং অঞ্ঞো কারকো, ন অত্তনাৰ অত্তনো কম্মং করোতীতি ৰুত্তং হোতি। এৰং পুট্ঠো পন ইতরো সুত্তৰিরোধভযেন পটিক্খিপতি। <span class="bld">দানং দেন্ত</span>ন্তি দানং দদমানং দিস্বাতি অত্থো। তত্থ যস্মা অত্তনো অনুমোদিতত্তা চ তেসং তত্থ ভোগা উপ্পজ্জন্তি, তস্মাস্স ইমিনা কারণেন লদ্ধিং পতিট্ঠপেন্তস্সাপি অপ্পতিট্ঠিতাৰ হোতি। ন হি তে ইতো দিন্নেনেৰ ৰত্থুনা যাপেন্তি। সেসেসুপি সুত্তসাধনেসু এসেৰ নযোতি।</p>
<p class="centered">ইতো দিন্নকথাৰণ্ণনা।</p>
<p class="subhead">৭. পথৰীকম্মৰিপাকোতিকথাৰণ্ণনা</p>
<p class="bodytext"><a name="para492"></a><span class="paranum">৪৯২</span>. ইদানি পথৰী কম্মৰিপাকোতিকথা নাম হোতি। তত্থ যস্মা ‘‘অত্থি ইস্সরিযসংৰত্তনিযং কম্মং, আধিপচ্চসংৰত্তনিযং কম্ম’’ন্তি এত্থ ইস্সরানং ভাৰো ইস্সরিযং নাম <a name="V0.0196"></a>, অধিপতীনঞ্চ ভাৰো আধিপচ্চং নাম, পথৰিস্সরিযআধিপচ্চসংৰত্তনিকঞ্চ কম্মং অত্থীতি ৰুত্তং। তস্মা যেসং ‘‘পথৰী কম্মৰিপাকো’’তি লদ্ধি, সেয্যথাপি অন্ধকানং; তে সন্ধায <span class="bld">পথৰী</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">সুখৰেদনীযা</span>তিআদি কম্মৰিপাকসভাৰদস্সনৰসেন ৰুত্তং। ‘‘ফস্সো হোতী’’তিআদিনা নযেন নিদ্দিট্ঠেসু ৰিপাকেসু ফস্সো সুখৰেদনীযাদিভেদো <a name="P0.0100"></a> হোতি। সো চ সঞ্ঞাদযো চ সুখৰেদনাদীহি সম্পযুত্তা, ৰেদনাদযো সঞ্ঞাদীহি, সব্বেপি সারম্মণা, অত্থি চ নেসং পুরেচারিকআৰট্টনাদিসঙ্খাতং আৰজ্জনং, কম্মপচ্চযভূতা চেতনা, যো তত্থ ইট্ঠৰিপাকো, তস্স পত্থনা, পণিধানৰসেন পৰত্তা মূলতণ্হা, কিং তে এৰরূপা পথৰীতি পুচ্ছতি। ইতরো পটিক্খিপতি। পটিলোমপুচ্ছাদীনি উত্তানত্থানেৰ।</p>
<p class="bodytext"><a name="para493"></a><span class="paranum">৪৯৩</span>. <span class="bld">কম্মৰিপাকো পরেসং সাধারণো</span>তি পঞ্হে ফস্সাদযো সন্ধায পটিক্খিপতি, কম্মসমুট্ঠানং রূপঞ্চ পথৰীআদীনংযেৰ চ সাধারণভাৰং সন্ধায পটিজানাতি। <span class="bld">অসাধারণমঞ্ঞেস</span>ন্তি সুত্তং পরসমযতো আহরিত্বা <a name="M0.0201"></a> দস্সিতং। <span class="bld">সব্বে সত্তা পথৰিং পরিভুঞ্জন্তী</span>তি পঞ্হে পথৰিং অনিস্সিতে সন্ধায পটিক্খিপতি, নিস্সিতে সন্ধায পটিজানাতি। <span class="bld">পথৰিং অপরিভুঞ্জিত্বা পরিনিব্বাযন্তী</span>তি পঞ্হে আরুপ্পে পরিনিব্বাযন্তানং ৰসেন পটিজানাতি। <span class="bld">কম্মৰিপাকং অখেপেত্বা</span>তি ইদং পরসমযৰসেন ৰুত্তং। কম্মৰিপাকঞ্হি খেপেত্বাৰ পরিনিব্বাযন্তীতি তেসং লদ্ধি। সকসমযে পন কতোকাসস্স কম্মস্স উপ্পন্নং ৰিপাকং অখেপেত্বা পরিনিব্বানং নত্থি। তেসঞ্চ লদ্ধিযা পথৰী সাধারণৰিপাকত্তা উপ্পন্নৰিপাকোযেৰ হোতি। তং ৰিপাকভাৰেন ঠিতং অখেপেত্বা পরিনিব্বানং ন যুজ্জতীতি চোদেতুং ৰট্টতি। ইতরো লদ্ধিৰসেন পটিক্খিপতি। <span class="bld">চক্কৰত্তিসত্তস্স কম্মৰিপাক</span>ন্তি পঞ্হে অসাধারণং ফস্সাদিং সন্ধায পটিক্খিপতি, সাধারণং সন্ধায পটিজানাতি। পথৰীসমুদ্দসূরিযচন্দিমাদযো হি সব্বেসং সাধারণকম্মৰিপাকোতি তেসং লদ্ধি।</p>
<p class="bodytext"><a name="para494"></a><span class="paranum">৪৯৪</span>. <span class="bld">ইস্সরিযসংৰত্তনিয</span>ন্তি এত্থ ইস্সরিযং নাম বহুধনতা। আধিপচ্চং নাম সেসজনে অত্তনো ৰসে ৰত্তেত্বা তেহি গরুকাতব্বট্ঠেন অধিপতিভাৰো। তত্থ কম্মং পটিলাভৰসেন তংসংৰত্তনিকং নাম হোতি, ন জনকৰসেন। তস্মা ৰিপাকভাৰে অসাধকমেতন্তি।</p>
<p class="centered">পথৰী কম্মৰিপাকোতিকথাৰণ্ণনা।</p>
<p class="subhead">৮. জরামরণং ৰিপাকোতিকথাৰণ্ণনা</p>
<p class="bodytext"><a name="para495"></a><span class="paranum">৪৯৫</span>. ইদানি <a name="P0.0101"></a> <a name="V0.0197"></a> জরামরণং ৰিপাকোতিকথা নাম হোতি। তত্থ যেসং ‘‘অত্থি দুব্বণ্ণসংৰত্তনিযং কম্মং অপ্পাযুকসংৰত্তনিযং কম্ম’’ন্তি এত্থ দুব্বণ্ণতা নাম জরা। অপ্পাযুকতা নাম মরণং। তংসংৰত্তনিযঞ্চ কম্মং অত্থি। তস্মা জরামরণং ৰিপাকোতি লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। পটিলোমপঞ্হে <span class="bld">অনারম্মণ</span>ন্তি রূপধম্মানং তাৰ অনারম্মণমেৰ, অরূপানং পন জরামরণং সম্পযোগলক্খণাভাৰা অনারম্মণমেৰ।</p>
<p class="bodytext"><a name="para496"></a><span class="paranum">৪৯৬</span>. <span class="bld">অকুসলানং ধম্মানং জরামরণং অকুসলানং ধম্মানং ৰিপাকো</span>তি পঞ্হে জরামরণেন নাম অনিট্ঠৰিপাকেন ভৰিতব্বন্তি লদ্ধিযা পটিজানাতি <a name="M0.0202"></a>। তেনেৰ কারণেন কুসলানং ধম্মানং জরামরণস্স কুসলৰিপাকতং পটিক্খিপতি। পরতো চস্স অকুসলৰিপাকতঞ্ঞেৰ পটিজানাতি।</p>
<p class="bodytext"><span class="bld">কুসলানঞ্চ অকুসলানঞ্চা</span>তি পুচ্ছাৰসেন একতো কতং, একক্খণে পন তং নত্থি। অব্যাকতানং অৰিপাকানং জরামরণং ৰিপাকোতি ৰত্তব্বতায পরিযাযো নত্থি, তস্মা অব্যাকতৰসেন <span class="bld">পুচ্ছা ন কতা</span>।</p>
<p class="bodytext"><a name="para497"></a><span class="paranum">৪৯৭</span>. <span class="bld">দুব্বণ্ণসংৰত্তনিয</span>ন্তি এত্থ দুব্বণ্ণিযং নাম অপরিসুদ্ধৰণ্ণতা। অপ্পাযুকতা নাম আযুনো চিরং পৰত্তিতুং অসমত্থতা। তত্থ অকুসলকম্মং কম্মসমুট্ঠানস্স দুব্বণ্ণরূপস্স কম্মপচ্চযো হোতি, অসদিসত্তা পনস্স তংৰিপাকো ন হোতি। উতুসমুট্ঠানাদিনো পন তংপটিলাভৰসেন আযুনো চ উপচ্ছেদকৰসেন পচ্চযো হোতি। এৰমেতং পরিযাযেন তংসংৰত্তনিকং নাম হোতি, ন ৰিপাকফস্সাদীনং ৰিয জনকৰসেন, তস্মা ৰিপাকভাৰে অসাধকং। সেসমেত্থ হেট্ঠা ৰুত্তসদিসমেৰাতি।</p>
<p class="centered">জরামরণং ৰিপাকোতিকথাৰণ্ণনা।</p>
<p class="subhead">৯. অরিযধম্মৰিপাককথাৰণ্ণনা</p>
<p class="bodytext"><a name="para498"></a><span class="paranum">৪৯৮</span>. ইদানি <a name="P0.0102"></a> <a name="V0.0198"></a> অরিযধম্মৰিপাককথা নাম হোতি। তত্থ যেসং কিলেসপ্পহানমত্তমেৰ সামঞ্ঞফলং, ন চিত্তচেতসিকা ধম্মাতি লদ্ধি, সেয্যথাপি অন্ধকানং; তে সন্ধায <span class="bld">নত্থি অরিযধম্মৰিপাকো</span>তি পুচ্ছা সকৰাদিস্স। তত্থ <span class="bld">অরিযধম্মৰিপাকো</span>তি মগ্গসঙ্খাতস্স অরিযধম্মস্স ৰিপাকো। কিলেসক্খযমত্তং অরিযফলন্তি লদ্ধিযা পটিঞ্ঞা ইতরস্স। <span class="bld">সামঞ্ঞ</span>ন্তি সমণভাৰো, মগ্গস্সেতং নামং। ‘‘সামঞ্ঞঞ্চ ৰো, ভিক্খৰে, দেসেস্সামি সামঞ্ঞফলঞ্চা’’তি হি ৰুত্তং। ব্রহ্মঞ্ঞেপি এসেৰ নযো।</p>
<p class="bodytext"><span class="bld">সোতাপত্তিফলং ন ৰিপাকো</span>তিআদীসু সোতাপত্তিমগ্গাদীনং অপচযগামিতং সন্ধায অরিযফলানং নৰিপাকভাৰং পটিজানাতি, দানফলাদীনং পটিক্খিপতি <a name="M0.0203"></a>। সো হি আচযগামিত্তিকস্স এৰং অত্থং ধারেতি – ৰিপাকসঙ্খাতং আচযং গচ্ছন্তি, তং ৰা আচিনন্তা গচ্ছন্তীতি আচযগামিনো, ৰিপাকং অপচিনন্তা গচ্ছন্তীতি অপচযগামিনোতি। তস্মা এৰং পটিজানাতি চ পটিক্খিপতি চ।</p>
<p class="bodytext"><a name="para500"></a><span class="paranum">৫০০</span>. <span class="bld">কামাৰচরং কুসলং সৰিপাকং আচযগামী</span>তিআদিকা পুচ্ছা পরৰাদিস্স, পটিঞ্ঞা চ পটিক্খেপো চ সকৰাদিস্স। লোকিযঞ্হি কুসলং ৰিপাকচুতিপটিসন্ধিযো চেৰ ৰট্টঞ্চ আচিনন্তং গচ্ছতীতি আচযগামি। লোকুত্তরকুসলং চুতিপটিসন্ধিযো চেৰ ৰট্টঞ্চ অপচিনন্তং গচ্ছতীতি অপচযগামি। এৰমেতং সৰিপাকমেৰ হোতি, ন অপচযগামিৰচনমত্তেন অৰিপাকং। ইমমত্থং সন্ধাযেত্থ সকৰাদিনো পটিঞ্ঞা চ পটিক্খেপো চ ৰেদিতব্বাতি।</p>
<p class="centered">অরিযধম্মৰিপাককথাৰণ্ণনা।</p>
<p class="subhead">১০. ৰিপাকো ৰিপাকধম্মধম্মোতিকথাৰণ্ণনা</p>
<p class="bodytext"><a name="para501"></a><span class="paranum">৫০১</span>. ইদানি ৰিপাকো ৰিপাকধম্মধম্মোতিকথা নাম <a name="P0.0103"></a> হোতি। তত্থ যস্মা ৰিপাকো ৰিপাকস্স অঞ্ঞমঞ্ঞাদিপচ্চযৰসেন পচ্চযো হোতি, তস্মা ৰিপাকোপি ৰিপাকধম্মধম্মোতি যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">তস্স ৰিপাকো</span>তি তস্স ৰিপাকধম্মধম্মস্স ৰিপাকস্স যো ৰিপাকো, সোপি তে ৰিপাকধম্মধম্মো হোতীতি <a name="V0.0199"></a> পুচ্ছতি। ইতরো আযতিং ৰিপাকদানাভাৰং সন্ধায পটিক্খিপতি। দুতিযং পুট্ঠো তপ্পচ্চযাপি অঞ্ঞস্স ৰিপাকস্স উপ্পত্তিং সন্ধায পটিজানাতি। এৰং সন্তে পনস্স কুসলাকুসলস্স ৰিয তস্সাপি ৰিপাকস্স ৰিপাকো, তস্সাপি ৰিপাকোতি ৰট্টানুপচ্ছেদো আপজ্জতীতি পুট্ঠো সমযৰিরোধভযেন পটিক্খিপতি।</p>
<p class="bodytext"><span class="bld">ৰিপাকোতি ৰা</span>তিআদিম্হি ৰচনসাধনে পন যদি ৰিপাকস্স ৰিপাকধম্মধম্মেন একত্থতা ভৰেয্য, কুসলাকুসলব্যাকতানং একত্থতং আপজ্জেয্যাতি পটিক্খিপতি। <span class="bld">ৰিপাকো চ ৰিপাকধম্মধম্মো চা</span>তি এত্থ <a name="M0.0204"></a> অযং অধিপ্পাযো – সো হি চতূসু ৰিপাকক্খন্ধেসু একেকং অঞ্ঞমঞ্ঞপচ্চযাদীসু পচ্চযট্ঠেন ৰিপাকধম্মধম্মতং পচ্চযুপ্পন্নট্ঠেন চ ৰিপাকং মঞ্ঞমানো ‘‘ৰিপাকো ৰিপাকধম্মধম্মো’’তি পুট্ঠো আমন্তাতি পটিজানাতি। অথ নং সকৰাদী ‘‘যস্মা তযা একক্খণে চতূসু খন্ধেসু ৰিপাকো ৰিপাকধম্মধম্মোপি অনুঞ্ঞাতো, তস্মা তেসং সহগতাদিভাৰো আপজ্জতী’’তি চোদেতুং এৰমাহ। ইতরো কুসলাকুসলসঙ্খাতং ৰিপাকধম্মধম্মং সন্ধায পটিক্খিপতি। <span class="bld">তঞ্ঞেৰ অকুসল</span>ন্তি যদি তে ৰিপাকো ৰিপাকধম্মধম্মো, যো অকুসলৰিপাকো, সো অকুসলং আপজ্জতি। কস্মা? ৰিপাকধম্মধম্মেন একত্তা। <span class="bld">তঞ্ঞেৰ কুসল</span>ন্তিআদীসুপি এসেৰ নযো।</p>
<p class="bodytext"><a name="para502"></a><span class="paranum">৫০২</span>. <span class="bld">অঞ্ঞমঞ্ঞপচ্চযা</span>তি ইদং সহজাতানং পচ্চযমত্তৰসেন ৰুত্তং, তস্মা অসাধকং। মহাভূতানম্পি চ অঞ্ঞমঞ্ঞপচ্চযতা ৰুত্তা, ন চ তানি ৰিপাকানি, ন চ ৰিপাকধম্মধম্মানীতি।</p>
<p class="centered">ৰিপাকো ৰিপাকধম্মধম্মোতিকথাৰণ্ণনা।</p>
<p class="centered">সত্তমো ৰগ্গো।</p></div>
<p class="chapter">৮. অট্ঠমৰগ্গো</p>
<div class="chaptxt">
<p class="subhead">১. ছগতিকথাৰণ্ণনা</p>
<p class="bodytext"><a name="para503-504"></a><span class="paranum">৫০৩-৫০৪</span>. ইদানি <a name="P0.0104"></a> <a name="V0.0200"></a> ছগতিকথা নাম হোতি। তত্থ অসুরকাযেন সদ্ধিং ছগতিযোতি যেসং লদ্ধি, সেয্যথাপি অন্ধকানঞ্চেৰ উত্তরাপথকানঞ্চ; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং সকৰাদী ‘‘পঞ্চ খো পনিমা, সারিপুত্ত, গতিযো’’তি (ম॰ নি॰ ১.১৫৩) লোমহংসনপরিযাযে পরিচ্ছিন্নানং গতীনং ৰসেন চোদেতুং <span class="bld">ননু পঞ্চ গতিযো</span>তিআদিমাহ। ইতরো সুত্তৰিরোধভযেন পটিজানাতি। কস্মা পন সকৰাদী ছ গতিযো ন সম্পটিচ্ছতি, ননু ‘‘চতূহাপাযেহি চ ৰিপ্পমুত্তো’’তি এত্থ অসুরকাযোপি গহিতোতি। সচ্চং গহিতো, ন পনেসা গতি। কস্মা? ৰিসুং অভাৰতো। অসুরকাযস্মিঞ্হি কালকঞ্চিকা অসুরা পেতগতিযা সঙ্গহিতা <a name="M0.0205"></a>, ৰেপচিত্তিপরিসা দেৰগতিযা, অসুরকাযোতি ৰিসুং একা গতি নাম নত্থি।</p>
<p class="bodytext">ইদানি এতমেৰ অত্থং দস্সেতুং <span class="bld">ননু কালকঞ্চিকা</span>তিআদি আরদ্ধং। তত্থ <span class="bld">সমানৰণ্ণা</span>তি সদিসরূপসণ্ঠানা বীভচ্ছা ৰিরূপা দুদ্দস্সিকা। <span class="bld">সমানভোগা</span>তি সদিসমেথুনসমাচারা। <span class="bld">সমানাহারা</span>তি সদিসখেল়সিঙ্ঘাণিকপুব্বলোহিতাদিআহারা। <span class="bld">সমানাযুকা</span>তি সদিসআযুপরিচ্ছেদা। <span class="bld">আৰাহৰিৰাহ</span>ন্তি কঞ্ঞাগহণঞ্চেৰ কঞ্ঞাদানঞ্চ। সুক্কপক্খে <span class="bld">সমানৰণ্ণা</span>তি সদিসরূপসণ্ঠানা অভিরূপা পাসাদিকা দস্সনীযা পভাসম্পন্না। <span class="bld">সমানভোগা</span>তি সদিসপঞ্চকআমগুণভোগা। <span class="bld">সমানাহারা</span>তি সদিসসুধাভোজনাদিআহারা। সেসং ৰুত্তনযমেৰ। <span class="bld">ননু অত্থি অসুরকাযো</span>তি ইদং অসুরকাযস্সেৰ সাধকং। তস্স পন ৰিসুং গতিপরিচ্ছেদাভাৰেন ন গতিসাধকন্তি।</p>
<p class="centered">ছগতিকথাৰণ্ণনা।</p>
<p class="subhead">২. অন্তরাভৰকথাৰণ্ণনা</p>
<p class="bodytext"><a name="para505"></a><span class="paranum">৫০৫</span>. ইদানি <a name="P0.0105"></a> <a name="V0.0201"></a> অন্তরাভৰকথা নাম হোতি। তত্থ যেসং ‘‘অন্তরা পরিনিব্বাযী’’তি সুত্তপদং অযোনিসো গহেত্বা ‘‘অন্তরাভৰো নাম অত্থি, যত্থ সত্তো দিব্বচক্খুকো ৰিয অদিব্বচক্খুকো, ইদ্ধিমা ৰিয অনিদ্ধিমা মাতাপিতিসমাগমঞ্চেৰ উতুসমযঞ্চ ওলোকযমানো সত্তাহং ৰা অতিরেকসত্তাহং ৰা তিট্ঠতী’’তি লদ্ধি, সেয্যথাপি পুব্বসেলিযানঞ্চেৰ সম্মিতিযানঞ্চ; তে সন্ধায <span class="bld">অত্থী</span>তি পুচ্ছা সকৰাদিস্স, লদ্ধিযং ঠত্বা পটিঞ্ঞা ইতরস্স। অথ নং যে চ ভগৰতা তযো ভৰা ৰুত্তা, তেসং ৰসেন চোদেতুং <span class="bld">কামভৰো</span>তিআদিমাহ। তত্রাযং অধিপ্পাযো – যদি তে অন্তরাভৰো নাম কোচি ভৰো অত্থি, তেন কামভৰাদীনংযেৰ অঞ্ঞতরেন ভৰিতব্বং পঞ্চৰোকারভৰাদিনা ৰিয, তেন তং পুচ্ছামি – ‘‘কিং তে অযং অন্তরাভৰো নাম কামভৰো, উদাহু রূপভৰো অরূপভৰো ৰা’’তি? ইতরো তথা অনিচ্ছন্তো সব্বং পটিক্খিপতি। <span class="bld">কামভৰস্স চা</span>তিআদি যদি অন্তরাভৰো নাম অত্থি, ইমেসং ভৰানং অন্তরা দ্বিন্নং সীমানং সীমন্তরিকা <a name="M0.0206"></a> ৰিয ভৰেয্যাতি চোদেতুং আরদ্ধং। পরৰাদী পন তথা অনিচ্ছন্তো সব্বপঞ্হে পটিক্খিপতি কেৰলং লদ্ধিযা, ন সহধম্মেন। তেনেৰ নং সকৰাদী ‘নো ৰত রে’তি পটিসেধেতি।</p>
<p class="bodytext"><a name="para506"></a><span class="paranum">৫০৬</span>. <span class="bld">পঞ্চমী সা যোনী</span>তিআদীনিপি যথাপরিচ্ছিন্নযোনিআদীসু সো সমোধানং ন গচ্ছতি, অথ তেন ততো ততো অতিরেকেন ভৰিতব্বন্তি চোদেতুং ৰুত্তানি। <span class="bld">অন্তরাভৰূপগং কম্ম</span>ন্তি যদি সোপি একো ভৰো, যথা কামভৰূপগাদীনি কম্মানি অত্থীতি সত্থারা ৰিভজিত্বা দস্সিতানি, এৰং তদুপগেনাপি কম্মেন ভৰিতব্বন্তি চোদনত্থং ৰুত্তং। যস্মা পন পরসমযে অন্তরাভৰূপগং নাম পাটিযেক্কং কম্মং নত্থি, যং যং ভৰং উপপজ্জিস্সতি, তদুপগেনেৰ কম্মেন অন্তরাভৰে নিব্বত্ততীতি তেসং লদ্ধি, তস্মা ‘নহেৰ’ন্তি পটিক্খিত্তং। <span class="bld">অত্থি অন্তরাভৰূপগা সত্তা</span>তি পুট্ঠোপি কামভৰূপগাযেৰ নাম তেতি লদ্ধিযা পটিক্খিপতি। <span class="bld">জাযন্তী</span>তিআদীনি পুট্ঠোপি তত্থ জাতিজরামরণানি চেৰ চুতিপটিসন্ধিপরম্পরঞ্চ <a name="P0.0106"></a> অনিচ্ছন্তো পটিক্খিপতি। রূপাদিৰসেন পুট্ঠোপি যস্মা অন্তরাভৰসত্তস্স অনিদস্সনং রূপং, ৰেদনাদযোপি অঞ্ঞেসং ৰিয ন ওল়ারিকাতি তস্স লদ্ধি, তস্মা পটিক্খিপতি। ইমিনাৰ কারণেন পঞ্চৰোকারভৰভাৰেপি পটিক্খেপো ৰেদিতব্বো।</p>
<p class="bodytext"><a name="para507"></a><span class="paranum">৫০৭</span>. ইদানি <a name="V0.0202"></a> <span class="bld">কামভৰো ভৰো গতী</span>তিআদি ভৰসংসন্দনং নাম হোতি। তত্রাযং অধিপ্পাযো – যদি তে অন্তরাভৰো নাম কোচি ভৰো ভৰেয্য, যথা কামভৰাদীসু ভৰগতিআদিভেদো লব্ভতি, তথা তত্রাপি লব্ভেথ। যথা ৰা তত্থ ন লব্ভতি, তথা ইমেসুপি ন লব্ভেথ। সমানস্মিঞ্হি ভৰভাৰে এতেস্বেৰেস ৰিভাগো অত্থি, ন ইতরস্মিন্তি কো এত্থ ৰিসেসহেতূতি। ইতরো পুন লদ্ধিমত্তৰসেন তং তং পটিজানাতি চেৰ পটিক্খিপতি চ।</p>
<p class="bodytext"><a name="para508"></a><span class="paranum">৫০৮</span>. <span class="bld">সব্বেসঞ্ঞেৰ সত্তানং অত্থি অন্তরাভৰো</span>তি পুট্ঠো যস্মা নিরযূপগঅসঞ্ঞসত্তূপগঅরূপূপগানং অন্তরাভৰং ন ইচ্ছতি, তস্মা পটিক্খিপতি। তেনেৰ কারণেন পটিলোমে পটিজানাতি। <span class="bld">আনন্তরিযস্সা</span>তিআদি যেসং সো অন্তরাভৰং ন ইচ্ছতি, তে তাৰ ৰিভজিত্বা <a name="M0.0207"></a> দস্সেতুং ৰুত্তং। তং সব্বং পাল়িঅনুসারেনেৰ ৰেদিতব্বং সদ্ধিং সুত্তসাধনেনাতি।</p>
<p class="centered">অন্তরাভৰকথাৰণ্ণনা।</p>
<p class="subhead">৩. কামগুণকথাৰণ্ণনা</p>
<p class="bodytext"><a name="para510"></a><span class="paranum">৫১০</span>. ইদানি কামগুণকথা নাম হোতি। তত্থ সকসমযে তাৰ <span class="bld">কামধাতূ</span>তি ৰত্থুকামাপি ৰুচ্চন্তি – কিলেসকামাপি কামভৰোপি। এতেসু হি ৰত্থুকামা কমনীযট্ঠেন কামা, সভাৰনিস্সত্তসুঞ্ঞতট্ঠেন ধাতূতি কামধাতু। কিলেসকামা কমনীযট্ঠেন চেৰ কমনট্ঠেন চ কামা, যথাৰুত্তেনেৰত্থেন ধাতূতি কামধাতু। কামভৰো কমনীযট্ঠেন <a name="P0.0107"></a> কমনট্ঠেন ৰত্থুকামপৰত্তিদেসট্ঠেনাতি তীহি কারণেহি কামো, যথাৰুত্তেনেৰত্থেন ধাতূতি কামধাতু। পরসমযে পন – ‘‘পঞ্চিমে, ভিক্খৰে, কামগুণা’’তি ৰচনমত্তং নিস্সায পঞ্চেৰ কামগুণা কামধাতূতি গহিতং। তস্মা যেসং অযং লদ্ধি, সেয্যথাপি এতরহি পুব্বসেলিযানং; তে সন্ধায কামধাতুনানত্তং বোধেতুং <span class="bld">পঞ্চেৰা</span>তি পুচ্ছা সকৰাদিস্স, লদ্ধিৰসেন পটিঞ্ঞা ইতরস্স। <span class="bld">ননু অত্থী</span>তিআদি কিলেসকামদস্সনত্থং ৰুত্তং। তত্থ <span class="bld">তপ্পটিসংযুত্তো</span>তি কামগুণপটিসংযুত্তো, কামগুণারম্মণোতি অত্থো। <span class="bld">নো চ ৰত রে ৰত্তব্বে পঞ্চেৰা</span>তি ইমেসু তপ্পটিসংযুত্তছন্দাদীসু সতি <a name="V0.0203"></a> পঞ্চেৰ কামগুণা কামধাতূতি ন ৰত্তব্বং। এতেপি হি ছন্দাদযো কমনীযট্ঠেন কামা চ ধাতু চাতিপি কামধাতু। কমনট্ঠেন কামসঙ্খাতা ধাতূতিপি কামধাতূতি অত্থো।</p>
<p class="bodytext"><span class="bld">মনুস্সানং চক্খু</span>ন্তিআদি ৰত্থুকামদস্সনত্থং ৰুত্তং। তত্থ পরৰাদী ছন্নম্পি আযতনানং ৰত্থুকামভাৰেন নকামধাতুভাৰং পটিক্খিপিত্বা পুন মনোতি পুট্ঠো মহগ্গতলোকুত্তরং সন্ধায নকামধাতুভাৰং পটিজানাতি। যস্মা পন সব্বোপি তেভূমকমনো কামধাতুযেৰ, তস্মা নং সকৰাদী সুত্তেন নিগ্গণ্হাতি।</p>
<p class="bodytext"><a name="para511"></a><span class="paranum">৫১১</span>. <span class="bld">কামগুণা</span> <a name="M0.0208"></a> <span class="bld">ভৰো</span>তিআদি ভৰস্স কামধাতুভাৰদস্সনত্থং ৰুত্তং। যস্মা পন কামগুণমত্তে ভৰোতি ৰোহারো নত্থি, তস্মা পরৰাদী নহেৰাতি পটিক্খিপতি। <span class="bld">কামগুণূপগং কম্ম</span>ন্তিআদি সব্বং কামগুণমত্তস্স নকামধাতুভাৰদস্সনত্থং ৰুত্তং। কামধাতুসঙ্খাতকামভৰূপগমেৰ হি কম্মং অত্থি, কামভৰূপগা এৰ চ সত্তা হোন্তি। তত্থ জাযন্তি জিযন্তি মিযন্তি চৰন্তি উপপজ্জন্তি, ন কামগুণেসূতি ইমিনা উপাযেন সব্বত্থ অত্থো ৰেদিতব্বোতি।</p>
<p class="centered">কামগুণকথাৰণ্ণনা।</p>
<p class="subhead">৪. কামকথাৰণ্ণনা</p>
<p class="bodytext"><a name="para513-514"></a><span class="paranum">৫১৩-৫১৪</span>. ইদানি <a name="P0.0108"></a> কামকথা নাম হোতি। তত্থ যেসং ‘‘পঞ্চিমে, ভিক্খৰে, কামগুণা’’তি ৰচনমত্তং নিস্সায রূপাযতনাদীনি পঞ্চেৰাযতনানি কামাতি লদ্ধি, সেয্যথাপি পুব্বসেলিযানং; তেসং কিলেসকামস্সেৰ নিপ্পরিযাযেন কামভাৰং দস্সেতুং <span class="bld">পঞ্চেৰা</span>তি পুচ্ছা সকৰাদিস্স, পটিঞ্ঞা ইতরস্স। সেসমেত্থ উত্তানত্থমেৰাতি।</p>
<p class="centered">কামকথাৰণ্ণনা।</p>
<p class="subhead">৫. রূপধাতুকথাৰণ্ণনা</p>
<p class="bodytext"><a name="para515-516"></a><span class="paranum">৫১৫-৫১৬</span>. ইদানি <a name="V0.0204"></a> রূপধাতুকথা নাম হোতি। তত্থ ‘‘রূপিনো ধম্মা রূপধাতু নামা’’তি যেসং লদ্ধি, সেয্যথাপি অন্ধকানং; তে সন্ধায <span class="bld">রূপিনো</span>তি পুচ্ছা সকৰাদিস্স, পটিঞ্ঞা ইতরস্স। অথ নং সকৰাদী যস্মা রূপধাতু নাম রূপভৰো, ন রূপমত্তমেৰ, তস্মা তেনত্থেন চোদেতুং <span class="bld">রূপধাতূ</span>তিআদিমাহ। তং সব্বং কামগুণকথাযং ৰুত্তনযেনেৰ ৰেদিতব্বং। <span class="bld">সাৰ কামধাতূ</span>তি পুট্ঠো ভূমিপরিচ্ছেদেন ৰিরোধং পস্সমানো পটিক্খিপতি। পুন দল়্হং কত্বা পুট্ঠো অত্তনো লদ্ধিৰসেন পটিজানাতি। এৰং সন্তে পন দ্বীহি ভৰেহি সমন্নাগততা আপজ্জতি, তেন তং সকৰাদী <span class="bld">কামভৰেন চা</span>তি আদিমাহ। ইতরো একস্স দ্বীহি সমন্নাগতাভাৰতো পটিক্খিপতীতি।</p>
<p class="centered">রূপধাতুকথাৰণ্ণনা।</p>
<p class="subhead">৬. অরূপধাতুকথাৰণ্ণনা</p>
<p class="bodytext"><a name="para517-518"></a><span class="paranum">৫১৭-৫১৮</span>. অরূপধাতুকথাযপি <a name="M0.0209"></a> ইমিনাৰুপাযেন অত্থো ৰেদিতব্বো। অরূপধম্মেসু পন ৰেদনাক্খন্ধমেৰ গহেত্বা ৰেদনা <a name="P0.0109"></a> ভৰোতিআদিনা নযেনেত্থ দেসনা কতা। তত্থ কিং তে অরূপিনো ধম্মাতি সঙ্খং গতা ৰেদনাদীসু অঞ্ঞতরা হোতীতি এৰমত্থো দট্ঠব্বো। সেসং হেট্ঠা ৰুত্তনযেনেৰ ৰেদিতব্বন্তি।</p>
<p class="centered">অরূপধাতুকথাৰণ্ণনা।</p>
<p class="subhead">৭. রূপধাতুযা আযতনকথাৰণ্ণনা</p>
<p class="bodytext"><a name="para519"></a><span class="paranum">৫১৯</span>. ইদানি রূপধাতুযা আযতনকথা নাম হোতি। তত্থ যেসং ‘‘রূপী মনোমযো সব্বঙ্গপচ্চঙ্গী অহীনিন্দ্রিযো’’তি (দী॰ নি॰ ১.৮৭) সুত্তং নিস্সায ব্রহ্মকাযিকানং ঘানাদিনিমিত্তানিপি আযতনানেৰাতি কপ্পেত্বা সল়াযতনিকো তেসং অত্তভাৰোতি লদ্ধি, সেয্যথাপি <a name="V0.0205"></a> অন্ধকানঞ্চেৰ সম্মিতিযানঞ্চ; তে সন্ধায <span class="bld">সল়াযতনিকো</span>তি পুচ্ছা সকৰাদিস্স, লদ্ধিৰসেন পটিঞ্ঞা ইতরস্স। অথ নং যং তত্থ আযতনং নত্থি, তস্স ৰসেন চোদেতুং <span class="bld">অত্থি তত্থ ঘানাযতন</span>ন্তিআদি আরদ্ধং। ততো পরৰাদী যং তত্থ অজ্ঝত্তিকানং তিণ্ণং আযতনানং ঘানাদিকং সণ্ঠাননিমিত্তং তদেৰ আযতনন্তি লদ্ধিযা পটিজানাতি। বাহিরানং গন্ধাযতনাদীনং ৰসেন পুট্ঠো ঘানপ্পসাদাদযো তত্থ ন ইচ্ছতি, তস্মা তেসং গোচরং পটিসেধেন্তো পটিক্খিপতি। পটিলোমপঞ্হসংসন্দনপঞ্হেসুপি ইমিনাৰুপাযেন অত্থো ৰেদিতব্বো।</p>
<p class="bodytext"><a name="para521"></a><span class="paranum">৫২১</span>. অত্থি তত্থ ঘানাযতনং অত্থি গন্ধাযতনং তেন ঘানেন তং গন্ধং ঘাযতীতি তস্মিংযেৰ পরসমযে একচ্চে আচরিযে সন্ধায ৰুত্তং। তে কির তত্থ ছ অজ্ঝত্তিকানি আযতনানি পরিপুণ্ণানি ইচ্ছন্তি, আযতনেন চ নাম সকিচ্চকেন ভৰিতব্বন্তি তেহি ঘানাদীহি তে গন্ধাদযো ঘাযন্তি সাযন্তি ফুসন্তীতিপি ইচ্ছন্তি। তং লদ্ধিং সন্ধায পরৰাদী আমন্তাতি পটিজানাতি।</p>
<p class="bodytext"><a name="para522"></a><span class="paranum">৫২২</span>. <span class="bld">অত্থি</span> <a name="M0.0210"></a> <span class="bld">তত্থ মূলগন্ধো</span>তিআদীনি পন পুট্ঠো অত্থিভাৰং সাধেতুং অসক্কোন্তো পটিক্খিপতি। <span class="bld">ননু অত্থি তত্থ</span> <a name="P0.0110"></a> <span class="bld">ঘাননিমিত্ত</span>ন্তিআদি সণ্ঠানমত্তস্সেৰ সাধকং, ন আযতনস্স, তস্মা উদাহটম্পি অনুদাহটসদিসমেৰাতি।</p>
<p class="centered">রূপধাতুযা আযতনকথাৰণ্ণনা।</p>
<p class="subhead">৮. অরূপে রূপকথাৰণ্ণনা</p>
<p class="bodytext"><a name="para524-526"></a><span class="paranum">৫২৪-৫২৬</span>. ইদানি অরূপে রূপকথা নাম হোতি। তত্থ যেসং ‘‘ৰিঞ্ঞাণপচ্চযা নামরূপ’’ন্তি ৰচনতো আরুপ্পভৰেপি ওল়ারিকরূপা নিস্সটং সুখুমরূপং অত্থীতি লদ্ধি, সেয্যথাপি অন্ধকানং; তে সন্ধায <span class="bld">অত্থি রূপ</span>ন্তি পুচ্ছা সকৰাদিস্স, পটিঞ্ঞা ইতরস্স। সেসমেত্থ উত্তানত্থমেৰাতি।</p>
<p class="centered">অরূপে রূপকথাৰণ্ণনা।</p>
<p class="subhead">৯. রূপং কম্মন্তিকথাৰণ্ণনা</p>
<p class="bodytext"><a name="para527-537"></a><span class="paranum">৫২৭-৫৩৭</span>. ইদানি <a name="V0.0206"></a> রূপং কম্মন্তিকথা নাম হোতি। তত্থ যেসং কাযৰচীৰিঞ্ঞত্তিসঙ্খাতং রূপমেৰ কাযকম্মং ৰচীকম্মং নাম, তঞ্চ কুসলসমুট্ঠানং কুসলং, অকুসলসমুট্ঠানং অকুসলন্তি লদ্ধি, সেয্যথাপি মহিসাসকানঞ্চেৰ সম্মিতিযানঞ্চ; তে সন্ধায <span class="bld">কুসলেন চিত্তেন সমুট্ঠিত</span>ন্তি পুচ্ছা সকৰাদিস্স, পটিঞ্ঞা ইতরস্স। অথ নং সচে তং কুসলং, য্বাযং সারম্মণাদিভেদো কুসলস্স লব্ভতি, অত্থি তে সো তস্সাতি চোদেতুং <span class="bld">সারম্মণ</span>ন্তিআদি আরদ্ধং। তত্থ <span class="bld">পত্থনা পণিধী</span>তি চেতনাযেৰেতং ৰেৰচনং। কুসলচেতনাযেৰ হি পকপ্পযমানা পত্থনাতি। পকপ্পনৰসেন ঠিতত্তা পণিধীতি চ ৰুচ্চতি। পরতো পন <span class="bld">কুসলেন চিত্তেন সমুট্ঠিতা ৰেদনা সঞ্ঞা চেতনা সদ্ধা</span>তিআদীসু ৰেদনাদীনঞ্ঞেৰ চেত্থ পত্থনা পণিধীতি লব্ভতি, ন চেতনায। কস্মা? দ্বিন্নং চেতনানং একতো অভাৰা, সোতপতিতত্তা পন এৰং তন্তি গতাতি ৰেদিতব্বা। <span class="bld">রূপাযতন</span>ন্তিআদি <a name="P0.0111"></a> পুরিমৰারে ‘‘সব্বন্তং কুসল’’ন্তি সংখিত্তস্স পভেদদস্সনত্থং ৰুত্তং <a name="M0.0211"></a>। সেসা সংসন্দননযা, ৰচীকম্মকথা ‘‘অকুসলেন চিত্তেন সমুট্ঠিত’’ন্তিআদিৰিধানঞ্চ সব্বং পাল়িঅনুসারেনেৰ ৰেদিতব্বং। <span class="bld">অসুচী</span>তি পনেত্থ সুক্কং অধিপ্পেতং। সুত্তসাধনং উত্তানত্থমেৰ।</p>
<p class="centered">রূপং কম্মন্তিকথাৰণ্ণনা।</p>
<p class="subhead">১০. জীৰিতিন্দ্রিযকথাৰণ্ণনা</p>
<p class="bodytext"><a name="para540"></a><span class="paranum">৫৪০</span>. ইদানি জীৰিতিন্দ্রিযকথা নাম হোতি। তত্থ যেসং জীৰিতিন্দ্রিযং নাম চিত্তৰিপ্পযুত্তো অরূপধম্মো, তস্মা রূপজীৰিতিন্দ্রিযং নত্থীতি লদ্ধি, সেয্যথাপি পুব্বসেলিযানঞ্চেৰ সম্মিতিযানঞ্চ; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">নত্থি রূপীনং ধম্মানং আযূ</span>তি পঞ্হে উপাদিন্নরূপানম্পি তিণকট্ঠাদীনম্পি সন্তানৰসেন পৰত্তিমেৰ আযু ঠিতি যপনা যাপনা ইরিযনা ৰত্তনা পালনাতি ইচ্ছতি, তস্মা পটিক্খিপতি। <span class="bld">অত্থী</span>তি পঞ্হেপি ইমিনা কারণেন পটিজানাতি। <span class="bld">অত্থি অরূপজীৰিতিন্দ্রিয</span>ন্তি পঞ্হে <a name="V0.0207"></a> অরূপধম্মানং চিত্তৰিপ্পযুত্তং জীৰিতিন্দ্রিযসন্তানং নাম অত্থীতি ইচ্ছতি, তস্মা পটিজানাতি।</p>
<p class="bodytext"><a name="para541"></a><span class="paranum">৫৪১</span>. <span class="bld">রূপীনং ধম্মানং আযু অরূপজীৰিতিন্দ্রিয</span>ন্তি পঞ্হে সত্তসন্তানে রূপিনো ৰা হোন্তু অরূপিনো ৰা, সব্বেসং চিত্তৰিপ্পযুত্তং অরূপজীৰিতিন্দ্রিযমেৰ ইচ্ছতি, তস্মা পটিজানাতি।</p>
<p class="bodytext"><a name="para542"></a><span class="paranum">৫৪২</span>. নিরোধসমাপন্নপঞ্হেসুপি চিত্তৰিপ্পযুত্তং অরূপজীৰিতমেৰ সন্ধায পটিক্খিপতি চ পটিজানাতি চ। সকৰাদী পন তং অসম্পটিচ্ছন্তো যং অরূপপৰত্তে অসতি অত্থি, রূপেন তেন ভৰিতব্বন্তি চোদেতুং <span class="bld">হঞ্চী</span>তিআদিমাহ। সঙ্খারক্খন্ধপঞ্হে ফস্সাদিসঙ্খারক্খন্ধং সন্ধায পটিক্খিপতি, কাযকম্মাদিসঙ্খারক্খন্ধং সন্ধায পটিজানাতি। কাযৰিঞ্ঞত্তি <a name="P0.0112"></a> ৰচীৰিঞ্ঞত্তি সম্মাৰাচা সম্মাকম্মন্তো জীৰিতিন্দ্রিযন্তি এৰমাদযোপি ধম্মা সঙ্খারক্খন্ধপরিযাপন্নাতিস্স লদ্ধি। সকৰাদী পন তং অসম্পটিচ্ছন্তো যদি নিরুদ্ধেপি অরূপপৰত্তে সঙ্খারক্খন্ধো অত্থি, চতুন্নম্পি খন্ধানং অত্থিতা হোতূতি চোদেতুং <span class="bld">অত্থি ৰেদনাক্খন্ধো</span>তি আদিমাহ। ইতরো অন্তোসমাপত্তিং সন্ধায পটিক্খিপতি, সমাপজ্জন্তস্স চ ৰুট্ঠহন্তস্স চ পুব্বাপরভাগং সন্ধায পটিজানাতি।</p>
<p class="bodytext"><a name="para543"></a><span class="paranum">৫৪৩</span>. অসঞ্ঞসত্তৰারেপি <a name="M0.0212"></a> এসেৰ নযো। তস্স হি লদ্ধিযা অসঞ্ঞসত্তানং পটিসন্ধিকালে চিত্তং উপ্পজ্জিত্বা নিরুজ্ঝতি, তেন সহ চিত্তৰিপ্পযুত্তঅরূপজীৰিতিন্দ্রিযং উপ্পজ্জিত্বা যাৰতাযুকং পৰত্ততি। তস্মা তেসং জীৰিতিন্দ্রিযং নত্থীতি পুট্ঠো পটিক্খিপতি, অত্থীতি পুট্ঠো পটিজানাতি। ৰেদনাক্খন্ধাদযোপি তেসং পৰত্তিৰসেন পটিক্খিপতি, চুতিপটিসন্ধিৰসেন পটিজানাতি। সকৰাদী পন তং অনিচ্ছন্তো ‘‘সচে তত্থ একক্খণেপি ৰেদনাদযো অত্থি, পঞ্চৰোকারভৰত্তং পাপুণাতী’’তি চোদেতুং <span class="bld">পঞ্চৰোকারভৰো</span>তি আহ। ইতরো সুত্তৰিরোধভযা পটিক্খিপতি।</p>
<p class="bodytext"><a name="para544-545"></a><span class="paranum">৫৪৪-৫৪৫</span>. <span class="bld">একদেসং ভিজ্জতী</span>তি পঞ্হে সম্পযুত্তং ভিজ্জতি, ৰিপ্পযুত্তং তিট্ঠতীতি তস্স লদ্ধি, তস্মা পটিজানাতি। <span class="bld">দ্বে জীৰিতিন্দ্রিযানী</span>তি পুচ্ছা পরৰাদিস্স, পটিঞ্ঞা সকৰাদিস্স। রূপারূপৰসেন হি দ্বে জীৰিতিন্দ্রিযানি, তেহিযেৰ সত্তো জীৰতি, তেসং ভঙ্গেন মরতীতি ৰুচ্চতি। চুতিক্খণস্মিঞ্হি দ্বেপি জীৰিতানি সহেৰ ভিজ্জন্তি।</p>
<p class="centered">জীৰিতিন্দ্রিযকথাৰণ্ণনা।</p>
<p class="subhead">১১. কম্মহেতুকথাৰণ্ণনা</p>
<p class="bodytext"><a name="para546"></a><span class="paranum">৫৪৬</span>. ইদানি <a name="V0.0208"></a> কম্মহেতুকথা নাম হোতি। তত্থ যেন অরহতা পুরিমভৰে অরহা অব্ভাচিক্খিতপুব্বো, সো তস্স কম্মস্স হেতু অরহত্তা পরিহাযতীতি যেসং লদ্ধি, সেয্যথাপি পুব্বসেলিযানঞ্চেৰ সম্মিতিযানঞ্চ; তে সন্ধায <span class="bld">কম্মহেতূ</span>তি পুচ্ছা সকৰাদিস্স, পটিঞ্ঞা ইতরস্স। সেসং পরিহানিকথাযং ৰুত্তনযমেৰ <a name="P0.0113"></a>।</p>
<p class="bodytext"><span class="bld">হন্দ হি অরহন্তানং অব্ভাচিক্খতী</span>তি ইদং যস্স কম্মস্স হেতু পরিহাযতি, তং সম্পটিচ্ছাপেতুং ৰদতি। অথ নং সকৰাদী তং পক্খং পটিজানাপেত্বা ‘‘যদি এৰং যেহি অরহন্তো ন অব্ভাচিক্খিতপুব্বা, তে সব্বে অরহত্তং পাপুণেয্যু’’ন্তি চোদেতুং <span class="bld">যে কেচী</span>তিআদিমাহ। ইতরো তস্স কম্মস্স অরহত্তং সম্পাপুণনে নিযামং অপস্সন্তো পটিক্খিপতি।</p>
<p class="centered">কম্মহেতুকথাৰণ্ণনা।</p>
<p class="centered">অট্ঠমো ৰগ্গো।</p></div>
<p class="chapter">৯. নৰমৰগ্গো</p>
<div class="chaptxt">
<p class="subhead">১. আনিসংসদস্সাৰীকথাৰণ্ণনা</p>
<p class="bodytext"><a name="para547"></a><span class="paranum">৫৪৭</span>. ইদানি <a name="P0.0114"></a> <a name="M0.0213"></a> আনিসংসদস্সাৰীকথা নাম হোতি। তত্থ সকসমযে সঙ্খারে আদীনৰতো নিব্বানঞ্চ আনিসংসতো পস্সন্তস্স সংযোজনপ্পহানং হোতীতি নিচ্ছযো। যেসং পন তেসু দ্বীসুপি একংসিকৰাদং গহেত্বা ‘‘আনিসংসদস্সাৰিনোৰ সংযোজনপ্পহানং হোতী’’তি লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথস্স ‘‘একংসিকৰাদো তযা গহিতো, আদীনৰোপি দট্ঠব্বোযেৰা’’তি ৰিভাগদস্সনত্থং সকৰাদী <span class="bld">সঙ্খারে</span>তিআদিমাহ।</p>
<p class="bodytext"><span class="bld">সঙ্খারে</span> <a name="V0.0209"></a> <span class="bld">চ অনিচ্চতো মনসিকরোতি, নিব্বানে চ আনিসংসদস্সাৰী হোতী</span>তি পঞ্হস্মিং অযমধিপ্পাযো – আনিসংসদস্সাৰিস্স সংযোজনানং পহানং হোতীতি তেসং লদ্ধি। ননু সঙ্খারে অনিচ্চতো মনসিকরোতো সংযোজনা পহীযন্তীতি চ পুট্ঠো আমন্তাতি পটিজানাতি। তেন তে সঙ্খারে চ অনিচ্চতো মনসিকরোতি, নিব্বানে চ আনিসংসদস্সাৰী হোতীতি ইদং আপজ্জতি, কিং সম্পটিচ্ছসি এতন্তি। ততো পরৰাদী একচিত্তক্খণং সন্ধায পটিক্খিপতি, দুতিযং পুট্ঠো নানাচিত্তৰসেন পটিজানাতি। সকৰাদী পনস্স অধিপ্পাযং মদ্দিত্বা অনিচ্চমনসিকারস্স আনিসংসদস্সাৰিতায চ একতো পটিঞ্ঞাতত্তা <span class="bld">দ্বিন্নং ফস্সানং দ্বিন্নং চিত্তানং সমোধানং হোতী</span>তি পুচ্ছতি। ইতরো দ্বিন্নং সমোধানং অপস্সন্তো পটিক্খিপতি। <span class="bld">দুক্খতো</span>তিআদিপঞ্হেসুপি এসেৰ নযো। কিং পনেত্থ সন্নিট্ঠানং, কিং অনিচ্চাদিতো মনসিকরোতো সংযোজনা পহীযন্তি, উদাহু নিব্বানে আনিসংসদস্সাৰিস্স, উদাহু দ্বেপি একতো করোন্তস্সাতি। যদি তাৰ অনিচ্চাদিতো মনসিকরোতো পহানং <a name="P0.0115"></a> ভৰেয্য, ৰিপস্সনাচিত্তেনেৰ ভৰেয্য। অথ আনিসংসদস্সাৰিনো, অনুস্সৰৰসেন নিব্বানে আনিসংসং পস্সন্তস্স ৰিপস্সনাচিত্তেনেৰ ভৰেয্য, অথ দ্বেপি একতো করোন্তস্স ভৰেয্য, দ্বিন্নং ফস্সাদীনং সমোধানং ভৰেয্য। যস্মা পন অরিযমগ্গক্খণে অনিচ্চাদিমনসিকারস্স কিচ্চং নিপ্ফত্তিং গচ্ছতি পুন নিচ্চতোতিআদিগহণস্স অনুপ্পত্তিধম্মভাৰতো, নিব্বানে চ পচ্চক্খতোৰ আনিসংসদস্সনং ইজ্ঝতি, তস্মা কিচ্চনিপ্ফত্তিৰসেন অনিচ্চাদিতো <a name="M0.0214"></a> মনসিকরোতো আরম্মণং কত্বা পৰত্তিৰসেন চ নিব্বানে আনিসংসদস্সাৰিস্স সংযোজনানং পহানং হোতীতি ৰেদিতব্বং।</p>
<p class="bodytext"><a name="para548"></a><span class="paranum">৫৪৮</span>. <span class="bld">নিব্বানে সুখানুপস্সী</span>তি সুত্তং নিব্বানে সুখানুপস্সনাদিভাৰমেৰ সাধেতি, ন আনিসংসদস্সাৰিতামত্তেন সংযোজনানং পহানং। তস্মা আভতম্পি অনাভতসদিসমেৰাতি।</p>
<p class="centered">আনিসংসদস্সাৰীকথাৰণ্ণনা।</p>
<p class="subhead">২. অমতারম্মণকথাৰণ্ণনা</p>
<p class="bodytext"><a name="para549"></a><span class="paranum">৫৪৯</span>. ইদানি অমতারম্মণকথা নাম হোতি। তত্থ যেসং ‘‘নিব্বানং মঞ্ঞতী’’তিআদীনং <a name="V0.0210"></a> অযোনিসো অত্থং গহেত্বা অমতারম্মণং সংযোজনং হোতীতি লদ্ধি, সেয্যথাপি পুব্বসেলিযানং, তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং সচে অমতারম্মণং সংযোজনং, অমতস্স সংযোজনিযাদিভাৰো আপজ্জতীতি চোদেতুং <span class="bld">অমতং সংযোজনিয</span>ন্তিআদিমাহ। ইতরো সুত্তৰিরোধভযেন সব্বং পটিক্খিপতি। ইমিনা উপাযেন সব্বৰারেসু অত্থো ৰেদিতব্বো। <span class="bld">নিব্বানং নিব্বানতো</span>তি আহটসুত্তং পন দিট্ঠধম্মনিব্বানং সন্ধায ভাসিতং, তস্মা অসাধকন্তি।</p>
<p class="centered">অমতারম্মণকথাৰণ্ণনা।</p>
<p class="subhead">৩. রূপং সারম্মণন্তিকথাৰণ্ণনা</p>
<p class="bodytext"><a name="para552-553"></a><span class="paranum">৫৫২-৫৫৩</span>. ইদানি <a name="P0.0116"></a> রূপং সারম্মণন্তিকথা নাম হোতি। তত্থ রূপং সপ্পচ্চযট্ঠেন সারম্মণং নাম হোতি, ন অঞ্ঞং আরম্মণং করোতীতি আরম্মণপচ্চযৰসেন। যেসং পন অৰিসেসেন রূপং সারম্মণন্তি লদ্ধি, সেয্যথাপি উত্তরাপথকানং; তে সন্ধায আরম্মণত্থস্স ৰিভাগদস্সনত্থং পুচ্ছা সকৰাদিস্স, পটিঞ্ঞা ইতরস্স। সেসমেত্থ পাল়িঅনুসারেনেৰ ৰেদিতব্বং। <span class="bld">ন ৰত্তব্ব</span>ন্তি পঞ্হে ওলুব্ভারম্মণং সন্ধায পটিঞ্ঞা সকৰাদিস্স। দুতিযপঞ্হেপি পচ্চযারম্মণং সন্ধায পটিঞ্ঞা তস্সেৰ। ইতি সপ্পচ্চযট্ঠেনেৰেত্থ সারম্মণতা সিদ্ধাতি।</p>
<p class="centered">রূপং সারম্মণন্তিকথাৰণ্ণনা।</p>
<p class="subhead">৪. অনুসযা অনারম্মণকথাৰণ্ণনা</p>
<p class="bodytext"><a name="para554-556"></a><span class="paranum">৫৫৪-৫৫৬</span>. ইদানি <a name="M0.0215"></a> অনুসযা অনারম্মণাতিকথা নাম হোতি। তত্থ যেসং অনুসযা নাম চিত্তৰিপ্পযুত্তা অহেতুকা অব্যাকতা, তেনেৰ চ অনারম্মণাতি লদ্ধি, সেয্যথাপি অন্ধকানঞ্চেৰ একচ্চানঞ্চ উত্তরাপথকানং; তে সন্ধায <span class="bld">অনুসযা</span>তি পুচ্ছা সকৰাদিস্স, পটিঞ্ঞা <a name="V0.0211"></a> ইতরস্স। অথ নং অনারম্মণেন নাম এৰংৰিধেন ভৰিতব্বন্তি চোদেতুং <span class="bld">রূপ</span>ন্তিআদিমাহ। <span class="bld">কামরাগো</span>তিআদি কামরাগানুসযতো অনঞ্ঞত্তা দস্সিতং। <span class="bld">সঙ্খারক্খন্ধো অনারম্মণো</span>তি পঞ্হে চিত্তসম্পযুত্তসঙ্খারক্খন্ধং সন্ধায পটিক্খিপতি। অনুসযং জীৰিতিন্দ্রিযং কাযকম্মাদিরূপঞ্চ সঙ্খারক্খন্ধপরিযাপন্নং, তং সন্ধায পটিজানাতি। ইমিনাৰুপাযেন সব্বৰারেসু অত্থো ৰেদিতব্বো। <span class="bld">সানুসযো</span>তি পঞ্হে পন অপ্পহীনানুসযত্তা সানুসযতা অনুঞ্ঞাতা। ন অনুসযানং পৰত্তিসব্ভাৰা। যো হি অপ্পহীনো, ন সো অতীতো, নানাগতো, ন পচ্চুপ্পন্নো চ। মগ্গৰজ্ঝকিলেসো পনেস অপ্পহীনত্তাৰ অত্থীতি <a name="P0.0117"></a> ৰুচ্চতি। এৰরূপস্স চ ইদং নাম আরম্মণন্তি ন ৰত্তব্বং। তস্মা তং পটিক্খিত্তং। তং পনেতং ন কেৰলং অনুসযস্স, রাগাদীনম্পি তাদিসমেৰ, তস্মা অনুসযানং অনারম্মণতাসাধকং ন হোতীতি।</p>
<p class="centered">অনুসযা অনারম্মণাতিকথাৰণ্ণনা।</p>
<p class="subhead">৫. ঞাণং অনারম্মণন্তিকথাৰণ্ণনা</p>
<p class="bodytext"><a name="para557-558"></a><span class="paranum">৫৫৭-৫৫৮</span>. ইদানি ঞাণং অনারম্মণন্তিকথা নাম হোতি। তত্থ যস্মা অরহা চক্খুৰিঞ্ঞাণসমঙ্গী ঞাণীতি ৰুচ্চতি, তস্স ঞাণস্স তস্মিং খণে আরম্মণং নত্থি, তস্মা ঞাণং অনারম্মণন্তি যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ অনুসযকথাযং ৰুত্তনযেনেৰ ৰেদিতব্বন্তি।</p>
<p class="centered">ঞাণং অনারম্মণন্তিকথাৰণ্ণনা।</p>
<p class="subhead">৬. অতীতানাগতারম্মণকথাৰণ্ণনা</p>
<p class="bodytext"><a name="para559-561"></a><span class="paranum">৫৫৯-৫৬১</span>. ইদানি অতীতানাগতারম্মণকথা নাম হোতি। তত্থ যস্মা অতীতানাগতারম্মণং নাম নত্থি, তস্মা তদারম্মণেন চিত্তেন আরম্মণস্স <a name="M0.0216"></a> নত্থিতায অনারম্মণেন <a name="V0.0212"></a> ভৰিতব্বন্তি অতীতং অনারম্মণন্তি যেসং লদ্ধি, সেয্যথাপি উত্তরাপথকানং, তে সন্ধায <span class="bld">অতীতারম্মণ</span>ন্তি পুচ্ছা সকৰাদিস্স, পটিঞ্ঞা ইতরস্স। সেসমেত্থ যথাপাল়িমেৰ নিয্যাতীতি।</p>
<p class="centered">অতীতানাগতারম্মণকথাৰণ্ণনা।</p>
<p class="subhead">৭. ৰিতক্কানুপতিতকথাৰণ্ণনা</p>
<p class="bodytext"><a name="para562"></a><span class="paranum">৫৬২</span>. ইদানি <a name="P0.0118"></a> ৰিতক্কানুপতিতকথা নাম হোতি। তত্থ ৰিতক্কানুপতিতা নাম দুৰিধা – আরম্মণতো চ সম্পযোগতো চ। তত্থ অসুকচিত্তং নাম ৰিতক্কস্সারম্মণং ন হোতীতি নিযমাভাৰতো সিযা সব্বং চিত্তং ৰিতক্কানুপতিতং, ৰিতক্কৰিপ্পযুত্তচিত্তসব্ভাৰতো পন ন সব্বং চিত্তং ৰিতক্কানুপতিতং। ইতি ইমং ৰিভাগং অকত্বা অৰিসেসেনেৰ সব্বং চিত্তং ৰিতক্কানুপতিতন্তি যেসং লদ্ধি, সেয্যথাপি উত্তরাপথকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ পাল়িৰসেনেৰ নিয্যাতীতি।</p>
<p class="centered">ৰিতক্কানুপতিতকথাৰণ্ণনা।</p>
<p class="subhead">৮. ৰিতক্কৰিপ্ফারসদ্দকথাৰণ্ণনা</p>
<p class="bodytext"><a name="para563"></a><span class="paranum">৫৬৩</span>. ইদানি ৰিতক্কৰিপ্ফারসদ্দকথা নাম হোতি। তত্থ যস্মা ‘‘ৰিতক্কৰিচারা ৰচীসঙ্খারা’’তি ৰুত্তা, তস্মা সব্বসো ৰিতক্কযতো ৰিচারযতো অন্তমসো মনোধাতুপৰত্তিকালেপি ৰিতক্কৰিপ্ফারো সদ্দোযেৰাতি যেসং লদ্ধি, সেয্যথাপি পুব্বসেলিযানং; তে সন্ধায <span class="bld">সব্বসো</span>তি পুচ্ছা সকৰাদিস্স পটিঞ্ঞা ইতরস্স। অথ নং যদি ৰিতক্কৰিপ্ফারমত্তং সদ্দো, ফস্সাদিৰিপ্ফারোপি সদ্দো ভৰেয্যাতি চোদেতুং <span class="bld">সব্বসো ফুসযতো</span>তিআদিমাহ। ইতরো তাদিসং সুত্তলেসং অপস্সন্তো পটিক্খিপতি। <span class="bld">ৰিতক্কৰিপ্ফারো সদ্দো সোতৰিঞ্ঞেয্যো</span>তি ৰিতক্কস্স ৰিপ্ফারমত্তমেৰ <a name="V0.0213"></a> সদ্দোতি কত্বা পুচ্ছতি, ন ৰিতক্কৰিপ্ফারসমুট্ঠিতং সুত্তপমত্তানং <a name="M0.0217"></a> সদ্দং, ইতরো পটিক্খিপতি। <span class="bld">ননু ৰিতক্কৰিপ্ফারসদ্দো ন সোতৰিঞ্ঞেয্যো</span>তি ইদং তস্সেৰ লদ্ধিযা দস্সেতি। সো হি ৰিতক্কৰিপ্ফারমত্তমেৰ সদ্দং ৰদতি, সো ন সোতৰিঞ্ঞেয্যোতি। ইতরো পন ‘‘ৰিতক্কৰিপ্ফারসদ্দং সুত্বা আদিসতী’’ তি (দী॰ নি॰ ৩.১৪৮) ৰচনতো সোতৰিঞ্ঞেয্যোৰাতি ৰদতি।</p>
<p class="centered">ৰিতক্কৰিপ্ফারসদ্দকথাৰণ্ণনা।</p>
<p class="subhead">৯. নযথাচিত্তস্স ৰাচাতিকথাৰণ্ণনা</p>
<p class="bodytext"><a name="para564"></a><span class="paranum">৫৬৪</span>. ইদানি <a name="P0.0119"></a> নযথাচিত্তস্স ৰাচাতিকথা নাম হোতি। তত্থ যস্মা কোচি অঞ্ঞং ভণিস্সামীতি অঞ্ঞং ভণতি, তস্মা নযথাচিত্তস্স ৰাচা চিত্তানুরূপা চিত্তানুগতিকা ন হোতি, ৰিনাপি চিত্তেন পৰত্ততীতি যেসং লদ্ধি; সেয্যথাপি পুব্বসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তংসমুট্ঠাপকং চিত্তং ন সিযা, ফস্সাদযোপি তস্মিং খণে ন সিযু’’ন্তি চোদেতুং <span class="bld">অফস্সকস্সা</span>তিআদিমাহ। <span class="bld">ন ভণিতুকামো</span>তিআদীসু যস্মা অঞ্ঞং ভণিস্সামীতি অঞ্ঞং ভণন্তোপি ভণিতুকামোযেৰ নাম হোতি, তস্মা ন হেৰাতি পটিক্খিপতি।</p>
<p class="bodytext"><a name="para565"></a><span class="paranum">৫৬৫</span>. <span class="bld">ননু অত্থি কোচি অঞ্ঞং ভণিস্সামী</span>তিআদীসু চীৰরন্তি ভণিতুকামো চীরন্তি ভণেয্য। তত্থ অঞ্ঞং ভণিতুকামতাচিত্তং, অঞ্ঞং ভণনচিত্তং, ইতি পুব্বভাগেন চিত্তেন অসদিসত্তা অযথাচিত্তো নাম হোতি, তেনস্স কেৰলং অনাপত্তি নাম হোতি, ন পন চীরন্তি ৰচনসমুট্ঠাপকচিত্তং নত্থি, ইতি অচিত্তকা সা ৰাচাতি অত্থং সন্ধায ইমিনা উদাহরণেন ‘‘নযথাচিত্তস্স ৰাচা’’তি পতিট্ঠাপিতাপি অপ্পতিট্ঠাপিতাৰ হোতীতি।</p>
<p class="centered">নযথাচিত্তস্স ৰাচাতিকথাৰণ্ণনা।</p>
<p class="subhead">১০. নযথাচিত্তস্স কাযকম্মন্তিকথাৰণ্ণনা</p>
<p class="bodytext"><a name="para566-567"></a><span class="paranum">৫৬৬-৫৬৭</span>. ইদানি <a name="M0.0218"></a> <a name="V0.0214"></a> নযথাচিত্তস্স কাযকম্মন্তিকথা নাম হোতি। তত্থ যস্মা কোচি অঞ্ঞত্র গচ্ছিস্সামীতি অঞ্ঞত্র গচ্ছতি, তস্মা নযথাচিত্তস্স কাযকম্মং চিত্তানুরূপং চিত্তানুগতিকং ন হোতি, ৰিনাপি চিত্তেন পৰত্ততীতি যেসং লদ্ধি, সেয্যথাপি পুব্বসেলিযানংযেৰ, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ হেট্ঠা ৰুত্তনযেনেৰ ৰেদিতব্বন্তি।</p>
<p class="centered">নযথাচিত্তস্স কাযকম্মন্তিকথাৰণ্ণনা।</p>
<p class="subhead">১১. অতীতানাগতসমন্নাগতকথাৰণ্ণনা</p>
<p class="bodytext"><a name="para568-570"></a><span class="paranum">৫৬৮-৫৭০</span>. ইদানি <a name="P0.0120"></a> অতীতানাগতেহি সমন্নাগতকথা নাম হোতি। তত্থ সমন্নাগতপঞ্ঞত্তি পটিলাভপঞ্ঞত্তীতি দ্বে পঞ্ঞত্তিযো ৰেদিতব্বা। তাসু পচ্চুপ্পন্নধম্মসমঙ্গী সমন্নাগতোতি ৰুচ্চতি। অট্ঠ সমাপত্তিলাভিনো পন সমাপত্তিযো কিঞ্চাপি ন একক্খণে পৰত্তন্তি, অঞ্ঞা অতীতা হোন্তি, অঞ্ঞা অনাগতা, অঞ্ঞা পচ্চুপ্পন্না, পটিৰিজ্ঝিত্বা অপরিহীনতায পন লাভীতি ৰুচ্চতি। তত্থ যেসং ইমং ৰিভাগং অগ্গহেত্বা যস্মা ঝানলাভীনং অতীতানাগতানি ঝানানিপি অত্থি, তস্মা ‘‘তে অতীতেনপি অনাগতেনপি সমন্নাগতা’’তি লদ্ধি, সেয্যথাপি অন্ধকানং। তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ উত্তানত্থমেৰাতি। ‘‘অট্ঠৰিমোক্খঝাযী’’তিআদি পন লাভীভাৰস্স সাধকং, ন সমন্নাগতভাৰস্সাতি।</p>
<p class="centered">অতীতানাগতসমন্নাগতকথাৰণ্ণনা।</p>
<p class="centered">নৰমো ৰগ্গো।</p></div>
<p class="chapter">১০. দসমৰগ্গো</p>
<div class="chaptxt">
<p class="subhead">১. নিরোধকথাৰণ্ণনা</p>
<p class="bodytext"><a name="para571-572"></a><span class="paranum">৫৭১-৫৭২</span>. ইদানি <a name="P0.0121"></a> <a name="V0.0215"></a> নিরোধকথা নাম হোতি। তত্থ যেসং ‘‘উপপত্তেসিযন্তি সঙ্খং গতস্স ভৰঙ্গচিত্তস্স ভঙ্গক্খণেন সহেৰ কিরিযাতি সঙ্খং গতা <a name="M0.0219"></a> কুসলা ৰা অকুসলা ৰা চত্তারো খন্ধা চিত্তসমুট্ঠানরূপঞ্চাতি পঞ্চক্খন্ধা উপ্পজ্জন্তি। তেসু হি অনুপ্পন্নেসু ভৰঙ্গে নিরুদ্ধে সন্ততিৰিচ্ছেদো ভৰেয্যা’’তি লদ্ধি, সেয্যথাপি অন্ধকানং; তে সন্ধায <span class="bld">উপপত্তেসিযে</span>তি পুচ্ছা সকৰাদিস্স, পটিঞ্ঞা ইতরস্স। তত্থ <span class="bld">উপপত্তেসিযে</span>তি চতূসুপি পদেসু বহুৰচনভুম্মত্থে একৰচনভুম্মং। উপপত্তেসিযেসু পঞ্চসু খন্ধেসু অনিরুদ্ধেসূতি অযঞ্হেত্থ অত্থো। <span class="bld">দসন্ন</span>ন্তি উপপত্তেসিযখন্ধানঞ্চ কিরিযখন্ধানঞ্চ ৰসেন ৰুত্তং। তত্থ পঠমপঞ্হে খন্ধলক্খণৰসেন কিরিযৰসেন চ পঞ্চেৰ নাম তে খন্ধাতি পটিক্খিপতি। দুতিযপঞ্হে পুরিমপচ্ছিমৰসেন উপপত্তেসিযকিরিযৰসেন চ নানত্তং সন্ধায পটিজানাতি। দ্বিন্নং পন ফস্সানং চিত্তানঞ্চ সমোধানং পুট্ঠো সুত্তলেসাভাৰেন পটিক্খিপতি।</p>
<p class="bodytext"><span class="bld">কিরিযা চত্তারো</span>তি রূপেন ৰিনা কুসলা অকুসলা ৰা চত্তারো গহিতা। <span class="bld">কিরিযাঞাণ</span>ন্তি পরৰাদিনা চক্খুৰিঞ্ঞাণসমঙ্গিক্খণে অরহতো অনুঞ্ঞাতং অনারম্মণঞাণং। <span class="bld">নিরুদ্ধে মগ্গো উপ্পজ্জতী</span>তি পুচ্ছা পরৰাদিস্স, অনিরুদ্ধে অনুপ্পজ্জনতো পটিঞ্ঞা সকৰাদিস্স। <span class="bld">মতো মগ্গং ভাৰেতী</span>তি <a name="P0.0122"></a> ছলেন পুচ্ছা পরৰাদিস্স। যস্মা পন পটিসন্ধিতো যাৰ চুতিচিত্তা সত্তো জীৰতিযেৰ নাম, তস্মা সকৰাদী <span class="bld">ন হেৰ</span>ন্তি পটিক্খিপতি।</p>
<p class="centered">নিরোধকথাৰণ্ণনা।</p>
<p class="subhead">২. রূপংমগ্গোতিকথাৰণ্ণনা</p>
<p class="bodytext"><a name="para573-575"></a><span class="paranum">৫৭৩-৫৭৫</span>. ইদানি <a name="V0.0216"></a> রূপং মগ্গোতিকথা নাম হোতি। তত্থ যেসং ‘‘সম্মাৰাচাকম্মন্তাজীৰা রূপ’’ন্তি লদ্ধি, সেয্যথাপি মহিসাসকসম্মিতিযমহাসংঘিকানং; তে সন্ধায <span class="bld">মগ্গসমঙ্গিস্সা</span>তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তে সম্মাৰাচাদযো রূপং, ন ৰিরতিযো, যথা সম্মাদিট্ঠাদিমগ্গো সারম্মণাদিসভাৰো, এৰং তম্পি রূপং সিযা’’তি চোদেতুং <span class="bld">সারম্মণো</span>তিআদিমাহ। তত্থ পটিক্খেপো চ পটিঞ্ঞা চ পরৰাদিনো লদ্ধিঅনুরূপেন ৰেদিতব্বা। সেসমেত্থ উত্তানত্থমেৰাতি।</p>
<p class="centered">রূপং মগ্গোতিকথাৰণ্ণনা।</p>
<p class="subhead">৩. পঞ্চৰিঞ্ঞাণসমঙ্গিস্স মগ্গকথাৰণ্ণনা</p>
<p class="bodytext"><a name="para576"></a><span class="paranum">৫৭৬</span>. ইদানি <a name="M0.0220"></a> পঞ্চৰিঞ্ঞাণসমঙ্গিস্স মগ্গকথা নাম হোতি। তত্থ যেসং ‘‘চক্খুনা রূপং দিস্বা ন নিমিত্তগ্গাহী হোতী’’তি সুত্তং নিস্সায ‘‘পঞ্চৰিঞ্ঞাণসমঙ্গিস্স অত্থি মগ্গভাৰনা’’তি লদ্ধি, সেয্যথাপি মহাসংঘিকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘সচে তস্স মগ্গভাৰনা অত্থি, পঞ্চৰিঞ্ঞাণগতিকেন ৰা মগ্গেন, মগ্গগতিকেহি ৰা পঞ্চৰিঞ্ঞাণেহি ভৰিতব্বং, ন চ তানি মগ্গগতিকানি অনিব্বানারম্মণত্তা অলোকুত্তরত্তা চ, ন মগ্গো পঞ্চৰিঞ্ঞাণগতিকো তেসং লক্খণেন অসঙ্গহিতত্তা’’তি চোদেতুং <span class="bld">ননু পঞ্চৰিঞ্ঞাণা উপ্পন্নৰত্থুকা</span>তিআদিমাহ। তত্রাযং অধিপ্পাযো – যদি <a name="P0.0123"></a> পঞ্চৰিঞ্ঞাণসমঙ্গিস্স মগ্গভাৰনা সিযা, যেন মনোৰিঞ্ঞাণেন মগ্গো সম্পযুত্তো, তম্পি পঞ্চৰিঞ্ঞাণসমঙ্গিস্স সিযা। এৰং সন্তে যদিদং ‘‘পঞ্চৰিঞ্ঞাণা উপ্পন্নৰত্থুকা’’তিআদি লক্খণং ৰুত্তং, তং এৰং অৰত্বা ‘‘ছ ৰিঞ্ঞাণা’’তি ৰত্তব্বং সিযা। তথা পন অৰত্বা ‘‘পঞ্চৰিঞ্ঞাণা’’ত্বেৰ ৰুত্তং, তস্মা ন ৰতব্বং ‘‘পঞ্চৰিঞ্ঞাণসমঙ্গিস্স অত্থি মগ্গভাৰনা’’তি। যস্মা চেত্থ অযমেৰ অধিপ্পাযো, তস্মা সকৰাদী তং লক্খণং পরৰাদিং সম্পটিচ্ছাপেত্বা <span class="bld">নো চ ৰত রে ৰত্তব্বে পঞ্চৰিঞ্ঞাণসমঙ্গিস্স অত্থি মগ্গভাৰনা</span>তি আহ।</p>
<p class="bodytext">অপরো <a name="V0.0217"></a> নযো – পঞ্চৰিঞ্ঞাণা উপ্পন্নৰত্থুকা, মগ্গো অৰত্থুকোপি হোতি। তে চ উপ্পন্নারম্মণা, মগ্গো নৰত্তব্বারম্মণো। তে পুরেজাতৰত্থুকাৰ মগ্গো অৰত্থুকোপি। তে পুরেজাতারম্মণা, মগ্গো অপুরেজাতারম্মণো। তে অজ্ঝত্তিকৰত্থুকাৰ মগ্গো অৰত্থুকোপি হোতি। তে চ রূপাদিৰসেন বাহিরারম্মণা, মগ্গো নিব্বানারম্মণো। তে অনিরুদ্ধং ৰত্থুং নিস্সযং কত্বা পৰত্তনতো অসম্ভিন্নৰত্থুকা, মগ্গো অৰত্থুকোপি। তে অনিরুদ্ধানেৰ রূপাদীনি আরব্ভ পৰত্তনতো অসম্ভিন্নারম্মণা, মগ্গো নিব্বানারম্মণো। তে নানাৰত্থুকা, মগ্গো অৰত্থুকো ৰা একৰত্থুকো ৰা। তে নানারম্মণা মগ্গো একারম্মণো। তে অত্তনো অত্তনোৰ রূপাদিগোচরে পৰত্তনতো ন অঞ্ঞমঞ্ঞস্স গোচরৰিসযং পচ্চনুভোন্তি, মগ্গো রূপাদীসু একম্পি গোচরং ন করোতি। তে কিরিযমনোধাতুং পুরেচারিকং কত্বা উপ্পজ্জনতো ন অসমন্নাহারা ন অমনসিকারা উপ্পজ্জন্তি, মগ্গো নিরাৰজ্জনোৰ। তে সম্পটিচ্ছনাদীহি ৰোকিণ্ণা উপ্পজ্জন্তি, মগ্গস্স ৰোকারোযেৰ নত্থি। তে অঞ্ঞমঞ্ঞং পুব্বচরিমভাৰেন <a name="M0.0221"></a> উপ্পজ্জন্তি, মগ্গস্স তেহি সদ্ধিং পুরিমপচ্ছিমতাৰ নত্থি, তেসং অনুপ্পত্তিকালে তিক্খৰিপস্সনাসমযে, তেসং অনুপ্পত্তিদেসে আরুপ্পেপি চ উপ্পজ্জনতো। তে সম্পটিচ্ছনাদীহি অন্তরিতত্তা ন অঞ্ঞমঞ্ঞস্স সমনন্তরা উপ্পজ্জন্তি, মগ্গস্স সম্পটিচ্ছনাদীহি অন্তরিতভাৰোৰ নত্থি। তেসং অঞ্ঞত্র অভিনিপাতা আভোগমত্তম্পি কিচ্চং নত্থি, মগ্গস্স কিলেসসমুগ্ঘাতনং কিচ্চন্তি। যস্মা চেত্থ অযম্পি <a name="P0.0124"></a> অধিপ্পাযো, তস্মা সকৰাদী ইমেহাকারেহি পরৰাদিং মগ্গস্স অপঞ্চৰিঞ্ঞাণগতিকভাৰং সম্পটিচ্ছাপেত্বা <span class="bld">নো চ ৰত রে ৰত্তব্বে পঞ্চৰিঞ্ঞাণসমঙ্গিস্স অত্থি মগ্গভাৰনা</span>তি আহ।</p>
<p class="bodytext"><a name="para577"></a><span class="paranum">৫৭৭</span>. <span class="bld">সুঞ্ঞতং আরব্ভা</span>তি ‘‘যথা লোকুত্তরমগ্গো সুঞ্ঞতং নিব্বানং আরব্ভ, লোকিযো সুদ্ধসঙ্খারপুঞ্জং আরব্ভ উপ্পজ্জতি, কিং তে এৰং চক্খুৰিঞ্ঞাণ’’ন্তি পুচ্ছতি। ইতরো ‘‘চক্খুঞ্চ পটিচ্চ রূপে চা’’তি ৰচনতো পটিক্খিপতি। দুতিযং পুট্ঠো ‘‘ন নিমিত্তগ্গাহী’’তি ৰচনতো যং তত্থ অনিমিত্তং, তদেৰ সুঞ্ঞতন্তি সন্ধায পটিজানাতি। <span class="bld">চক্খুঞ্চ পটিচ্চা</span>তি পঞ্হদ্বযেপি এসেৰ নযো।</p>
<p class="bodytext"><a name="para578-579"></a><span class="paranum">৫৭৮-৫৭৯</span>. <span class="bld">চক্খুৰিঞ্ঞাণং অতীতানাগতং আরব্ভা</span>তি এত্থ অযমধিপ্পাযো – মনোৰিঞ্ঞাণসমঙ্গিস্স অত্থি মগ্গভাৰনা, মনোৰিঞ্ঞাণঞ্চ অতীতানাগতম্পি আরব্ভ উপ্পজ্জতি, কিং তে এৰং চক্খুৰিঞ্ঞাণম্পীতি। <span class="bld">ফস্সং আরব্ভা</span>তিআদীসুপি এসেৰ নযো। <span class="bld">চক্খুনা</span> <a name="V0.0218"></a> <span class="bld">রূপং দিস্বা ন নিমিত্তগ্গাহী</span>তি এত্থ জৰনক্খণে ন নিমিত্তগ্গাহিতা ৰুত্তা, ন চক্খুৰিঞ্ঞাণক্খণে। তস্মা লোকিযমগ্গম্পি সন্ধাযেতং অসাধকন্তি।</p>
<p class="centered">পঞ্চৰিঞ্ঞাণসমঙ্গিস্স মগ্গকথাৰণ্ণনা।</p>
<p class="subhead">৪. পঞ্চৰিঞ্ঞাণা কুসলাপীতিকথাৰণ্ণনা</p>
<p class="bodytext"><a name="para580-583"></a><span class="paranum">৫৮০-৫৮৩</span>. ইদানি পঞ্চৰিঞ্ঞাণা কুসলাপীতিকথা নাম হোতি। সা হেট্ঠা ৰুত্তনযেনেৰ অত্থতো ৰেদিতব্বাতি।</p>
<p class="centered">পঞ্চৰিঞ্ঞাণা কুসলাপীতিকথাৰণ্ণনা।</p>
<p class="subhead">৫. পঞ্চৰিঞ্ঞাণা সাভোগাতিকথাৰণ্ণনা</p>
<p class="bodytext"><a name="para584-586"></a><span class="paranum">৫৮৪-৫৮৬</span>. ইদানি <a name="M0.0222"></a> পঞ্চৰিঞ্ঞাণা সাভোগাতিকথা নাম হোতি। তত্থ আভোগো নাম কুসলাকুসলৰসেন হোতি সত্থারা <a name="P0.0125"></a> চ ‘‘চক্খুনা রূপং দিস্বা নিমিত্তগ্গাহী হোতি, ন নিমিত্তগ্গাহী হোতী’’তিআদি ৰুত্তং, তং অযোনিসো গহেত্বা ‘‘পঞ্চৰিঞ্ঞাণা সাভোগা’’তি যেসং লদ্ধি, সেয্যথাপি মহাসংঘিকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ পুরিমকথাসদিসমেৰাতি।</p>
<p class="centered">পঞ্চৰিঞ্ঞাণা সাভোগাতিকথাৰণ্ণনা।</p>
<p class="subhead">৬. দ্বীহি সীলেহীতিকথাৰণ্ণনা</p>
<p class="bodytext"><a name="para587-589"></a><span class="paranum">৫৮৭-৫৮৯</span>. ইদানি <a name="V0.0219"></a> দ্বীহি সীলেহীতিকথা নাম হোতি। তত্থ ‘‘সীলে পতিট্ঠায নরো সপঞ্ঞো’’তিআদিৰচনতো (সং॰ নি॰ ১.২৩) যস্মা লোকিযেন সীলেন সীলৰা লোকুত্তরং মগ্গং ভাৰেতি, তস্মা ‘‘পুরিমেন চ লোকিযেন মগ্গক্খণে লোকুত্তরেন চাতি দ্বীহি সীলেহি সমন্নাগতো নাম হোতী’’তি যেসং লদ্ধি, সেয্যথাপি মহাসংঘিকানংযেৰ, তে সন্ধায <span class="bld">মগ্গসমঙ্গী</span>তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি সো একক্খণে লোকিযলোকুত্তরেহি দ্বীহি সীলেহি সমন্নাগতো, দ্বীহি ফস্সাদীহিপি তেন সমন্নাগতেন ভৰিতব্ব’’ন্তি চোদেতুং <span class="bld">দ্বীহি ফস্সেহী</span>তিআদিমাহ। ইতরো তথারূপং নযং অপস্সন্তো পটিক্খিপতি। <span class="bld">লোকিযেন চ লোকুত্তরেন চা</span>তি পঞ্হে পুব্বে সমাদিন্নঞ্চ মগ্গক্খণে উপ্পন্নসম্মাৰাচাদীনি চ সন্ধায পটিজানাতি।</p>
<p class="bodytext"><span class="bld">লোকিযে সীলে নিরুদ্ধে</span>তি পুচ্ছা পরৰাদিস্স, খণভঙ্গনিরোধং সন্ধায পটিঞ্ঞা সকৰাদিস্স। ইতরো পন তং ৰীতিক্কমং ৰিয সল্লক্খেন্তো <span class="bld">দুস্সীলো</span>তিআদিমাহ। লদ্ধিপতিট্ঠাপনং পনস্স পুব্বে অভিন্নসীলতংযেৰ দীপেতি, ন দ্বীহি সমন্নাগততং। তস্মা অপ্পতিট্ঠিতাৰ লদ্ধীতি।</p>
<p class="centered">দ্বীহি সীলেহীতিকথাৰণ্ণনা।</p>
<p class="subhead">৭. সীলং অচেতসিকন্তিকথাৰণ্ণনা</p>
<p class="bodytext"><a name="para590-594"></a><span class="paranum">৫৯০-৫৯৪</span>. ইদানি <a name="P0.0126"></a> <a name="M0.0223"></a> সীলং অচেতসিকন্তিকথা নাম হোতি। তত্থ যস্মা সীলে উপ্পজ্জিত্বা নিরুদ্ধেপি সমাদানহেতুকো সীলোপচযো নাম অত্থি, যেন সো সীলৰাযেৰ নাম হোতি, তস্মা ‘‘সীলং অচেতসিক’’ন্তি যেসং লদ্ধি, সেয্যথাপি মহাসংঘিকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ ‘‘দানং অচেতসিক’’ন্তিকথাযং ৰুত্তনযেনেৰ ৰেদিতব্বং। লদ্ধিপতিট্ঠাপনম্পি অযোনিসো গহিতত্তা অপ্পতিট্ঠাপনমেৰাতি।</p>
<p class="centered">সীলং অচেতসিকন্তিকথাৰণ্ণনা।</p>
<p class="subhead">৮. সীলং ন চিত্তানুপরিৰত্তীতিকথাৰণ্ণনা</p>
<p class="bodytext"><a name="para595-597"></a><span class="paranum">৫৯৫-৫৯৭</span>. ইদানি <a name="V0.0220"></a> সীলং ন চিত্তানুপরিৰত্তীতিকথা নাম হোতি। তত্থ <span class="bld">ন চিত্তানুপরিৰত্তী</span>তি ভাসন্তরমেৰ নানং, সেসং পুরিমকথাসদিসমেৰাতি।</p>
<p class="centered">সীলং ন চিত্তানুপরিৰত্তীতিকথাৰণ্ণনা।</p>
<p class="subhead">৯. সমাদানহেতুকথাৰণ্ণনা</p>
<p class="bodytext"><a name="para598-600"></a><span class="paranum">৫৯৮-৬০০</span>. ইদানি সমাদানহেতুকথা নাম হোতি। তত্থ ‘‘আরামরোপা’’তি গাথায অত্থং অযোনিসো গহেত্বা ‘‘সদা পুঞ্ঞং পৰড্ঢতী’’তি ৰচনতো ‘‘সমাদানহেতুকং সীলং ৰড্ঢতী’’তি যেসং লদ্ধি, সেয্যথাপি মহাসংঘিকানঞ্ঞেৰ, তে সন্ধায পুচ্ছা সকৰাদিস্স, চিত্তৰিপ্পযুত্তং সীলোপচযং সন্ধায পটিঞ্ঞা পরৰাদিস্স। সেসং পুরিমকথাসদিসমেৰাতি।</p>
<p class="centered">সমাদানহেতুকথাৰণ্ণনা।</p>
<p class="subhead">১০. ৰিঞ্ঞত্তি সীলন্তিকথাৰণ্ণনা</p>
<p class="bodytext"><a name="para601-602"></a><span class="paranum">৬০১-৬০২</span>. ইদানি <a name="P0.0127"></a> ৰিঞ্ঞত্তি সীলন্তিকথা নাম হোতি। তত্থ কাযৰিঞ্ঞত্তি কাযকম্মং, ৰচীৰিঞ্ঞত্তি ৰচীকম্মন্তি গহিতত্তা ‘‘ৰিঞ্ঞত্তি সীল’’ন্তি যেসং লদ্ধি, সেয্যথাপি মহাসংঘিকানঞ্চেৰ সম্মিতিযানঞ্চ; তে সন্ধায <span class="bld">ৰিঞ্ঞত্তী</span>তি <a name="M0.0224"></a> পুচ্ছা সকৰাদিস্স, পটিঞ্ঞা ইতরস্স। অথ নং যস্মা সীলং নাম ৰিরতি, ন রূপধম্মো, তস্মা তেনত্থেন চোদেতুং <span class="bld">পাণাতিপাতা ৰেরমণী</span>তিআদিমাহ। <span class="bld">অভিৰাদনং সীল</span>ন্তিআদি যথারূপং ৰিঞ্ঞত্তিং সো ‘‘সীল’’ন্তি মঞ্ঞতি তং উদ্ধরিত্বা দস্সেতুং ৰুত্তং। যস্মা পন সা ৰিরতি ন হোতি, তস্মা পুন <span class="bld">পাণাতিপাতা</span>তিআদিমাহ। লদ্ধি পনস্স ছলেন পতিট্ঠিতত্তা অপ্পতিট্ঠিতাযেৰাতি।</p>
<p class="centered">ৰিঞ্ঞত্তি সীলন্তিকথাৰণ্ণনা।</p>
<p class="subhead">১১. অৰিঞ্ঞত্তি দুস্সীল্যন্তিকথাৰণ্ণনা</p>
<p class="bodytext"><a name="para603-604"></a><span class="paranum">৬০৩-৬০৪</span>. ইদানি <a name="V0.0221"></a> অৰিঞ্ঞত্তি দুস্সীল্যন্তিকথা নাম হোতি। তত্থ চিত্তৰিপ্পযুত্তং অপুঞ্ঞূপচযঞ্চেৰ আণত্তিযা চ পাণাতিপাতাদীসু অঙ্গপারিপূরিং সন্ধায ‘‘অৰিঞ্ঞত্তি দুস্সীল্য’’ন্তি যেসং লদ্ধি, সেয্যথাপি মহাসংঘিকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘সচে সা দুস্সীল্যং, পাণাতিপাতাদীসু অঞ্ঞতরা সিযা’’তি চোদেতুং <span class="bld">পাণাতিপাতো</span>তিআদিমাহ। <span class="bld">পাপকম্মং সমাদিযিত্বা</span>তি ‘‘অসুকং নাম ঘাতেস্সামি, অসুকং ভণ্ডং অৰহরিস্সামী’’তি এৰং পাপসমাদানং কত্বা। <span class="bld">উভো ৰড্ঢন্তী</span>তি পুট্ঠো দানক্খণে পাপস্স অনুপ্পত্তিং সন্ধায পটিক্খিপতি। দুতিযং পুট্ঠো চিত্তৰিপ্পযুত্তং পাপূপচযং সন্ধায পটিজানাতি। সেসমেত্থ পরিভোগমযকথাযং ৰুত্তনযেনেৰ <a name="P0.0128"></a> ৰেদিতব্বং। লদ্ধিপতিট্ঠাপনম্পিস্স পাপসমাদিন্নপুব্বভাগমেৰ সাধেতি; ন অৰিঞ্ঞত্তিযা দুস্সীলভাৰন্তি।</p>
<p class="centered">অৰিঞ্ঞত্তি দুস্সীল্যন্তিকথাৰণ্ণনা।</p>
<p class="centered">দসমো ৰগ্গো।</p>
<p class="centered">দুতিযপণ্ণাসকো সমত্তো।</p></div>
<p class="chapter">১১. একাদসমৰগ্গো</p>
<div class="chaptxt">
<p class="subhead">১-৩. তিস্সোপি অনুসযকথাৰণ্ণনা</p>
<p class="bodytext"><a name="para605-613"></a><span class="paranum">৬০৫-৬১৩</span>. ইদানি <a name="P0.0129"></a> <a name="M0.0225"></a> অনুসযা অব্যাকতা, অহেতুকা, চিত্তৰিপ্পযুত্তাতি তিস্সোপি অনুসযকথা নাম হোন্তি। তত্থ যস্মা পুথুজ্জনো কুসলাব্যাকতে চিত্তে ৰত্তমানে ‘‘সানুসযো’’তি ৰত্তব্বো, যো চস্স তস্মিং খণে হেতু, ন তেন হেতুনা অনুসযা সহেতুকা, ন তেন চিত্তেন সম্পযুত্তা, তস্মা ‘‘তে অব্যাকতা, অহেতুকা, চিত্তৰিপ্পযুত্তা’’তি যেসং লদ্ধি, সেয্যথাপি মহাসংঘিকানঞ্চেৰ সম্মিতিযানঞ্চ; তে সন্ধায তীসুপি কথাসু পুচ্ছা সকৰাদিস্স, পটিঞ্ঞা ইতরস্স। সেসং হেট্ঠা ৰুত্তনযত্তা সক্কা পাল়িমগ্গেনেৰ জানিতুন্তি, তস্মা ন ৰিত্থারিতন্তি।</p>
<p class="centered">তিস্সোপি অনুসযকথাৰণ্ণনা।</p>
<p class="subhead">৪. ঞাণকথাৰণ্ণনা</p>
<p class="bodytext"><a name="para614-615"></a><span class="paranum">৬১৪-৬১৫</span>. ইদানি <a name="V0.0222"></a> ঞাণকথা নাম হোতি। তত্থ মগ্গঞাণেন অঞ্ঞাণে ৰিগতেপি পুন চক্খুৰিঞ্ঞাণাদিৰসেন ঞাণৰিপ্পযুত্তচিত্তে ৰত্তমানে যস্মা তং মগ্গচিত্তং ন পৰত্ততি, তস্মা ‘‘ন ৰত্তব্বং ঞাণী’’তি যেসং লদ্ধি, সেয্যথাপি মহাসংঘিকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি অঞ্ঞাণে ৰিগতে ‘ঞাণী’তি পঞ্ঞত্তি ন সিযা, রাগাদীসু ৰিগতেসু ৰীতরাগাদিপঞ্ঞত্তিপি ন সিযাতি পুগ্গলপঞ্ঞত্তিযং অকোৰিদোসী’’তি চোদেতুং <span class="bld">রাগে ৰিগতে</span>তিআদিমাহ। ইতরো তেসু ৰিগতেসু সরাগাদিভাৰে যুত্তিং <a name="P0.0130"></a> অপস্সন্তো পটিক্খিপতি। পরিযোসানে যস্মা ঞাণপটিলাভেন সো ঞাণীতি ৰত্তব্বতং অরহতি, তস্মা <span class="bld">ন হেৰ</span>ন্তি পটিক্খেপো সকৰাদিস্সাতি।</p>
<p class="centered">ঞাণকথাৰণ্ণনা।</p>
<p class="subhead">৫. ঞাণং চিত্তৰিপ্পযুত্তন্তিকথাৰণ্ণনা</p>
<p class="bodytext"><a name="para616-617"></a><span class="paranum">৬১৬-৬১৭</span>. ইদানি <a name="M0.0226"></a> ঞাণং চিত্তৰিপ্পযুত্তন্তিকথা নাম হোতি। তত্থ যস্মা অরহা চক্খুৰিঞ্ঞাণাদিসমঙ্গী পটিলদ্ধং মগ্গঞাণং সন্ধায ‘‘ঞাণী’’তি ৰুচ্চতি, ন চস্স তং তেন চিত্তেন সম্পযুত্তং, তস্মা ‘‘ঞাণং চিত্তৰিপ্পযুত্ত’’ন্তি যেসং লদ্ধি, সেয্যথাপি পুব্বসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তে ঞাণং চিত্তৰিপ্পযুত্তং চিত্তৰিপ্পযুত্তেসু রূপাদীসু অঞ্ঞতরং সিযা’’তি চোদেতুং <span class="bld">রূপ</span>ন্তিআদিমাহ। ইতরো পটিক্খিপতি। সেসং হেট্ঠা ৰুত্তনযমেৰ। পরিযোসানে পন <span class="bld">পঞ্ঞৰা</span>তি পুট্ঠো পটিলাভৰসেন তং পৰত্তিং ইচ্ছতি, তস্মা পটিজানাতীতি।</p>
<p class="centered">ঞাণং চিত্তৰিপ্পযুত্তন্তিকথাৰণ্ণনা।</p>
<p class="subhead">৬. ইদং দুক্খন্তিকথাৰণ্ণনা</p>
<p class="bodytext"><a name="para618-820"></a><span class="paranum">৬১৮-৮২০</span>. ইদানি <a name="V0.0223"></a> ইদং দুক্খন্তিকথা নাম হোতি। তত্থ যেসং ‘‘লোকুত্তরমগ্গক্খণে যোগাৰচরো ইদং দুক্খন্তি ৰাচং ভাসতি, এৰমস্স ইদং দুক্খন্তি ৰাচং ভাসতো চ ইদং দুক্খন্তি ঞাণং পৰত্ততী’’তি লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, মগ্গক্খণে তথা ৰাচাভাসনং ঞাণপ্পৰত্তিঞ্চ সন্ধায পটিঞ্ঞা ইতরস্স। যস্মা পন সো সেসসচ্চপটিসংযুত্তং ৰাচং পুথুজ্জনোৰ ভাসতি <a name="P0.0131"></a>, ন চ তস্স তথা ঞাণপ্পৰত্তীতি ইচ্ছতি, তস্মা সমুদযাদিপঞ্হেসু পটিক্খিপতি। <span class="bld">রূপং অনিচ্চ</span>ন্তিআদি দুক্খপরিযাযদস্সনৰসেন ৰুত্তং। ইতরো পন সকসমযে তাদিসং ৰোহারং অপস্সন্তো পটিক্খিপতি। <span class="bld">ইতি চ দন্তি চা</span>তিআদি যদি তস্স দুক্খে ঞাণং পৰত্ততি, ই-কার দং-কার দু-কার খ-কারেসু পটিপাটিযা চতূহি ঞাণেহি পৰত্তিতব্বন্তি দস্সেতুং ৰুত্তং। ইতরো পন তথা ন ইচ্ছতি, তস্মা পটিক্খিপতি।</p>
<p class="centered">ইদং দুক্খন্তিকথাৰণ্ণনা।</p>
<p class="subhead">৭. ইদ্ধিবলকথাৰণ্ণনা</p>
<p class="bodytext"><a name="para621-624"></a><span class="paranum">৬২১-৬২৪</span>. ইদানি <a name="M0.0227"></a> ইদ্ধিবলকথা নাম হোতি। তত্থ ইদ্ধিপাদভাৰনানিসংসস্স অত্থং অযোনিসো গহেত্বা ‘‘ইদ্ধিবলেন সমন্নাগতো কপ্পং তিট্ঠেয্যা’’তি যেসং লদ্ধি, সেয্যথাপি মহাসংঘিকানং; তে সন্ধায <span class="bld">ইদ্ধিবলেন সমন্নাগতো কপ্পং তিট্ঠেয্যা</span>তি পুচ্ছা সকৰাদিস্স। তত্থ কপ্পো নাম মহাকপ্পো, কপ্পেকদেসো, আযুকপ্পোতি তিৰিধো। ‘‘চত্তারিমানি, ভিক্খৰে, কপ্পস্স অসঙ্খ্যেয্যানী’’তি (অ॰ নি॰ ৪.১৫৬) এত্থ হি মহাকপ্পোৰ কপ্পোতি ৰুত্তো। ‘‘ব্রহ্মকাযিকানং দেৰানং কপ্পো আযুপ্পমাণ’’ন্তি (অ॰ নি॰ ৪.১২৩) এত্থ কপ্পেকদেসা। ‘‘কপ্পং নিরযম্হি পচ্চতি, কপ্পং সগ্গম্হি মোদতী’’তি (চূল়ৰ॰ ৩৫৪) এত্থ আযুকপ্পো। আযুকপ্পনং আযুৰিধানং কম্মস্স ৰিপাকৰসেন ৰা ৰস্সগণনায ৰা আযুপরিচ্ছেদোতি অত্থো। তেসু মহাকপ্পং সন্ধায পুচ্ছতি, ইতরো পটিজানাতি।</p>
<p class="bodytext">অথ নং সকৰাদী ‘‘সচে তে ইদ্ধিবলেন সমন্নাগতো, ‘যো চিরং জীৰতি, সো ৰস্সসতং অপ্পং <a name="V0.0224"></a> ৰা ভিয্যো’তি (সং॰ নি॰ ২.১৪৩) এৰং পরিচ্ছিন্না আযুকপ্পা উদ্ধং মহাকপ্পং ৰা মহাকপ্পেকদেসং ৰা জীৰেয্য ইদ্ধিমযিকেনস্স আযুনা ভৰিতব্ব’’ন্তি চোদেতুং <span class="bld">ইদ্ধিমযিকো সো আযূ</span>তিআদিমাহ। ইতরো ‘‘জীৰিতিন্দ্রিযং নাম ইদ্ধিমযিকং নত্থি, কম্মসমুট্ঠানমেৰা’’তি ৰুত্তত্তা পটিক্খিপতি। কো পনেত্থ ইদ্ধিমতো ৰিসেসো, ননু অনিদ্ধিমাপি আযুকপ্পং <a name="P0.0132"></a> তিট্ঠেয্যাতি? অযং ৰিসেসো – ইদ্ধিমা হি যাৰতাযুকং জীৰিতপ্পৰত্তিযা অন্তরাযকরে ধম্মে ইদ্ধিবলেন পটিবাহিত্বা অন্তরা অকালমরণং নিৰারেতুং সক্কোতি, অনিদ্ধিমতো এতং বলং নত্থি। অযমেতেসং ৰিসেসো।</p>
<p class="bodytext"><span class="bld">অতীতং অনাগত</span>ন্তি ইদং অৰিসেসেন কপ্পং তিট্ঠেয্যাতি পটিঞ্ঞাতত্তা চোদেতি। দ্বে <span class="bld">কপ্পে</span>তিআদি ‘‘যদি ইদ্ধিমা জীৰিতপরিচ্ছেদং অতিক্কমিতুং সক্কোতি, ন কেৰলং একং অনেকেপি কপ্পে তিট্ঠেয্যা’’তি চোদনত্থং ৰুত্তং। <span class="bld">উপ্পন্নো ফস্সো</span>তিআদি ন সব্বং ইদ্ধিযা লব্ভতি, ইদ্ধিযা অৰিসযোপি অত্থীতি দস্সেতুং ৰুত্তং। সেসমেত্থ উত্তানত্থমেৰাতি।</p>
<p class="centered">ইদ্ধিবলকথাৰণ্ণনা।</p>
<p class="subhead">৮. সমাধিকথাৰণ্ণনা</p>
<p class="bodytext"><a name="para625-626"></a><span class="paranum">৬২৫-৬২৬</span>. ইদানি <a name="M0.0228"></a> সমাধিকথা নাম হোতি। তত্থ যেসং একচিত্তক্খণে উপ্পন্নাপি একগ্গতা সমাধানট্ঠেন সমাধীতি অগ্গহেত্বা ‘‘সত্ত রত্তিন্দিৰানি একন্তসুখপটিসংৰেদী ৰিহরিতু’’ন্তিআদিৰচনং (ম॰ নি॰ ১.১৮০) নিস্সায ‘‘চিত্তসন্ততি সমাধী’’তি লদ্ধি, সেয্যথাপি সব্বত্থিৰাদানঞ্চেৰ উত্তরাপথকানঞ্চ; তে সন্ধায <span class="bld">চিত্তসন্ততী</span>তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি চিত্তসন্ততি সমাধি, চিত্তসন্ততি নাম অতীতাপি অত্থি, অনাগতাপি অত্থি। ন হি একং পচ্চুপ্পন্নচিত্তমেৰ চিত্তসন্ততি নাম হোতি, কিং তে সব্বাপি সা সমাধী’’তি চোদেতুং <span class="bld">অতীতা</span>তিআদিমাহ, ইতরো তথা অনিচ্ছন্তো পটিক্খিপতি।</p>
<p class="bodytext"><span class="bld">ননু</span> <a name="V0.0225"></a> <span class="bld">অতীতং নিরুদ্ধ</span>ন্তিআদি ‘‘চিত্তসন্ততিযং পচ্চুপ্পন্নমেৰ চিত্তং কিচ্চকরং, অতীতানাগতং নিরুদ্ধত্তা অনুপ্পন্নত্তা চ নত্থি, কথং তং সমাধি নাম হোতী’’তি দস্সেতুং ৰুত্তং। <span class="bld">একচিত্তক্খণিকো</span>তি পুচ্ছা পরৰাদিস্স। ততো যা সকসমযে ‘‘সমাধিং, ভিক্খৰে, ভাৰেথা’’তিআদীসু পচ্চুপ্পন্নকুসলচিত্তসম্পযুত্তা একগ্গতা সমাধীতি ৰুত্তা, তং সন্ধায পটিঞ্ঞা সকৰাদিস্স। <span class="bld">চক্খুৰিঞ্ঞাণসমঙ্গী</span>তিআদি ‘‘একচিত্তক্খণিকো’’তি ৰচনমত্তং গহেত্বা ছলেন ৰুত্তং, তেনেৰ সকৰাদিনা পটিক্খিত্তং। <span class="bld">ননু ৰুত্তং ভগৰতা</span>তি সুত্তং পুরিমপচ্ছিমৰসেন পৰত্তমানস্স <a name="P0.0133"></a> সমাধিস্স অব্বোকিণ্ণতং সাধেতি, ন সন্ততিযা সমাধিভাৰং, তস্মা অসাধকন্তি।</p>
<p class="centered">সমাধিকথাৰণ্ণনা।</p>
<p class="subhead">৯. ধম্মট্ঠিততাকথাৰণ্ণনা</p>
<p class="bodytext"><a name="para627"></a><span class="paranum">৬২৭</span>. ইদানি ধম্মট্ঠিততাকথা নাম হোতি। তত্থ ‘‘ঠিতাৰ সা ধাতূ’’তি ৰচনং নিস্সায ‘‘পটিচ্চসমুপ্পাদসঙ্খাতা ধম্মট্ঠিততা নাম একা অত্থি, সা চ পরিনিপ্ফন্না’’তি যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি পরিনিপ্ফন্নানং অৰিজ্জাদীনং অঞ্ঞা <a name="M0.0229"></a> ধম্মট্ঠিততা নাম পরিনিপ্ফন্না অত্থি, তাযপি চ তে ধম্মট্ঠিততায অঞ্ঞা ঠিততা পরিনিপ্ফন্না আপজ্জতী’’তি চোদেতুং <span class="bld">তায ঠিততা</span>তিআদিমাহ। পরৰাদী এৰরূপায লদ্ধিযা অভাৰেন পটিক্খিপতি। দুতিযং পুট্ঠো অনন্তরপচ্চযতঞ্চেৰ অঞ্ঞমঞ্ঞপচ্চযতঞ্চ সন্ধায পটিজানাতি। সেসং হেট্ঠা ৰুত্তনযত্তা উত্তানত্থমেৰাতি।</p>
<p class="centered">ধম্মট্ঠিততাকথাৰণ্ণনা।</p>
<p class="subhead">১০. অনিচ্চতাকথাৰণ্ণনা</p>
<p class="bodytext"><a name="para628"></a><span class="paranum">৬২৮</span>. ইদানি <a name="V0.0226"></a> অনিচ্চতাকথা নাম হোতি। তত্থ ‘‘অনিচ্চানং রূপাদীনং অনিচ্চতাপি রূপাদযো ৰিয পরিনিপ্ফন্না’’তি যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তে রূপাদযো ৰিয অনিচ্চতা পরিনিপ্ফন্না, তস্সাপি অঞ্ঞায পরিনিপ্ফন্নায অনিচ্চতায ভৰিতব্ব’’ন্তি চোদেতুং <span class="bld">তায অনিচ্চতাযা</span>তিআদিমাহ। ইতরো দ্বিন্নং অনিচ্চতায একতো অভাৰেন পটিক্খিপিত্বা পুন যস্মা সা অনিচ্চতা নিচ্চা ন হোতি, তেনেৰ অনিচ্চেন সদ্ধিং অন্তরধাযতি, তস্মা পটিজানাতি। অথস্স সকৰাদী লেসোকাসং অদত্বা যা তেন দুতিযা অনিচ্চতা পটিঞ্ঞাতা <a name="P0.0134"></a>, তাযপি ততো পরাযপীতি পরম্পরৰসেন অনুপচ্ছেদদোসং আরোপেন্তো <span class="bld">তায তাযেৰা</span>তিআদিমাহ। জরা <span class="bld">পরিনিপ্ফন্না</span>তিআদি যস্মা উপ্পন্নস্স জরামরণতো অঞ্ঞা অনিচ্চতা নাম নত্থি, তস্মা অনিচ্চতাৰিভাগানুযুঞ্জনৰসেন ৰুত্তং। তত্রাপি পরৰাদিনো পুরিমনযেনেৰ পটিঞ্ঞা চ পটিক্খেপো চ ৰেদিতব্বো।</p>
<p class="bodytext"><a name="para629"></a><span class="paranum">৬২৯</span>. <span class="bld">রূপং পরিনিপ্ফন্ন</span>ন্তিআদি যেসং সা অনিচ্চতা, তেহি সদ্ধিং সংসন্দনত্থং ৰুত্তং। তত্থ ‘‘যথা পরিনিপ্ফন্নানং রূপাদীনং অনিচ্চতাজরামরণানি অত্থি, এৰং পরিনিপ্ফন্নানং অনিচ্চতাদীনং তানি নত্থী’’তি মঞ্ঞমানো একন্তেন পটিক্খিপতিযেৰাতি।</p>
<p class="centered">অনিচ্চতাকথাৰণ্ণনা।</p>
<p class="centered">একাদসমো ৰগ্গো।</p></div>
<p class="chapter">১২. দ্বাদসমৰগ্গো</p>
<div class="chaptxt">
<p class="subhead">১. সংৰরো কম্মন্তিকথাৰণ্ণনা</p>
<p class="bodytext"><a name="para630-632"></a><span class="paranum">৬৩০-৬৩২</span>. ইদানি <a name="M0.0230"></a> <a name="P0.0135"></a> সংৰরো কম্মন্তিকথা নাম হোতি। তত্থ ‘‘চক্খুনা রূপং দিস্বা নিমিত্তগ্গাহী <a name="V0.0227"></a> হোতি, ন নিমিত্তগ্গাহী হোতী’’তি সুত্তং নিস্সায ‘‘সংৰরোপি অসংৰরোপি কম্ম’’ন্তি যেসং লদ্ধি, সেয্যথাপি মহাসংঘিকানং; তে সন্ধায পুচ্ছা সকৰাদিস্স, পটিঞ্ঞা ইতরস্স।</p>
<p class="bodytext">অথ নং যা সকসমযে চেতনা ‘‘কম্ম’’ন্তি ৰুত্তা যথা সা কাযৰচীমনোদ্বারেসু পৰত্তমানা কাযকম্মাদিনামং লভতি, তথা ‘‘যদি তে সংৰরো কম্মং, সোপি চক্খুন্দ্রিযাদীসু পৰত্তমানো চক্খুকম্মাদিনামং লভেয্যা’’তি চোদেতুং <span class="bld">চক্খুন্দ্রিযসংৰরো চক্খুকম্ম</span>ন্তিআদিমাহ। ইতরো তাদিসং সুত্তপদং অপস্সন্তো চতূসু দ্বারেসু পটিক্খিপিত্বা পঞ্চমে কাযদ্বারে পসাদকাযং সন্ধায পটিক্খিপতি, ৰিঞ্ঞত্তিকাযং সন্ধায পটিজানাতি। সো হি পসাদকাযম্পি ৰিঞ্ঞত্তিকাযম্পি কাযিন্দ্রিযন্ত্বেৰ ইচ্ছতি। মনোদ্বারেপি ৰিপাকদ্বারং সন্ধায পটিক্খিপতি, কম্মদ্বারং সন্ধায পটিজানাতি। অসংৰরেপি এসেৰ নযো। ‘‘চক্খুনা রূপং দিস্বা’’তি সুত্তং তেসু দ্বারেসু সংৰরাসংৰরমেৰ দীপেতি, ন তস্স কম্মভাৰং, তস্মা অসাধকন্তি।</p>
<p class="centered">সংৰরো কম্মন্তিকথাৰণ্ণনা।</p>
<p class="subhead">২. কম্মকথাৰণ্ণনা</p>
<p class="bodytext"><a name="para633-635"></a><span class="paranum">৬৩৩-৬৩৫</span>. ইদানি কম্মকথা নাম হোতি। তত্থ ‘‘নাহং, ভিক্খৰে, সঞ্চেতনিকানং <a name="P0.0136"></a> কম্মান’’ন্তি (অ॰ নি॰ ১০.২১৭) সুত্তপদং নিস্সায ‘‘সব্বং কম্মং সৰিপাক’’ন্তি যেসং লদ্ধি, সেয্যথাপি মহাসংঘিকানং; তেসং ‘‘চেতনাহং, ভিক্খৰে, কম্মং ৰদামী’’তি (অ॰ নি॰ ৬.৬৩) সত্থারা অৰিসেসেন চেতনা ‘‘কম্ম’’ন্তি ৰুত্তা; সা চ কুসলাকুসলাৰ সৰিপাকা, অব্যাকতা অৰিপাকাতি ইমং ৰিভাগং দস্সেতুং <span class="bld">সব্বং কম্ম</span>ন্তি পুচ্ছা সকৰাদিস্স, পটিঞ্ঞা ইতরস্স। পুন <span class="bld">সব্বা চেতনা</span>তি পঞ্হেসু অব্যাকতং সন্ধায পটিক্খেপো, কুসলাকুসলে সন্ধায পটিঞ্ঞা ৰেদিতব্বা <a name="M0.0231"></a>। <span class="bld">ৰিপাকাব্যাকতা</span>তিআদি সৰিপাকাৰিপাকচেতনং সরূপেন দস্সেতুং ৰুত্তং। সেসমেত্থ উত্তানত্থমেৰ। ‘‘নাহং, ভিক্খৰে’’তি সুত্তং সতি পচ্চযে দিট্ঠধম্মাদীসু ৰিপাকপটিসংৰেদনং সন্ধায ৰুত্তং, তস্মা অসাধকন্তি।</p>
<p class="centered">কম্মকথাৰণ্ণনা।</p>
<p class="subhead">৩. সদ্দো ৰিপাকোতিকথাৰণ্ণনা</p>
<p class="bodytext"><a name="para636-637"></a><span class="paranum">৬৩৬-৬৩৭</span>. ইদানি <a name="V0.0228"></a> সদ্দো ৰিপাকোতিকথা নাম হোতি। তত্থ ‘‘সো তস্স কম্মস্স কতত্তা উপচিতত্তা উস্সন্নত্তা ৰিপুলত্তা ব্রহ্মস্সরো হোতী’’তিআদীনি (দী॰ নি॰ ৩.২৩৬) অযোনিসো গহেত্বা ‘‘সদ্দো ৰিপাকো’’তি যেসং লদ্ধি, সেয্যথাপি মহাসংঘিকানং; তেসং ‘‘কম্মসমুট্ঠানা অরূপধম্মাৰ ৰিপাকাতি নামং লভন্তি। রূপধম্মেসু পনাযং ৰোহারো নত্থী’’তি দস্সেতুং পুচ্ছা সকৰাদিস্স, পটিঞ্ঞা ইতরস্স। <span class="bld">সুখৰেদনীযো</span>তিআদি ‘‘ৰিপাকো নাম এৰরূপো হোতী’’তি দস্সনত্থং ৰুত্তং। ‘‘সো তস্স কম্মস্সা’’তি সুত্তং লক্খণপটিলাভদস্সনত্থং ৰুত্তং। মহাপুরিসো হি কম্মস্স কতত্তা সুচিপরিৰারোপি হোতি, ন চ পরিৰারো ৰিপাকো, তস্মা অসাধকমেতন্তি।</p>
<p class="centered">সদ্দো ৰিপাকোতিকথাৰণ্ণনা।</p>
<p class="subhead">৪. সল়াযতনকথাৰণ্ণনা</p>
<p class="bodytext"><a name="para638-640"></a><span class="paranum">৬৩৮-৬৪০</span>. ইদানি <a name="P0.0137"></a> সল়াযতনকথা নাম হোতি। তত্থ যস্মা সল়াযতনং কম্মস্স কতত্তা উপ্পন্নং, তস্মা ‘‘ৰিপাকো’’তি যেসং লদ্ধি, সেয্যথাপি মহাসংঘিকানং; তে সন্ধায <span class="bld">চক্খাযতনং ৰিপাকো</span>তি পুচ্ছা সকৰাদিস্স, পটিঞ্ঞা ইতরস্স। সেসং হেট্ঠা ৰুত্তনযমেৰ। <span class="bld">সল়াযতনং ৰিপাকো</span>তি এত্থ মনাযতনং সিযা ৰিপাকো। সেসানি কেৰলং কম্মসমুট্ঠানানি, ন ৰিপাকো। তস্মা অসাধকমেতন্তি।</p>
<p class="centered">সল়াযতনকথাৰণ্ণনা।</p>
<p class="subhead">৫. সত্তক্খত্তুপরমকথাৰণ্ণনা</p>
<p class="bodytext"><a name="para541-545"></a><span class="paranum">৫৪১-৫৪৫</span>. ইদানি <a name="M0.0232"></a> সত্তক্খত্তুপরমকথা নাম হোতি, তত্থ যস্মা ‘‘সত্তক্খত্তুপরমো’’তি <a name="V0.0229"></a> ৰুত্তং, তস্মা ‘‘সত্তক্খত্তুপরমো পুগ্গলো সত্তক্খত্তুপরমতায নিযতো’’তি যেসং লদ্ধি, সেয্যথাপি উত্তরাপথকানং; তেসং ঠপেত্বা ‘‘অরিযমগ্গং অঞ্ঞো তস্স নিযমো নত্থি, যেন সো সত্তক্খত্তুপরমতায নিযতো ভৰেয্যা’’তি ইমং ৰিভাগং দস্সেতুং পুচ্ছা সকৰাদিস্স, পটিঞ্ঞা ইতরস্স।</p>
<p class="bodytext"><span class="bld">মাতা জীৰিতা</span>তিআদীসু অযমধিপ্পাযো – দ্বে নিযামা সম্মত্তনিযামো চ মিচ্ছত্তনিযামো চ। সম্মত্তনিযামো অরিযমগ্গো। সো অৰিনিপাতধম্মতঞ্চেৰ ফলুপ্পত্তিঞ্চ নিযমেতি। মিচ্ছত্তনিযামো আনন্তরিযকম্মং। তং অনন্তরা নিরযূপপত্তিং নিযমেতি। তত্থ সত্তক্খত্তুপরমো সোতাপত্তিমগ্গেন অৰিনিপাতধম্মতায চ ফলুপ্পত্তিযা চ নিযমিতো। সেসমগ্গনিযামো পনস্স নত্থি অনধিগতত্তা, আনন্তরিযম্পি কাতুং সো অভব্বো। ত্বং পনস্স নিযামং ইচ্ছসি, তেন তং ৰদাম – ‘‘কিং তে সো ইমিনা মিচ্ছত্তনিযামেন নিযমিতো’’তি।</p>
<p class="bodytext"><span class="bld">অভব্বো অন্তরা</span>তি পঞ্হেসু আনন্তরিযাভাৰং <a name="P0.0138"></a> সন্ধায পটিক্খিপতি, সত্তক্খত্তুপরমং সন্ধায পটিজানাতি। <span class="bld">অত্থি সো নিযামো</span>তি পঞ্হে সত্তক্খত্তুপরমতায নিযামং অপস্সন্তো পটিক্খিপতি। <span class="bld">অত্থি তে সতিপট্ঠানা</span>তিআদি নিযামসঙ্খাতে মগ্গধম্মে দস্সেতুং ৰুত্তং। তস্স পন পুন পঠমমগ্গানুপ্পত্তিতো তেপি নত্থি, তস্মা পটিক্খিপতি। সেসমেত্থ উত্তানত্থমেৰ। <span class="bld">ননু সো সত্তক্খত্তুপরমো</span>তি এত্থ ভগৰা ‘‘অযং পুগ্গলো এত্তকে ভৰে সন্ধাৰিত্বা পরিনিব্বাযিস্সতি, অযং এত্তকে’’তি অত্তনো ঞাণবলেন ব্যাকরোতি, ন ভৰনিযামং নাম কিঞ্চি তেন সত্তক্খত্তুপরমো, কোলংকোলো, একবীজী ৰাতি ৰুত্তং, তস্মা অসাধকমেতন্তি।</p>
<p class="centered">সত্তক্খত্তুপরমকথাৰণ্ণনা।</p>
<p class="bodytext"><a name="para646-647"></a><span class="paranum">৬৪৬-৬৪৭</span>. কোলংকোলএকবীজিকথাযোপি ইমিনাৰুপাযেন ৰেদিতব্বা।</p>
<p class="centered">কোলংকোলএকবীজিকথাৰণ্ণনা।</p>
<p class="subhead">৮. জীৰিতাৰোরোপনকথাৰণ্ণনা</p>
<p class="bodytext"><a name="para648-649"></a><span class="paranum">৬৪৮-৬৪৯</span>. ইদানি <a name="M0.0233"></a> <a name="V0.0230"></a> জীৰিতাৰোরোপনকথা নাম হোতি। তত্থ যস্মা দোসসম্পযুত্তেন চিত্তেন পাণাতিপাতো হোতি, দোসো চ দিট্ঠিসম্পন্নস্স অপ্পহীনো, তস্মা ‘‘দিট্ঠিসম্পন্নো সঞ্চিচ্চ পাণং জীৰিতা ৰোরোপেয্যা’’তি যেসং লদ্ধি, সেয্যথাপি পুব্বসেলিযাপরসেলিযানং; তে সন্ধায <span class="bld">দিট্ঠিসম্পন্নো</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">সঞ্চিচ্চ মাতর</span>ন্তিআদিপঞ্হেসু পন ‘‘অট্ঠানমেতং অনৰকাসো’’তি সুত্তভযেন পটিক্খিপতি। <span class="bld">সত্থরি অগারৰো</span>তিআদি সত্থারাদীসু সগারৰস্স সিক্খাপদস্স ৰীতিক্কমাভাৰদস্সনত্থং ৰুত্তং। ইতরো পন অকুসলৰসেন তস্স অগারৰো নাম <a name="P0.0139"></a> নত্থীতি পটিক্খিপিত্বা সগারৰভাৰঞ্চ সম্পটিচ্ছিত্বা পুন <span class="bld">অগারৰো</span>তি পুট্ঠো তেসু তেসু কিচ্চেসু পসুততায ৰিক্খিত্তানং অসতিযা অমনসিকারেন চেতিযে অভিৰাদনপদক্খিণকরণাভাৰং সন্ধায পটিজানাতি। পুন <span class="bld">ওহদেয্যা</span>তিআদিনা নযেন পুট্ঠো তাদিসায কিরিযায সঞ্চিচ্চ অকরণতো পটিক্খিপতি। সেসমেত্থ উত্তানত্থমেৰাতি।</p>
<p class="centered">জীৰিতাৰোরোপনকথাৰণ্ণনা।</p>
<p class="subhead">৯. দুগ্গতিকথাৰণ্ণনা</p>
<p class="bodytext"><a name="para650-652"></a><span class="paranum">৬৫০-৬৫২</span>. ইদানি দুগ্গতিকথা নাম হোতি। তত্থ যে দুগ্গতিঞ্চ দুগ্গতিসত্তানং রূপাদিআরম্মণং তণ্হঞ্চাতি উভযম্পি দুগ্গতীতি গহেত্বা পুন তথা অৰিভজিত্বা অৰিসেসেনেৰ ‘‘দিট্ঠিসম্পন্নস্স পহীনা দুগ্গতী’’তি ৰদন্তি, সেয্যথাপি উত্তরাপথকা; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">আপাযিকে রূপে রজ্জেয্যা</span>তিআদি পরৰাদিনো লদ্ধিযা দিট্ঠিসম্পন্নস্স দুগ্গতি অপ্পহীনা, তস্স ৰসেন চোদেতুং ৰুত্তং। সেসমেত্থ উত্তানত্থমেৰ। <span class="bld">নিরযং উপপজ্জেয্যা</span>তিআদি দুগ্গতিপহানমেৰ দুগ্গতিগামিনিতণ্হাপহানং ৰা দীপেতি, ন দুগ্গতিসত্তানং রূপাদিআরম্মণায তণ্হায পহানং, তস্মা অসাধকন্তি।</p>
<p class="centered">দুগ্গতিকথাৰণ্ণনা।</p>
<p class="bodytext"><a name="para653"></a><span class="paranum">৬৫৩</span>. সত্তমভৰিককথাযপি <a name="M0.0234"></a> <a name="V0.0231"></a> এসেৰ নযোতি।</p>
<p class="centered">দ্বাদসমো ৰগ্গো।</p></div>
<p class="chapter">১৩. তেরসমৰগ্গো</p>
<div class="chaptxt">
<p class="subhead">১. কপ্পট্ঠকথাৰণ্ণনা</p>
<p class="bodytext"><a name="para654-657"></a><span class="paranum">৬৫৪-৬৫৭</span>. ইদানি <a name="P0.0140"></a> কপ্পট্ঠকথা নাম হোতি। তত্থ যেসং ‘‘সঙ্ঘং সমগ্গং ভেত্বান, কপ্পং নিরযম্হি পচ্চতী’’তি ‘‘সকলম্পি কপ্পং সঙ্ঘভেদকো নিরযে তিট্ঠতী’’তি লদ্ধি, সেয্যথাপি রাজগিরিকানং; তে সন্ধায <span class="bld">কপ্পট্ঠো</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">বুদ্ধো চ লোকে</span>তি ইদং ৰিনা বুদ্ধুপ্পাদেন সঙ্ঘভেদস্স অভাৰদস্সনত্থং ৰুত্তং। <span class="bld">কপ্পো চ সণ্ঠাতি সঙ্ঘো চ ভিজ্জতী</span>তিআদি ‘‘যদি সো সকলং কপ্পং তিট্ঠতি, সণ্ঠহনতো পট্ঠায তং কম্মং কত্বা তত্থ উপ্পজ্জিত্বা তিট্ঠেয্যা’’তি দস্সেতুং ৰুত্তং। <span class="bld">অতীত</span>ন্তিআদি হেট্ঠা ৰুত্তাধিপ্পাযমেৰ। <span class="bld">কপ্পট্ঠো ইদ্ধিমা</span>তি পঞ্হে ভাৰনামযং সন্ধায পটিক্খিপতি, পরসমযে পনস্স জাতিমযং ইদ্ধিং ইচ্ছন্তি, তং সন্ধায পটিজানাতি। <span class="bld">ছন্দিদ্ধিপাদো</span>তিআদি ‘‘জাতিমযায ইদ্ধিযা ইদ্ধিমাতি লদ্ধিমত্তমেতং, কিং তেন, যদি পনস্স ইদ্ধি অত্থি, ইমিনা নযেন ইদ্ধিপাদা ভাৰিতা ভৰেয্যু’’ন্তি চোদনত্থং ৰুত্তং। <span class="bld">আপাযিকো নেরযিকো</span>তি সুত্তং যং সো একং কপ্পং অসীতিভাগে কত্বা ততো একভাগমত্তং কালং তিট্ঠেয্য, তং আযুকপ্পং সন্ধায ৰুত্তং, তস্মা অসাধকন্তি।</p>
<p class="centered">কপ্পট্ঠকথাৰণ্ণনা।</p>
<p class="subhead">২. কুসলপটিলাভকথাৰণ্ণনা</p>
<p class="bodytext"><a name="para658-659"></a><span class="paranum">৬৫৮-৬৫৯</span>. ইদানি <a name="P0.0141"></a> কুসলপটিলাভকথা নাম হোতি। তত্থ কপ্পট্ঠো সকসমযে কামাৰচরকুসলমেৰ <a name="V0.0232"></a> পটিলভতি। যেন পন তং উপপত্তিং পটিবাহেয্য, তং মহগ্গতং লোকুত্তরং ৰা ন পটিলভতি। যেসং পন ইমং ৰিভাগং অকত্বা অৰিসেসেনেৰ ‘‘সো কুসলচিত্তং ন পটিলভতী’’তি <a name="M0.0235"></a> লদ্ধি, সেয্যথাপি উত্তরাপথকানং; তেসং ৰিভাগদস্সনেন তং লদ্ধিং ভিন্দিতুং পুচ্ছা সকৰাদিস্স, পটিঞ্ঞা ইতরস্স। সেসমেত্থ উত্তানত্থমেৰাতি।</p>
<p class="centered">কুসলপটিলাভকথাৰণ্ণনা।</p>
<p class="subhead">৩. অনন্তরাপযুত্তকথাৰণ্ণনা</p>
<p class="bodytext"><a name="para660-662"></a><span class="paranum">৬৬০-৬৬২</span>. ইদানি অনন্তরাপযুত্তকথা নাম হোতি। তত্থ অনন্তরাপযুত্তো নাম যেন খন্ধভেদতো অনন্তরা ৰিপাকদাযকং মাতুঘাতাদি আনন্তরিযকম্মং আণত্তং। তত্থ যস্স নিযতায আণত্তিযা আণত্তো তং কম্মং করিস্সতি, সো অত্থসাধিকায চেতনায উপ্পাদিতত্তা মিচ্ছত্তনিযতো হোতি, অভব্বো সম্মত্তনিযামং ওক্কমিতুং। যস্স অনিযতায আণত্তিযা আণত্তো তং কম্মং করিস্সতি, সো অত্থসাধিকায চেতনায অনুপ্পাদিতত্তা ন মিচ্ছত্তনিযতো, ভব্বো সম্মত্তনিযামং ওক্কমিতুন্তি ইদং সকসমযে সন্নিট্ঠানং। যেসং পন ‘‘অনিযতাযপি আণত্তিযা অভব্বোযেৰ সম্মত্তনিযামং ওক্কমিতু’’ন্তি লদ্ধি, সেয্যথাপি উত্তরাপথকানং; তেসং তং লদ্ধিং ভিন্দিতুং সকৰাদী পুব্বপক্খং দত্বা <span class="bld">অনন্তরাপযুত্তো</span>তি পরৰাদিনা অত্তানং পুচ্ছাপেতি। তেনেত্থ পঠমপুচ্ছা পরৰাদিস্স, অত্থসাধিকচেতনায অভাৰং সন্ধায পটিঞ্ঞা সকৰাদিস্স। ততো পরৰাদী মাতুঘাতাদিকম্মস্স আণত্তত্তাৰ ‘‘সো মিচ্ছত্তনিযতো’’তি মঞ্ঞতি। তস্মা <span class="bld">মিচ্ছত্তনিযামঞ্চা</span>তি <a name="P0.0142"></a> পঞ্হং পুচ্ছতি। সকৰাদী পন একস্স পুগ্গলস্স দ্বিন্নং নিযামানং অনোক্কন্তিমত্তমেৰ সন্ধায <span class="bld">ন হেৰ</span>ন্তি পটিক্খিপতি।</p>
<p class="bodytext"><span class="bld">ননু তং কম্ম</span>ন্তি মাতুঘাতাদিকম্মং। তত্থ অনিযতাণত্তিং সন্ধায ‘‘আমন্তা’’তি পটিঞ্ঞা সকৰাদিস্স। অনিযতম্পি হি আণত্তিং পযোজেত্বা ঠিতস্স ‘‘অননুচ্ছৰিকং মযা কত’’ন্তি কুক্কুচ্চং উপ্পজ্জতেৰ, ৰিপ্পটিসারো জাযতেৰ। <span class="bld">হঞ্চী</span>তিআদি কুক্কুচ্চুপ্পত্তিমত্তং গহেত্বা পরৰাদিনা লদ্ধিপতিট্ঠাপনত্থং ৰুত্তং।</p>
<p class="bodytext"><a name="para661"></a><span class="paranum">৬৬১</span>. ইদানি <a name="V0.0233"></a> যস্স অনিযতাণত্তিকস্সাপি অনন্তরাপযুত্তস্স পরৰাদিনা সম্মত্তনিযামোক্কমনং পটিসিদ্ধং, তমেৰ পুগ্গলং গহেত্বা <span class="bld">অনন্তরাপযুত্তো</span> <a name="M0.0236"></a> <span class="bld">পুগ্গলো অভব্বো</span>তি পুচ্ছা সকৰাদিস্স, অত্তনো লদ্ধিৰসেন পটিঞ্ঞা ইতরস্স। অথ নং সকৰাদী ‘‘অভব্বো নাম মাতুঘাতাদিকম্মানং কারকো, কিং তে তেন তানি কম্মানি কতানী’’তি চোদেতুং <span class="bld">মাতা জীৰিতা ৰোরোপিতা</span>তিআদিমাহ। ইতরো তেসং ৰত্থূনং অরোগতায তথারূপং কিরিযং অপস্সন্তো ‘‘ন হেৰ’’ন্তি পটিক্খিপতি।</p>
<p class="bodytext"><span class="bld">তং কম্মং পটিসংহরিত্বা</span>তি অনিযতাণত্তিকম্মং সন্ধায ৰুত্তং। তঞ্হি ‘‘মা খো মযা আণত্তং আকাসী’’তি আণত্তং নিৰারেন্তেন পটিসংহটং নাম হোতি। পটিসংহটত্তাযেৰ চেত্থ কুক্কুচ্চং পটিৰিনোদিতং, ৰিপ্পটিসারো পটিৰিনীতো নাম হোতি। এৰং সন্তেপি পনেত্থ পুরিমাণত্তিযাযেৰ নিযতভাৰং মঞ্ঞমানো পরৰাদী ‘‘আমন্তা’’তি পটিজানাতি। অথ নং সকৰাদী তস্স কম্মস্স পটিসংহটভাৰং সম্পটিচ্ছাপেত্বা অত্তনো লদ্ধিং পতিট্ঠাপেত্বা <span class="bld">হঞ্চী</span>তিআদিমাহ।</p>
<p class="bodytext"><a name="para662"></a><span class="paranum">৬৬২</span>. পুন <span class="bld">অনন্তরাপযুত্তো</span>তি পরিযোসানপঞ্হে পঠমপঞ্হে ৰিয পুচ্ছা পরৰাদিস্স, পটিঞ্ঞা সকৰাদিস্স। <span class="bld">ননু তং কম্ম</span>ন্তি অনুযোগো পরৰাদিস্স, পটিসংহটকালতো পুব্বে পযুত্তকালং সন্ধায পটিঞ্ঞা সকৰাদিস্স। পযুত্তপুব্বতামত্তং গহেত্বা অনিযতাণত্তিৰসেন হঞ্চীতি লদ্ধিপতিট্ঠাপনং পরৰাদিস্স। অযং পন লদ্ধি অযোনিসো পতিট্ঠিতত্তা অপ্পতিট্ঠিতাৰ হোতীতি।</p>
<p class="centered">অনন্তরাপযুত্তকথাৰণ্ণনা।</p>
<p class="subhead">৪. নিযতস্স নিযামকথাৰণ্ণনা</p>
<p class="bodytext"><a name="para663-664"></a><span class="paranum">৬৬৩-৬৬৪</span>. ইদানি <a name="P0.0143"></a> নিযতস্স নিযামকথা নাম হোতি। তত্থ দুৰিধো নিযামো – মিচ্ছত্তনিযামো চ আনন্তরিযকম্মং, সম্মত্তনিযামো চ অরিযমগ্গো। ইমে দ্বে নিযামে ঠপেত্বা অঞ্ঞো নিযামো নাম নত্থি। সব্বেপি হি সেসা তেভূমকধম্মা অনিযতা নাম। তেহি সমন্নাগতোপি <a name="V0.0234"></a> অনিযতোযেৰ। বুদ্ধেহি পন অত্তনো ঞাণবলেন ‘‘অযং সত্তো অনাগতে বোধিং পাপুণিস্সতী’’তি ব্যাকতো বোধিসত্তো পুঞ্ঞুস্সদত্তা নিযতোতি ৰুচ্চতি। ইতি ইমং ৰোহারমত্তং গহেত্বা ‘‘পচ্ছিমভৰিকো বোধিসত্তো <a name="M0.0237"></a> তায জাতিযা ভব্বো ধম্মং অভিসমেতু’’ন্তি অধিপ্পাযেন ‘‘নিযতো নিযামং ওক্কমতী’’তি যেসং লদ্ধি, সেয্যথাপি পুব্বসেলিযাপরসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">মিচ্ছত্তনিযতো</span>তিআদি অঞ্ঞেন নিযামেন নিযতস্স অঞ্ঞনিযামাভাৰদস্সনত্থং ৰুত্তং। <span class="bld">পুব্বে মগ্গং ভাৰেত্বা</span>তিআদি নিযামপ্পভেদদস্সনত্থং ৰুত্তং। <span class="bld">সতিপট্ঠান</span>ন্তিআদি একস্মিম্পি নিযামে ধম্মপ্পভেদদস্সনত্থং ৰুত্তং। <span class="bld">ভব্বো বোধিসত্তো</span>তি ৰচনং কেৰলং বোধিসত্তস্স ভব্বতং দীপেতি, ন নিযতস্স নিযামোক্কমনং, তস্মা অসাধকং। সো হি পুব্বে একেনপি নিযতধম্মেন অনিযতো বোধিমূলে সচ্চদস্সনেন নিযামং ওক্কন্তোতি।</p>
<p class="centered">নিযতস্স নিযামকথাৰণ্ণনা।</p>
<p class="subhead">৫. নিৰুতকথাৰণ্ণনা</p>
<p class="bodytext"><a name="para665-667"></a><span class="paranum">৬৬৫-৬৬৭</span>. ইদানি নিৰুতকথা নাম হোতি। তত্থ সুদ্ধস্স সুদ্ধকিচ্চাভাৰতো নীৰরণেহি নিৰুতো ওফুটো পরিযোনদ্ধো চ নীৰরণং জহতীতি যেসং লদ্ধি, সেয্যথাপি উত্তরাপথকানং; তে সন্ধায <span class="bld">নিৰুতো</span>তিপুচ্ছা সকৰাদিস্স, পটিঞ্ঞা ইতরস্স। <span class="bld">রত্তো রাগ</span>ন্তিআদি নিৰুতস্স নীৰরণজহনে দোসদস্সনত্থং ৰুত্তং। <span class="bld">পরিসুদ্ধে পরিযোদাতে</span>তিআদি ৰিক্খম্ভনৰিসুদ্ধিযা ৰিসুদ্ধস্স <a name="P0.0144"></a> সমুচ্ছেদৰিসুদ্ধিদস্সনত্থং ৰুত্তং। <span class="bld">তস্স এৰং জানতো</span>তিআদি জানতো পস্সতো আসৰক্খযং দীপেতি, ন নিৰুতস্স নীৰরণজহনং, তস্মা অসাধকন্তি।</p>
<p class="centered">নিৰুতকথাৰণ্ণনা।</p>
<p class="subhead">৬. সম্মুখীভূতকথাৰণ্ণনা</p>
<p class="bodytext"><a name="para668-670"></a><span class="paranum">৬৬৮-৬৭০</span>. ইদানি <a name="V0.0235"></a> সম্মুখীভূতকথা নাম হোতি। তত্থ <span class="bld">সম্মুখীভূতো</span>তি সংযোজনানং সম্মুখীভাৰং তেহি সমঙ্গীভাৰং উপগতো। সেসমেত্থ নিৰুতকথাসদিসমেৰাতি।</p>
<p class="centered">সম্মুখীভূতকথাৰণ্ণনা।</p>
<p class="subhead">৭. সমাপন্নো অস্সাদেতীতিকথাৰণ্ণনা</p>
<p class="bodytext"><a name="para671-673"></a><span class="paranum">৬৭১-৬৭৩</span>. ইদানি <a name="M0.0238"></a> সমাপন্নো অস্সাদেতীতিকথা নাম হোতি। তত্থ ‘‘পঠমং ঝানং উপসম্পজ্জ ৰিহরতি, সো তদস্সাদেতী’’তিআদিৰচনং (অ॰ নি॰ ৪.১২৩) নিস্সায ‘‘সমাপন্নো অস্সাদেতি, সা চস্স ঝাননিকন্তি ঝানারম্মণা হোতী’’তি যেসং লদ্ধি, সেয্যথাপি অন্ধকানং, তে সন্ধায <span class="bld">সমাপন্নো</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">তং ঝানং তস্স ঝানস্স আরম্মণ</span>ন্তি পঞ্হেসু তস্সেৰ তদারম্মণতং অপস্সন্তো সুত্তৰিরোধভযেন পটিক্খিপতি, ‘‘তদস্সাদেতী’’তিৰচনমত্তেন পটিজানাতি। <span class="bld">সো তদস্সাদেতী</span>তি সুত্তং ঝানলাভিনো ঝানা ৰুট্ঠায ঝানস্সাদং সাধেতি, ন অন্তোসমাপত্তিযংযেৰ ঝাননিকন্তিযা ঝানারম্মণতং, তস্মা অসাধকন্তি।</p>
<p class="centered">সমাপন্নো অস্সাদেতীতিকথাৰণ্ণনা।</p>
<p class="subhead">৮. অসাতরাগকথাৰণ্ণনা</p>
<p class="bodytext"><a name="para674"></a><span class="paranum">৬৭৪</span>. ইদানি <a name="P0.0145"></a> অসাতরাগকথা নাম হোতি। তত্থ ‘‘যংকিঞ্চি ৰেদনং ৰেদেতি সুখং ৰা দুক্খং ৰা অদুক্খমসুখং ৰা, সো তং ৰেদনং অভিনন্দতি অভিৰদতী’’তি (ম॰ নি॰ ১.৪০৯) সুত্তে দিট্ঠাভিনন্দনৰসেন ৰুত্তং। ‘‘অভিনন্দতী’’তিৰচনং নিস্সায ‘‘দুক্খৰেদনাযপি রাগস্সাদৰসেন <a name="V0.0236"></a> অভিনন্দনা হোতি। তস্মা অত্থি অসাতরাগো’’তি যেসং লদ্ধি, সেয্যথাপি উত্তরাপথকানং; তে সন্ধায <span class="bld">অত্থি অসাতরাগো</span>তি পুচ্ছা সকৰাদিস্স। তত্থ <span class="bld">অসাতরাগো</span>তি অসাতে দুক্খৰেদযিতে ‘‘অহো ৰত মে এতদেৰ ভৰেয্যা’’তি রজ্জনা। <span class="bld">আমন্তা</span>তি লদ্ধিৰসেন পটিঞ্ঞা ইতরস্স। সেসমেত্থ উত্তানত্থমেৰ।</p>
<p class="bodytext"><a name="para675"></a><span class="paranum">৬৭৫</span>. <span class="bld">সো তং ৰেদনং অভিনন্দতী</span>তি সুত্তে পন ৰিনিৰট্টেত্বা দুক্খৰেদনমেৰ আরব্ভ রাগুপ্পত্তি নাম নত্থি, সমূহগ্গহণেন পন ৰেদযিতলক্খণং ধম্মং দুক্খৰেদনমেৰ ৰা অত্ততো সমনুপস্সন্তো দিট্ঠিমঞ্ঞনাসঙ্খাতায দিট্ঠাভিনন্দনায ৰেদনং অভিনন্দতি, দুক্খায ৰেদনায ৰিপরিণামং অভিনন্দতি, দুক্খায ৰেদনায অভিভূতো তস্সা পটিপক্খং কামসুখং পত্থযন্তোপি <a name="M0.0239"></a> দুক্খৰেদনং অভিনন্দতি নাম। এৰং দুক্খৰেদনায অভিনন্দনা হোতীতি অধিপ্পাযো। তস্মা অসাধকমেতং অসাতরাগস্সাতি।</p>
<p class="centered">অসাতরাগকথাৰণ্ণনা।</p>
<p class="subhead">৯. ধম্মতণ্হাঅব্যাকতাতিকথাৰণ্ণনা</p>
<p class="bodytext"><a name="para676-680"></a><span class="paranum">৬৭৬-৬৮০</span>. ইদানি ধম্মতণ্হা অব্যাকতাতিকথা নাম হোতি। তত্থ রূপতণ্হা…পে॰… ধম্মতণ্হাতি ইমাসু ছসু তণ্হাসু যস্মা সব্বপচ্ছিমা তণ্হা ধম্মতণ্হাতি ৰুত্তা, তস্মা সা অব্যাকতাতি যেসং লদ্ধি, সেয্যথাপি পুব্বসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসপঞ্হানং <a name="P0.0146"></a> পাল়িযা অত্থো নিয্যাতি। <span class="bld">কামতণ্হা</span>তিআদীহি তীহি কোট্ঠাসেহি ছপি তণ্হা সঙ্খিপিত্বা দস্সিতা। রূপাদীসু হি ছসু আরম্মণেসু কামস্সাদৰসেন পৰত্তা তণ্হা কামতণ্হা। ‘‘ভৰিস্সতি অত্তা চ লোকো চা’’তি সস্সতদিট্ঠিসহগতা তণ্হা ভৰতণ্হা। ‘‘ন ভৰিস্সতী’’তি উচ্ছেদদিট্ঠিসহগতা তণ্হা ৰিভৰতণ্হাতি। <span class="bld">ননু সা ধম্মতণ্হা</span>তি পদং তণ্হায ধম্মারম্মণং আরব্ভ পৰত্তিং দীপেতি, ন অব্যাকতভাৰং তস্মা অসাধকন্তি।</p>
<p class="centered">ধম্মতণ্হা অব্যাকতাতিকথাৰণ্ণনা।</p>
<p class="subhead">১০. ধম্মতণ্হানদুক্খসমুদযোতিকথাৰণ্ণনা</p>
<p class="bodytext"><a name="para681-685"></a><span class="paranum">৬৮১-৬৮৫</span>. ইদানি <a name="V0.0237"></a> ধম্মতণ্হা নদুক্খসমুদযোতিকথা নাম হোতি। তত্রাপি যস্মা সা ধম্মতণ্হাতি ৰুত্তা, তস্মা ন দুক্খসমুদযোতি যেসং লদ্ধি, সেয্যথাপি পুব্বসেলিযানংযেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসং পুরিমকথাসদিসমেৰাতি।</p>
<p class="centered">ধম্মতণ্হা নদুক্খসমুদযোতিকথাৰণ্ণনা।</p>
<p class="centered">তেরসমো ৰগ্গো।</p></div>
<p class="chapter">১৪. চুদ্দসমৰগ্গো</p>
<div class="chaptxt">
<p class="subhead">১. কুসলাকুসলপটিসন্দহনকথাৰণ্ণনা</p>
<p class="bodytext"><a name="para686-690"></a><span class="paranum">৬৮৬-৬৯০</span>. ইদানি <a name="P0.0147"></a> <a name="M0.0240"></a> কুসলাকুসলপটিসন্দহনকথা নাম হোতি। তত্থ কুসলং ৰা অকুসলস্স, অকুসলং ৰা কুসলস্স অনন্তরা উপ্পজ্জনকং নাম নত্থীতি তেসং অঞ্ঞমঞ্ঞং পটিসন্ধানং ন যুজ্জতি। যে পন যস্মা একৰত্থুস্মিঞ্ঞেৰ রজ্জতি ৰিরজ্জতি চ, তস্মা তং অঞ্ঞমঞ্ঞং পটিসন্দহতীতি লদ্ধিং গহেত্বা ঠিতা, সেয্যথাপি মহাসঙ্ঘিকা; তে সন্ধায পুচ্ছা সকৰাদিস্স; পটিঞ্ঞা ইতরস্স। <span class="bld">আৰট্টনা পণিধী</span>তি উভযং আৰজ্জনস্সেৰ নামং। তঞ্হি ভৰঙ্গং আৰট্টেতীতি আৰট্টনা। ভৰঙ্গারম্মণতো অঞ্ঞস্মিং আরম্মণে চিত্তং পণিদহতি ঠপেতীতি পণিধি। <span class="bld">কুসলং অনাৰট্টেন্তস্সা</span>তি যং তং অকুসলানন্তরং পটিসন্দহন্তং কুসলং উপ্পজ্জতি, তং অনাৰট্টেন্তস্স উপ্পজ্জতীতি পুচ্ছতি। ইতরো পন ৰিনা আৰজ্জনেন কুসলস্স উপ্পত্তিং অপস্সন্তো পটিক্খিপতি। <span class="bld">কুসলং অযোনিসো মনসিকরোতো</span>তি ইদং যদি অকুসলানন্তরং কুসলং উপ্পজ্জেয্য, অকুসলস্সেৰ আৰজ্জনেন অযোনিসো মনসিকরোতো উপ্পজ্জেয্যাতি চোদনত্থং ৰুত্তং। সেসং যথাপাল়িমেৰ নিয্যাতি। <span class="bld">ননু যস্মিংযেৰ ৰত্থুস্মি</span>ন্তি ৰচনং একারম্মণে সরাগৰিরাগুপ্পত্তিং দীপেতি, ন কুসলাকুসলানং অনন্তরতং, তস্মা অসাধকন্তি।</p>
<p class="centered">কুসলাকুসলপটিসন্দহনকথাৰণ্ণনা।</p>
<p class="subhead">২. সল়াযতনুপ্পত্তিকথাৰণ্ণনা</p>
<p class="bodytext"><a name="para691-692"></a><span class="paranum">৬৯১-৬৯২</span>. ইদানি <a name="P0.0148"></a> <a name="V0.0238"></a> সল়াযতনুপ্পত্তিকথা নাম হোতি। তত্থ উপপত্তেসিযেন পটিসন্ধিচিত্তেন সহেৰ ওপপাতিকানং সল়াযতনং উপ্পজ্জতি। গব্ভসেয্যকানং অজ্ঝত্তিকাযতনেসু মনাযতনকাযাযতনানেৰ পটিসন্ধিক্খণে উপ্পজ্জন্তি। সেসানি চত্তারি সত্তসত্ততিরত্তিম্হি। তানি চ খো যেন কম্মুনা পটিসন্ধি গহিতা, তস্সেৰ অঞ্ঞস্স ৰা কতত্তাতি অযং সকসমযে ৰাদো। যেসং পন এককম্মসম্ভৰত্তা সম্পন্নসাখাৰিটপানং রুক্খাদীনং অংকুরো ৰিয বীজমত্তং সল়াযতনং মাতুকুচ্ছিস্মিং পটিসন্ধিক্খণেযেৰ উপ্পজ্জতীতি লদ্ধি, সেয্যথাপি পুব্বসেলিযানং; তে সন্ধায <span class="bld">সল়াযতন</span>ন্তি পুচ্ছা সকৰাদিস্স, পটিঞ্ঞা ইতরস্স। <span class="bld">সব্বঙ্গপচ্চঙ্গী</span>তিআদি সল়াযতনে <a name="M0.0241"></a> সতি এৰরূপো হুত্বা ওক্কমেয্যাতি চোদনত্থং ৰুত্তং। <span class="bld">মাতুকুচ্ছিগতস্সা</span>তি পুচ্ছা পরৰাদিস্স। পরতো <span class="bld">মাতুকুচ্ছিগতস্স পচ্ছা কেসা</span>তি পুচ্ছা সকৰাদিস্স। সেসমেত্থ উত্তানত্থমেৰাতি।</p>
<p class="centered">সল়াযতনুপ্পত্তিকথাৰণ্ণনা।</p>
<p class="subhead">৩. অনন্তরপচ্চযকথাৰণ্ণনা</p>
<p class="bodytext"><a name="para693-697"></a><span class="paranum">৬৯৩-৬৯৭</span>. ইদানি অনন্তরপচ্চযকথা নাম হোতি। তত্থ নচ্চগীতাদীসু রূপদস্সনসদ্দসৰনাদীনং লহুপরিৰত্তিতং দিস্বা ‘‘ইমানি ৰিঞ্ঞাণানি অঞ্ঞমঞ্ঞস্স অনন্তরা উপ্পজ্জন্তী’’তি যেসং লদ্ধি, সেয্যথাপি উত্তরাপথকানং; তে সন্ধায <span class="bld">চক্খুৰিঞ্ঞাণস্সা</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">সোতৰিঞ্ঞাণং রূপারম্মণংযেৰা</span>তি যদি চক্খুৰিঞ্ঞাণস্স অনন্তরা উপ্পজ্জেয্য, ৰিপাকমনোধাতু ৰিয রূপারম্মণং সিযাতি চোদেতুং ৰুত্তং। <span class="bld">চক্খুঞ্চ পটিচ্চ রূপে চ উপ্পজ্জতি সোতৰিঞ্ঞাণ</span>ন্তি পঞ্হেসু সুত্তাভাৰেন পটিক্খিপিত্বা অনন্তরুপ্পত্তিং সল্লক্খেন্তো লদ্ধিৰসেন পটিজানাতি। <span class="bld">তঞ্ঞেৰ চক্খুৰিঞ্ঞাণং</span> <a name="P0.0149"></a> <span class="bld">তং সোতৰিঞ্ঞাণ</span>ন্তি যথা পঠমজৰনানন্তরং দুতিযজৰনং মনোৰিঞ্ঞাণভাৰেন তঞ্ঞেৰ হোতি, কিং তে তথা এতম্পি দ্বযং একমেৰাতি পুচ্ছতি। ইমিনা নযেন সব্বৰারেসু অত্থো ৰেদিতব্বো। <span class="bld">নচ্চতি গাযতী</span>তিআদিৰচনং <a name="V0.0239"></a> আরম্মণসমোধানে লহুপরিৰত্তিতায ৰোকিণ্ণভাৰং দীপেতি, ন অনন্তরপচ্চযতং, তস্মা অসাধকন্তি।</p>
<p class="centered">অনন্তরপচ্চযকথাৰণ্ণনা।</p>
<p class="subhead">৪. অরিযরূপকথাৰণ্ণনা</p>
<p class="bodytext"><a name="para698-699"></a><span class="paranum">৬৯৮-৬৯৯</span>. ইদানি অরিযরূপকথা নাম হোতি। তত্থ সম্মাৰাচাকম্মন্তা রূপং, তঞ্চ খো ‘‘সব্বং রূপং চত্তারি চ মহাভূতানি চতুন্নঞ্চ মহাভূতানং উপাদাযরূপ’’ন্তি (ম॰ নি॰ ৩.৬৭) ৰচনতো উপাদাযরূপন্তি যেসং লদ্ধি, সেয্যথাপি উত্তরাপথকানং; তে সন্ধায <span class="bld">অরিযরূপং মহাভূতানং উপাদাযা</span>তি পুচ্ছা <a name="M0.0242"></a> সকৰাদিস্স। তত্থ অরিযানং রূপং, অরিযং ৰা রূপন্তি <span class="bld">অরিযরূপং। আমন্তা</span>তি লদ্ধিযং ঠত্বা পটিঞ্ঞা ইতরস্স। <span class="bld">কুসল</span>ন্তি পুট্ঠো লদ্ধিৰসেনেৰ পটিজানাতি। অনাসৰপুচ্ছাদীসুপি এসেৰ নযো। <span class="bld">যং কিঞ্চি রূপ</span>ন্তি সুত্তং ঠপেত্বা ভূতানি সেসরূপস্স উপাদাভাৰং দীপেতি, ন সম্মাৰাচাকম্মন্তানং। তেসঞ্হি রূপমত্তঞ্ঞেৰ অসিদ্ধং, কুতো উপাদারূপতা; তস্মা অসাধকন্তি।</p>
<p class="centered">অরিযরূপকথাৰণ্ণনা।</p>
<p class="subhead">৫. অঞ্ঞো অনুসযোতিকথাৰণ্ণনা</p>
<p class="bodytext"><a name="para700-701"></a><span class="paranum">৭০০-৭০১</span>. ইদানি অঞ্ঞো অনুসযোতিকথা নাম হোতি। তত্থ যস্মা পুথুজ্জনো কুসলাব্যাকতে চিত্তে ৰত্তমানে সানুসযোতি ৰত্তব্বো, ন পরিযুট্ঠিতোতি তস্মা অঞ্ঞো অনুসযো, অঞ্ঞং পরিযুট্ঠানন্তি <a name="P0.0150"></a> যেসং লদ্ধি, সেয্যথাপি অন্ধকানং; তে সন্ধায <span class="bld">অঞ্ঞো কামরাগানুসযো</span>তি পুচ্ছা সকৰাদিস্স পটিঞ্ঞা ইতরস্স। সেসং হেট্ঠা অনুসযকথাযং ৰুত্তনযেনেৰ ৰেদিতব্বং। <span class="bld">সানুসযো</span>তিআদি পন তস্মিং সমযে অনুসযস্স অপ্পহীনত্তা সানুসযোতি <a name="V0.0240"></a> ৰত্তব্বতং, অনুপ্পন্নত্তা চ পরিযুট্ঠিতোতি অৰত্তব্বতং দীপেতি, ন অনুসযপরিযুট্ঠানানং অঞ্ঞত্তং, তস্মা অসাধকন্তি।</p>
<p class="centered">অঞ্ঞো অনুসযোতিকথাৰণ্ণনা।</p>
<p class="subhead">৬. পরিযুট্ঠানং চিত্তৰিপ্পযুত্তন্তিকথাৰণ্ণনা</p>
<p class="bodytext"><a name="para702"></a><span class="paranum">৭০২</span>. ইদানি পরিযুট্ঠানং চিত্তৰিপ্পযুত্তন্তিকথা নাম হোতি। তত্থ যস্মা অনিচ্চাদিতো মনসিকরোতোপি রাগাদযো উপ্পজ্জন্তি। ৰুত্তম্পি চেতং – ‘‘অপ্পেকদা, ভো ভারদ্বাজ, অসুভতো মনসিকরিস্সামীতি সুভতোৰ মনসিকরোতী’’তি (সং॰ নি॰ ৪.১২৭)। তস্মা পরিযুট্ঠানং চিত্তৰিপ্পযুত্তন্তি যেসং লদ্ধি, সেয্যথাপি অন্ধকানংযেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ উত্তানত্থমেৰাতি।</p>
<p class="centered">পরিযুট্ঠানং চিত্তৰিপ্পযুত্তন্তিকথাৰণ্ণনা।</p>
<p class="subhead">৭. পরিযাপন্নকথাৰণ্ণনা</p>
<p class="bodytext"><a name="para703-705"></a><span class="paranum">৭০৩-৭০৫</span>. ইদানি <a name="M0.0243"></a> পরিযাপন্নকথা নাম হোতি। তত্থ যস্মা কামরাগো কামধাতুং অনুসেতি, কামধাতুপরিযাপন্নোতি চ ৰুচ্চতি, তস্মা রূপরাগারূপরাগাপি রূপধাতুঅরূপধাতুযো অনুসেন্তি। রূপধাতুঅরূপধাতুপরিযাপন্নাযেৰ চ নাম হোন্তীতি যেসং লদ্ধি, সেয্যথাপি অন্ধকানঞ্চেৰ সম্মিতিযানঞ্চ; তে সন্ধায <span class="bld">রূপরাগো</span>তি পুচ্ছা সকৰাদিস্স, পটিঞ্ঞা ইতরস্স <a name="P0.0151"></a>। তত্থ <span class="bld">অনুসেতী</span>তি যথা কামরাগো কামৰিতক্কসঙ্খাতং কামধাতুং সহজাতৰসেন অনুসেতি, কিং তে এৰং রূপরাগো রূপধাতুন্তি পুচ্ছতি। <span class="bld">পরিযাপন্নো</span>তি যথা চ সো তিৰিধায কামধাতুযা কিলেসকামৰসেন পরিযাপন্নত্তা কামধাতুপরিযাপন্নো, কিং তে এৰং রূপরাগোপি রূপধাতুপরিযাপন্নোতি পুচ্ছতি। ইতরো পনস্স অধিপ্পাযং অসল্লক্খেন্তো কেৰলং লদ্ধিৰসেন আমন্তাতি <a name="V0.0241"></a> পটিজানাতি। অথ নং তমত্থং সল্লক্খাপেতুং কুসলৰিপাককিরিযসঙ্খাতেহি সমাপত্তেসিযাদীহি সংসন্দিত্বা পুচ্ছিতুং <span class="bld">সমাপত্তেসিযো</span>তিআদিমাহ। সেসমেত্থ যথাপাল়িমেৰ নিয্যাতি। <span class="bld">ননু কামরাগো</span>তিআদিৰচনম্পি কামরাগস্সেৰ কামধাতুযং অনুসযভাৰং পরিযাপন্নতঞ্চ দীপেতি, ন ইতরেসং ইতরধাতূসূতি।</p>
<p class="centered">পরিযাপন্নকথাৰণ্ণনা।</p>
<p class="subhead">৮. অব্যাকতকথাৰণ্ণনা</p>
<p class="bodytext"><a name="para706-708"></a><span class="paranum">৭০৬-৭০৮</span>. ইদানি অব্যাকতকথা নাম হোতি। তত্থ ৰিপাককিরিযরূপনিব্বানসঙ্খাতং চতুব্বিধং অব্যাকতং অৰিপাকত্তা অব্যাকতন্তি ৰুত্তং। দিট্ঠিগতং ‘‘সস্সতো লোকোতি খো, ৰচ্ছ, অব্যাকতমেত’’ন্তি (সং॰ নি॰ ৪.৪১৬ থোকং ৰিসদিসং) সস্সতাদিভাৰেন অকথিতত্তা। যেসং পন ইমং ৰিভাগং অগ্গহেত্বা পুরিমাব্যাকতং ৰিয দিট্ঠিগতম্পি অব্যাকতন্তি লদ্ধি, সেয্যথাপি অন্ধকানঞ্চেৰ উত্তরাপথকানঞ্চ; তেসং তং ৰিভাগং দস্সেতুং <span class="bld">দিট্ঠিগতং অব্যাকত</span>ন্তি পুচ্ছা সকৰাদিস্স, পটিঞ্ঞা ইতরস্স। সেসমেত্থ যথাপাল়িমেৰ নিয্যাতীতি।</p>
<p class="centered">অব্যাকতকথাৰণ্ণনা।</p>
<p class="subhead">৯. অপরিযাপন্নকথাৰণ্ণনা</p>
<p class="bodytext"><a name="para709-710"></a><span class="paranum">৭০৯-৭১০</span>. ইদানি <a name="M0.0244"></a> অপরিযাপন্নকথা নাম হোতি। তত্থ যস্মা পুথুজ্জনো ঝানলাভী কামেসু ৰীতরাগোতি ৰত্তব্বো হোতি, ন পন ৰিগতদিট্ঠিকোতি <a name="P0.0152"></a>, তস্মা দিট্ঠিগতং অপরিযাপন্নন্তি যেসং লদ্ধি, সেয্যথাপি পুব্বসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ যথাপাল়িমেৰ নিয্যাতীতি।</p>
<p class="centered">অপরিযাপন্নকথাৰণ্ণনা।</p>
<p class="centered">চুদ্দসমো ৰগ্গো।</p></div>
<p class="chapter">১৫. পন্নরসমৰগ্গো</p>
<div class="chaptxt">
<p class="subhead">১. পচ্চযতাকথাৰণ্ণনা</p>
<p class="bodytext"><a name="para711-717"></a><span class="paranum">৭১১-৭১৭</span>. ইদানি <a name="P0.0153"></a> <a name="V0.0242"></a> পচ্চযতাকথা নাম হোতি। তত্থ যো ধম্মো হেতুপচ্চযেন পচ্চযো, সো যেসং হেতুপচ্চযেন পচ্চযো, তেসঞ্ঞেৰ যস্মা আরম্মণানন্তরসমনন্তরপচ্চযেন পচ্চযো ন হোতি, যো ৰা আরম্মণপচ্চযেন পচ্চযো, সো যস্মা তেসংযেৰ অনন্তরসমনন্তরপচ্চযেন পচ্চযো ন হোতি, তস্মা পচ্চযতা ৰৰত্থিতাতি যেসং লদ্ধি, সেয্যথাপি মহাসঙ্ঘিকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ যথাপাল়িমেৰ নিয্যাতীতি।</p>
<p class="centered">পচ্চযতাকথাৰণ্ণনা।</p>
<p class="subhead">২. অঞ্ঞমঞ্ঞপচ্চযকথাৰণ্ণনা</p>
<p class="bodytext"><a name="para718-719"></a><span class="paranum">৭১৮-৭১৯</span>. ইদানি অঞ্ঞমঞ্ঞপচ্চযকথা নাম হোতি। তত্থ যেসং সমযে ‘‘অৰিজ্জাপচ্চযা সঙ্খারা’’তি অযমেৰ তন্তি, ‘‘সঙ্খারপচ্চযাপি অৰিজ্জা’’তি অযং নত্থি, তস্মা অৰিজ্জাৰ সঙ্খারানং পচ্চযো, ন পন সঙ্খারা অৰিজ্জাযাতি লদ্ধি, সেয্যথাপি মহাসঙ্ঘিকানং; তে সন্ধায অৰিজ্জাসঙ্খারাদীনং অঞ্ঞমঞ্ঞপচ্চযতাপি অত্থীতি দস্সেতুং পুচ্ছা সকৰাদিস্স, পটিঞ্ঞা ইতরস্স <a name="M0.0245"></a>। <span class="bld">অৰিজ্জা সঙ্খারেনা</span>তি এত্থ অপুঞ্ঞাভিসঙ্খারোৰ গহিতো। তস্মা সঙ্খারপচ্চযাপি অৰিজ্জাতি এত্থ সহজাতঅঞ্ঞমঞ্ঞঅত্থিঅৰিগতসম্পযুত্তৰসেন পচ্চযতা ৰেদিতব্বা। <span class="bld">উপাদানপচ্চযাপি তণ্হা</span>তি এত্থ ঠপেত্বা কামুপাদানং সেসানি তীণি উপাদানানি অৰিজ্জায সঙ্খারা ৰিয তণ্হায পচ্চযা হোন্তীতি ৰেদিতব্বানি। সেসং <a name="P0.0154"></a> যথাপাল়িমেৰ নিয্যাতি। <span class="bld">জরামরণপচ্চযা</span>তি পুচ্ছা পরৰাদিস্স, <span class="bld">নামরূপং ৰিঞ্ঞাণপচ্চযা</span>তি সকৰাদিস্সাতি।</p>
<p class="centered">অঞ্ঞমঞ্ঞপচ্চযকথাৰণ্ণনা।</p>
<p class="subhead">৩. অদ্ধাকথাৰণ্ণনা</p>
<p class="bodytext"><a name="para720-721"></a><span class="paranum">৭২০-৭২১</span>. ইদানি <a name="V0.0243"></a> অদ্ধাকথা নাম হোতি। তত্থ ‘‘তীণিমানি, ভিক্খৰে, কথাৰত্থূনী’’তি (অ॰ নি॰ ৩.৬৮) সুত্তং নিস্সায কালসঙ্খাতো অদ্ধা নাম পরিনিপ্ফন্নো অত্থীতি যেসং লদ্ধি; তেসং ‘‘অদ্ধা নাম কোচি পরিনিপ্ফন্নো নত্থি অঞ্ঞত্র কালপঞ্ঞত্তিমত্তা। রূপাদযো পন খন্ধাৰ পরিনিপ্ফন্না’’তি ৰিভাগং দস্সেতুং <span class="bld">অদ্ধা পরিনিপ্ফন্নো</span>তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘সচে সো পরিনিপ্ফন্নো, রূপাদীসু অনেন অঞ্ঞতরেন ভৰিতব্ব’’ন্তি চোদেতুং <span class="bld">রূপ</span>ন্তিআদিমাহ। ইতরো পটিক্খিপতি। সেসং যথাপাল়িমেৰ নিয্যাতীতি।</p>
<p class="centered">অদ্ধাকথাৰণ্ণনা।</p>
<p class="subhead">৪. খণলযমুহুত্তকথাৰণ্ণনা</p>
<p class="bodytext"><a name="para722-723"></a><span class="paranum">৭২২-৭২৩</span>. খণলযমুহুত্তকথাসুপি এসেৰ নযো। সব্বেপি হেতে খণাদযো অদ্ধাপরিযাযা এৰাতি।</p>
<p class="centered">খণলযমুহুত্তকথাৰণ্ণনা।</p>
<p class="subhead">৫. আসৰকথাৰণ্ণনা</p>
<p class="bodytext"><a name="para724-725"></a><span class="paranum">৭২৪-৭২৫</span>. ইদানি আসৰকথা নাম হোতি। তত্থ যস্মা চতূহি আসৰেহি উত্তরি অঞ্ঞো আসৰো নাম নত্থি, যেন চত্তারো আসৰা <a name="M0.0246"></a> সাসৰা সিযুং, তস্মা <a name="P0.0155"></a> চত্তারো আসৰা অনাসৰাতি যেসং লদ্ধি, সেয্যথাপি হেতুৰাদানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তে আসৰা অনাসৰা, এৰং সন্তে তেহি মগ্গাদিলক্খণপ্পত্তেহি ভৰিতব্ব’’ন্তি চোদেতুং <span class="bld">মগ্গো</span>তিআদিমাহ। সেসমেত্থ উত্তানত্থমেৰাতি।</p>
<p class="centered">আসৰকথাৰণ্ণনা।</p>
<p class="subhead">৬. জরামরণকথাৰণ্ণনা</p>
<p class="bodytext"><a name="para726-727"></a><span class="paranum">৭২৬-৭২৭</span>. ইদানি <a name="V0.0244"></a> জরামরণকথা নাম হোতি। তত্থ জরামরণং নাম অপরিনিপ্ফন্নত্তা লোকিযন্তি ৰা লোকুত্তরন্তি ৰা ন ৰত্তব্বং। ‘‘লোকিযা ধম্মা লোকুত্তরা ধম্মা’’তি হি দুকে জরামরণং নেৰ লোকিযপদে, ন লোকুত্তরপদে নিদ্দিট্ঠং। তত্থ যেসং ইমং লক্খণং অনাদিযিত্বা লোকুত্তরানং ধম্মানং জরামরণং লোকুত্তরন্তি লদ্ধি, সেয্যথাপি মহাসঙ্ঘিকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ যথাপাল়িমেৰ নিয্যাতীতি।</p>
<p class="centered">জরামরণকথাৰণ্ণনা।</p>
<p class="subhead">৭. সঞ্ঞাৰেদযিতকথাৰণ্ণনা</p>
<p class="bodytext"><a name="para728-729"></a><span class="paranum">৭২৮-৭২৯</span>. ইদানি সঞ্ঞাৰেদযিতকথা নাম হোতি। তত্থ সঞ্ঞাৰেদযিতনিরোধসমাপত্তি নাম ন কোচি ধম্মো, চতুন্নং পন খন্ধানং নিরোধো। ইতি সা নেৰ লোকিযা ন লোকুত্তরা। যস্মা পন লোকিযা ন হোতি, তস্মা লোকুত্তরাতি যেসং লদ্ধি, সেয্যথাপি হেতুৰাদানংযেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসং পুরিমকথাসদিসমেৰাতি।</p>
<p class="centered">সঞ্ঞাৰেদযিতকথাৰণ্ণনা।</p>
<p class="subhead">৮. দুতিযসঞ্ঞাৰেদযিতকথাৰণ্ণনা</p>
<p class="bodytext"><a name="para730-731"></a><span class="paranum">৭৩০-৭৩১</span>. ইদানি <a name="P0.0156"></a> <a name="M0.0247"></a> যস্মা সা লোকুত্তরা ন হোতি, তস্মা লোকিযাতি যেসং লদ্ধি, সেয্যথাপি হেতুৰাদানং, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসং পুরিমসদিসমেৰাতি।</p>
<p class="centered">দুতিযসঞ্ঞাৰেদযিতকথাৰণ্ণনা।</p>
<p class="subhead">৯. ততিযসঞ্ঞাৰেদযিতকথাৰণ্ণনা</p>
<p class="bodytext"><a name="para732"></a><span class="paranum">৭৩২</span>. ইদানি <a name="V0.0245"></a> যস্মা ‘‘অসুকো মরণধম্মো, অসুকো ন মরণধম্মো’’তি সত্তানং মরণধম্মতায নিযামো নত্থীতি সঞ্ঞাৰেদযিতনিরোধং সমাপন্নোপি কালং করেয্যাতি যেসং লদ্ধি, সেয্যথাপি রাজগিরিকানং; তেসং সমাপন্নাযপি মরণধম্মতায মরণসমযঞ্চ অমরণসমযঞ্চ দস্সেতুং পুচ্ছা সকৰাদিস্স, পটিঞ্ঞা ইতরস্স। অথ নং যস্মা কালং করোন্তস্স নাম মরণন্তিকেহি ফস্সাদীহি ভৰিতব্বং, তস্মা তেনাকারেন চোদেতুং <span class="bld">অত্থী</span>তিআদিমাহ।</p>
<p class="bodytext"><span class="bld">অফস্সকস্স কালকিরিযা</span>তিআদীনি পুট্ঠো সেসসত্তে সন্ধায পটিক্খিপতি <span class="bld">ৰিসং কমেয্যা</span>তিআদীনি পুট্ঠো সমাপত্তিআনুভাৰং সন্ধায পটিক্খিপতি। দুতিযৰারে সরীরপকতিং সন্ধায পটিজানাতি। এৰং সন্তে পন সমাপত্তিআনুভাৰো নাম ন হোতি, তেনেৰ <span class="bld">ন নিরোধসমাপন্নো</span>তি অনুযুঞ্জতি।</p>
<p class="bodytext"><a name="para733-734"></a><span class="paranum">৭৩৩-৭৩৪</span>. <span class="bld">ন কালং করেয্যা</span>তি পুচ্ছা পরৰাদিস্স। <span class="bld">অত্থি সো নিযামো</span>তি পরৰাদিস্স পঞ্হে পন যস্মা এৰরূপো নিযামো নাম নত্থি, তস্মা পটিক্খিপতি। চক্খুৰিঞ্ঞাণসমঙ্গীতিআদি সকৰাদিনা ‘‘নিযামে অসন্তেপি মরণসমযেনেৰ মরতি, নাসমযেনা’’তি দস্সেতুং ৰুত্তং। তত্রাযমধিপ্পাযো – যদি নিযামাভাৰেন কালকিরিযা ভৰেয্য, চক্খুৰিঞ্ঞাণসমঙ্গিনোপি ভৰেয্য। ততো ‘‘পঞ্চহি ৰিঞ্ঞাণেহি ন চৰতি, ন উপপজ্জতী’’তি <a name="P0.0157"></a> সুত্তৰিরোধো সিযা। যথা পন চক্খুৰিঞ্ঞাণসমঙ্গিস্স কালকিরিযা ন হোতি, তথা নিরোধসমাপন্নস্সাপীতি।</p>
<p class="centered">ততিযসঞ্ঞাৰেদযিতকথাৰণ্ণনা।</p>
<p class="subhead">১০. অসঞ্ঞসত্তুপিকাকথাৰণ্ণনা</p>
<p class="bodytext"><a name="para735"></a><span class="paranum">৭৩৫</span>. ইদানি <a name="M0.0248"></a> অসঞ্ঞসত্তুপিকাকথা নাম হোতি। তত্থ সঞ্ঞাৰিরাগৰসেন পৰত্তভাৰনা অসঞ্ঞসমাপত্তিপি নিরোধসমাপত্তিপি সঞ্ঞাৰেদযিতনিরোধসমাপত্তি নাম। ইতি দ্বে <a name="V0.0246"></a> সঞ্ঞাৰেদযিতনিরোধসমাপত্তিযো লোকিযা চ লোকুত্তরা চ। তত্থ লোকিযা পুথুজ্জনস্স অসঞ্ঞসত্তুপিকা হোতি, লোকুত্তরা অরিযানং, সা চ নাসঞ্ঞসত্তুপিকা। ইমং পন ৰিভাগং অকত্বা অৰিসেসেন সঞ্ঞাৰেদযিতনিরোধসমাপত্তি অসঞ্ঞসত্তুপিকাতি যেসং লদ্ধি, সেয্যথাপি হেতুৰাদানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং যস্মা অসঞ্ঞসমাপত্তিং সমাপন্নস্স অলোভাদযো অত্থি, ন নিরোধসমাপত্তিং, তস্মা তেসং ৰসেন চোদেতুং <span class="bld">অত্থী</span>তিআদিমাহ।</p>
<p class="bodytext"><a name="para736"></a><span class="paranum">৭৩৬</span>. <span class="bld">ইধাপি অসঞ্ঞী</span>তি পঞ্হে ইধ সঞ্ঞাৰিরাগৰসেন সমাপন্নত্তা অসঞ্ঞিতা অনুঞ্ঞাতা, <span class="bld">তত্রাপি</span> অসঞ্ঞসত্তেনেৰ। তস্মা ইমং পটিঞ্ঞং গহেত্বা লদ্ধিং পতিট্ঠপেন্তেন ছলেন পতিট্ঠাপিতা হোতি। ইধ ৰা নিরোধসমাপত্তিং সন্ধায অসঞ্ঞিতা অনুঞ্ঞাতা। তত্রাপি ইতো চুতস্স অনাগামিনো নিরোধসমাপত্তিমেৰ তস্মাপি ইমায পটিঞ্ঞায পতিট্ঠাপিতা লদ্ধি অপ্পতিট্ঠিতাযেৰাতি।</p>
<p class="centered">অসঞ্ঞসত্তুপিকাকথাৰণ্ণনা।</p>
<p class="subhead">১১. কম্মূপচযকথাৰণ্ণনা</p>
<p class="bodytext"><a name="para737"></a><span class="paranum">৭৩৭</span>. ইদানি কম্মূপচযকথা নাম হোতি। তত্থ যেসং কম্মূপচযো <a name="P0.0158"></a> নাম কম্মতো অঞ্ঞো চিত্তৰিপ্পযুত্তো অব্যাকতো অনারম্মণোতি লদ্ধি, সেয্যথাপি অন্ধকানঞ্চেৰ সম্মিতিযানঞ্চ; তে সন্ধায <span class="bld">অঞ্ঞং কম্ম</span>ন্তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি কম্মতো অঞ্ঞো কম্মূপচযো, ফস্সাদিতোপি অঞ্ঞেন ফস্সূপচযাদিনা ভৰিতব্ব’’ন্তি চোদেতুং <span class="bld">অঞ্ঞো ফস্সো</span>তিআদিমাহ। ইতরো লদ্ধিযা অভাৰেন পটিক্খিপতি।</p>
<p class="bodytext"><a name="para738-739"></a><span class="paranum">৭৩৮-৭৩৯</span>. <span class="bld">কম্মেন</span> <a name="M0.0249"></a> <span class="bld">সহজাতো</span>তি পঞ্হেসু চিত্তৰিপ্পযুত্তং সন্ধায পটিক্খিপতি, চিত্তসম্পযুত্তং সন্ধায পটিজানাতি। <span class="bld">কুসলো</span>তি পঞ্হেসুপি চিত্তৰিপ্পযুত্তং সন্ধায পটিজানাতি। পরতো <span class="bld">অকুসলো</span>তিপঞ্হেসুপি এসেৰ নযো।</p>
<p class="bodytext"><a name="para740"></a><span class="paranum">৭৪০</span>. <span class="bld">সারম্মণো</span>তি <a name="V0.0247"></a> পুট্ঠো পন একন্তং অনারম্মণমেৰ ইচ্ছতি, তস্মা পটিক্খিপতি। <span class="bld">চিত্তং ভিজ্জমান</span>ন্তি যদা চিত্তং ভিজ্জমানং হোতি, তদা কম্মং ভিজ্জতীতি অত্থো। ভুম্মত্থে ৰা পচ্চত্তং, চিত্তে ভিজ্জমানেতি অত্থো। অযমেৰ ৰা পাঠো। তত্থ যস্মা সম্পযুত্তো ভিজ্জতি, ৰিপ্পযুত্তো ন ভিজ্জতি, তস্মা পটিজানাতি চেৰ পটিক্খিপতি চ।</p>
<p class="bodytext"><a name="para741"></a><span class="paranum">৭৪১</span>. <span class="bld">কম্মম্হি কম্মূপচযো</span>তি কম্মে সতি কম্মূপচযো, কম্মে ৰা পতিট্ঠিতে কম্মূপচযো, কম্মূপচযতোৰ ৰিপাকো নিব্বত্ততি। তস্মিং পন কম্মে নিরুদ্ধে যাৰ অংকুরুপ্পাদা বীজং ৰিয যাৰ ৰিপাকুপ্পাদা কম্মূপচযো তিট্ঠতীতিস্স লদ্ধি, তস্মা পটিজানাতি। <span class="bld">তঞ্ঞেৰ কম্মং, সো কম্মূপচযো, সো কম্মৰিপাকো</span>তি যস্মা কম্মম্হি কম্মূপচযো, সো চ যাৰ ৰিপাকুপ্পাদা তিট্ঠতীতিস্স লদ্ধি, তস্মা নং তেসং তিণ্ণম্পি একত্তং পুচ্ছতি <span class="bld">ৰিপাকো সারম্মণো</span>তি ইদং ৰিপাকো ৰিয ৰিপাকধম্মধম্মোপি আরম্মণপটিবদ্ধোযেৰাতি চোদনত্থং পুচ্ছতি। ইতরো পন লদ্ধিৰসেনেকং পটিজানাতি, একং পটিক্খিপতি। পটিলোমেপি এসেৰ নযো। সেসমেত্থ যথাপাল়িমেৰ নিয্যাতীতি।</p>
<p class="centered">কম্মূপচযকথাৰণ্ণনা।</p>
<p class="centered">পন্নরসমো ৰগ্গো।</p>
<p class="centered">ততিযপণ্ণাসকো সমত্তো।</p></div>
<p class="chapter">১৬. সোল়সমৰগ্গো</p>
<div class="chaptxt">
<p class="subhead">১. নিগ্গহকথাৰণ্ণনা</p>
<p class="bodytext"><a name="para743-744"></a><span class="paranum">৭৪৩-৭৪৪</span>. ইদানি <a name="P0.0159"></a> <a name="M0.0250"></a> নিগ্গহকথা নাম হোতি। তত্থ যে লোকে বলপ্পত্তা ৰসীভূতা, তে যদি পরস্স চিত্তং নিগ্গণ্হিতুং ন সক্কুণেয্যুং, কা তেসং বলপ্পত্তি, কো ৰসীভাৰো। বলপ্পত্তিযা পন ৰসীভাৰেন চ অদ্ধা তে পরস্স চিত্তং নিগ্গণ্হন্তীতি যেসং লদ্ধি, সেয্যথাপি মহাসঙ্ঘিকানং; তে সন্ধায <span class="bld">পরো পরস্সা</span>তি পুচ্ছা সকৰাদিস্স, পটিঞ্ঞা ইতরস্স। তত্থ <a name="V0.0248"></a> <span class="bld">নিগ্গণ্হাতী</span>তি সংকিলেসাপত্তিতো নিৰারেতি। সেসমেত্থ যথাপাল়িমেৰ নিয্যাতীতি। পগ্গহকথাযপি এসেৰ নযো।</p>
<p class="centered">নিগ্গহকথাৰণ্ণনা।</p>
<p class="subhead">৩. সুখানুপ্পদানকথাৰণ্ণনা</p>
<p class="bodytext"><a name="para747-748"></a><span class="paranum">৭৪৭-৭৪৮</span>. ইদানি সুখানুপ্পদানকথা নাম হোতি। তত্থ ‘‘বহূনং ৰত নো ভগৰা সুখধম্মানং উপহত্তা’’তি (ম॰ নি॰ ২.১৪৮) সুত্তং নিস্সায পরো পরস্স সুখং অনুপ্পদেতীতি যেসং লদ্ধি, সেয্যথাপি হেতুৰাদানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">দুক্খং অনুপ্পদেতী</span>তি পুট্ঠো পন তাদিসং সুত্তপদং অপস্সন্তো পটিক্খিপতি। <span class="bld">অত্তনো সুখ</span>ন্তিআদিপঞ্হে যং <a name="P0.0160"></a> অত্তনো পরস্স ৰা, তং অনুপ্পদাতুং ন সক্কা। যং তস্সেৰ, কিং তত্থ অনুপ্পদানং নামাতি পটিক্খিপতি। <span class="bld">নেৰত্তনো</span>তিআদিপঞ্হে পন যং এৰরূপং, ন তং অনুপ্পদিন্নং নাম ভৰিতুমরহতীতি লদ্ধিযাপটিজানাতি। <span class="bld">নো চ ৰত রে</span>তিতাদিসস্স সুখস্স অভাৰা ৰুত্তং। <span class="bld">সুখধম্মানং উপহত্তা</span>তিৰচনং ভগৰতো পরেসং সুখুপ্পত্তিযা পচ্চযভাৰং দীপেতি, ন অন্নাদীনং ৰিয সুখস্স অনুপ্পদানং, তস্মা অসাধকন্তি।</p>
<p class="centered">সুখানুপ্পদানকথাৰণ্ণনা।</p>
<p class="subhead">৪. অধিগয্হমনসিকারকথাৰণ্ণনা</p>
<p class="bodytext"><a name="para749-753"></a><span class="paranum">৭৪৯-৭৫৩</span>. ইদানি <a name="M0.0251"></a> অধিগয্হ মনসিকারকথা নাম হোতি। তত্থ দুৰিধো মনসিকারো নযতো চ আরম্মণতো চ। তত্থ একসঙ্খারস্সাপি অনিচ্চতায দিট্ঠায সব্বে সঙ্খারা অনিচ্চাতি অৰসেসেসু নযতো মনসিকারো হোতি। অতীতে পন সঙ্খারে মনসিকরোন্তো ন অনাগতে মনসিকাতুং সক্কোতি। অতীতাদীসু অঞ্ঞতরং মনসিকরোতো আরম্মণতো মনসিকারো হোতি <a name="V0.0249"></a>। তত্থ পচ্চুপ্পন্নে মনসিকরোন্তো যেন চিত্তেন তে মনসিকরোতি, তং পচ্চুপ্পন্নক্খণে মনসিকাতুং ন সক্কোতি। তত্থ যেসং ‘‘সব্বে সঙ্খারা অনিচ্চা’’তিআদিৰচনং নিস্সায ‘‘মনসিকরোন্তো নাম অধিগয্হ অধিগণ্হিত্বা সঙ্গণ্হিত্বা সব্বে সঙ্খারে একতো মনসিকরোতী’’তি লদ্ধি, সেয্যথাপি পুব্বসেলিযাপরসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স।</p>
<p class="bodytext">অথ নং যস্মা সব্বে একতো মনসিকরোন্তেন যেন চিত্তেন তে মনসিকরোতি, তম্পি মনসিকাতব্বং হোতি। তস্মা তংচিত্ততায চোদেতুং <span class="bld">তেন চিত্তেনা</span>তি আহ। ইতরো আরম্মণং কত্বা ন সক্কা জানিতুন্তি সন্ধায পটিক্খিপতি। এৰংলক্খণং চিত্তন্তি ঞাতত্তা পন তম্পি চিত্তং ঞাতমেৰ হোতীতি সন্ধায পটিজানাতি। অথ ৰা তঞ্ঞেৰ তস্স আরম্মণং ন হোতীতি পটিক্খিপতি। ‘‘সব্বে সঙ্খারা অনিচ্চা, যদা পঞ্ঞায পস্সতী’’তিআদীনি নিস্সায উপ্পন্নলদ্ধিৰসেন <a name="P0.0161"></a> পটিজানাতি। সেসপঞ্হদ্বযেপি এসেৰ নযো। <span class="bld">তেন ফস্সেনা</span>তিআদীসু পন তথারূপং সুত্তং অপস্সন্তো পটিক্খিপতেৰ। অতীতাদিপঞ্হেসু হেট্ঠা ৰুত্তনযেনেৰ পটিক্খেপপটিঞ্ঞা ৰেদিতব্বা। সেসং যথাপাল়িমেৰ নিয্যাতীতি। <span class="bld">সব্বে সঙ্খারা</span>তিআদিৰচনং নযতো দস্সনং সন্ধায ৰুত্তং, ন একক্খণে আরম্মণতো, তস্মা অসাধকন্তি।</p>
<p class="centered">অধিগয্হমনসিকারকথাৰণ্ণনা।</p>
<p class="subhead">৫. রূপং হেতূতিকথাৰণ্ণনা</p>
<p class="bodytext"><a name="para754-756"></a><span class="paranum">৭৫৪-৭৫৬</span>. ইদানি রূপং হেতূতি কথানাম হোতি। তত্থ <span class="bld">হেতূ</span>তি কুসলমূলাদিনো হেতুহেতুস্সাপি নামং, যস্স কস্সচি পচ্চযস্সাপি। ইমং <a name="M0.0252"></a> পন ৰিভাগং অকত্বা ‘‘চত্তারো মহাভূতা হেতূ’’তি ৰচনমত্তং নিস্সায অৰিসেসেনেৰ রূপং হেতূতি যেসং লদ্ধি, সেয্যথাপি উত্তরাপথকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">অলোভো হেতূ</span>তি কিং তে রূপং অলোভসঙ্খাতো হেতূতি পুচ্ছতি, ইতরো পটিক্খিপতি। সেসেসুপি এসেৰ নযো। <span class="bld">মহাভূতা উপাদাযরূপানং উপাদাযহেতূ</span>তি এত্থ পচ্চযট্ঠেন হেতুভাৰো ৰুত্তো, ন মূলট্ঠেন, তস্মা অসাধকন্তি।</p>
<p class="centered">রূপং হেতূতিকথাৰণ্ণনা।</p>
<p class="bodytext"><a name="para757-759"></a><span class="paranum">৭৫৭-৭৫৯</span>. সহেতুককথাযম্পি <a name="V0.0250"></a> ইমিনাৰ নযেন অত্থো ৰেদিতব্বোতি।</p>
<p class="centered">রূপং সহেতুকন্তিকথাৰণ্ণনা।</p>
<p class="subhead">৭. রূপং কুসলাকুসলন্তিকথাৰণ্ণনা</p>
<p class="bodytext"><a name="para760-764"></a><span class="paranum">৭৬০-৭৬৪</span>. ইদানি রূপং কুসলাকুসলন্তিকথা নাম হোতি। তত্থ ‘‘কাযকম্মং ৰচীকম্মং কুসলম্পি অকুসলম্পী’’তিৰচনং <a name="P0.0162"></a> নিস্সায কাযৰচীকম্মসঙ্খাতং কাযৰিঞ্ঞত্তিৰচীৰিঞ্ঞত্তিরূপং কুসলম্পি অকুসলম্পীতি যেসং লদ্ধি, সেয্যথাপি মহিসাসকানঞ্চেৰ সম্মিতিযানঞ্চ; তে সন্ধায <span class="bld">রূপং কুসল</span>ন্তি পুচ্ছা সকৰাদিস্স পটিঞ্ঞা ইতরস্স। অথ নং ‘‘যদি তে রূপং কুসলং, এৰংৰিধেন অনেন ভৰিতব্ব’’ন্তি চোদেতুং <span class="bld">সারম্মণ</span>ন্তি আদিমাহ। পরতো অকুসলপঞ্হেপি এসেৰ নযো। সেসমেত্থ উত্তানত্থমেৰাতি।</p>
<p class="centered">রূপং কুসলাকুসলন্তিকথাৰণ্ণনা।</p>
<p class="subhead">৮. রূপং ৰিপাকোতিকথাৰণ্ণনা</p>
<p class="bodytext"><a name="para765-767"></a><span class="paranum">৭৬৫-৭৬৭</span>. ইদানি রূপং ৰিপাকোতিকথা নাম হোতি। তত্থ যং কম্মস্স কতত্তা উপ্পন্না চিত্তচেতসিকা ৰিয কম্মস্স কতত্তা উপ্পন্নং তং রূপম্পি ৰিপাকোতি যেসং লদ্ধি, সেয্যথাপি অন্ধকানঞ্চেৰ সম্মিতিযানঞ্চ; তে <a name="M0.0253"></a> সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তে রূপং ৰিপাকো, এৰংৰিধেন অনেন ভৰিতব্ব’’ন্তি চোদেতুং <span class="bld">সুখৰেদনীয</span>ন্তিআদিমাহ। সেসং যথাপাল়িমেৰ নিয্যাতীতি।</p>
<p class="centered">রূপং ৰিপাকোতিকথাৰণ্ণনা।</p>
<p class="subhead">৯. রূপং রূপাৰচরারূপাৰচরন্তিকথাৰণ্ণনা</p>
<p class="bodytext"><a name="para768-770"></a><span class="paranum">৭৬৮-৭৭০</span>. ইদানি <a name="V0.0251"></a> রূপং রূপাৰচরারূপাৰচরন্তিকথা নাম হোতি। তত্থ যং কামাৰচরকম্মস্স কতত্তা রূপং, তং যস্মা কামাৰচরং, তস্মা রূপাৰচরারূপাৰচরকম্মানম্পি কতত্তা রূপেন রূপাৰচরারূপাৰচরেন ভৰিতব্বন্তি <a name="P0.0163"></a> যেসং লদ্ধি, সেয্যথাপি অন্ধকানং; তে সন্ধায <span class="bld">অত্থি রূপং রূপাৰচরারূপাৰচর</span>ন্তি পুচ্ছা সকৰাদিস্স, পটিঞ্ঞা ইতরস্স। সেসমেত্থ হেট্ঠা ৰুত্তনযমেৰাতি।</p>
<p class="centered">রূপং রূপাৰচরারূপাৰচরন্তিকথাৰণ্ণনা।</p>
<p class="subhead">১০. রূপারূপধাতুপরিযাপন্নকথাৰণ্ণনা</p>
<p class="bodytext"><a name="para771-775"></a><span class="paranum">৭৭১-৭৭৫</span>. ইদানি রূপরাগো রূপধাতুপরিযাপন্নো অরূপরাগো অরূপধাতুপরিযাপন্নোতি কথা নাম হোতি। তত্থ যস্মা কামরাগো কামধাতুপরিযাপন্নো, তস্মা রূপরাগারূপরাগেহিপি রূপধাতুঅরূপধাতুপরিযাপন্নেহি ভৰিতব্বন্তি যেসং লদ্ধি, সেয্যথাপি অন্ধকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসং হেট্ঠা ৰুত্তনযেনেৰ ৰেদিতব্বং। কেৰলঞ্হি তত্থ ‘‘রূপধাতুং অনুসেতি, অরূপধাতুং অনুসেতী’’তি পদং ৰিসেসো। সা চ লদ্ধি অন্ধকানঞ্চেৰ সম্মিতিযানঞ্চ। অযং অন্ধকানংযেৰাতি।</p>
<p class="bodytext">রূপরাগো রূপধাতুপরিযাপন্নো অরূপরাগো অরূপধাতুপরিযাপন্নোতিকথাৰণ্ণনা।</p>
<p class="centered">রূপারূপধাতুপরিযাপন্নকথাৰণ্ণনা।</p>
<p class="centered">সোল়সমো ৰগ্গো।</p></div>
<p class="chapter">১৭. সত্তরসমৰগ্গো</p>
<div class="chaptxt">
<p class="subhead">১. অত্থি অরহতো পুঞ্ঞূপচযকথাৰণ্ণনা</p>
<p class="bodytext"><a name="para776-779"></a><span class="paranum">৭৭৬-৭৭৯</span>. ইদানি <a name="M0.0254"></a> <a name="P0.0164"></a> <a name="V0.0252"></a> অত্থি অরহতো পুঞ্ঞূপচযোতিকথা নাম হোতি। তত্থ যেসং অরহতো দানসংৰিভাগচেতিযৰন্দনাদীনি কম্মানি দিস্বা অত্থি অরহতো পুঞ্ঞূপচযোতি লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘অরহা নাম পহীনপুঞ্ঞপাপো, সো যদি পুঞ্ঞং করেয্য, পাপম্পি করেয্যা’’তি চোদেতুং <span class="bld">অপুঞ্ঞূপচযো</span>তি আহ। ইতরো পাণাতিপাতাদিকিরিযং অপস্সন্তো পটিক্খিপতি। <span class="bld">পুঞ্ঞাভিসঙ্খার</span>ন্তিআদীসু ভৰগামিকম্মং অরহতো নত্থীতি পটিক্খিপতি। <span class="bld">দানং দদেয্যা</span>তিআদীসু কিরিযচিত্তেন দানাদিপৰত্তিসব্ভাৰতো সকৰাদী পটিজানাতি। ইতরো চিত্তং অনাদিযিত্বা কিরিযাপৰত্তিমত্তদস্সনেনেৰ লদ্ধিং পতিট্ঠপেতি। সা পন অযোনিসো পতিট্ঠাপিতত্তা অপ্পতিট্ঠাপিতা হোতীতি।</p>
<p class="centered">অত্থি অরহতো পুঞ্ঞূপচযোতিকথাৰণ্ণনা।</p>
<p class="subhead">২. নত্থি অরহতো অকালমচ্চূতিকথাৰণ্ণনা</p>
<p class="bodytext"><a name="para780"></a><span class="paranum">৭৮০</span>. ইদানি নত্থি অরহতো অকালমচ্চূতিকথা নাম হোতি। তত্থ ‘‘নাহং, ভিক্খৰে, সঞ্চেতনিকানং কম্মানং কতানং উপচিতানং অপটিসংৰেদিত্বা ব্যন্তীভাৰং ৰদামী’’তি (অ॰ নি॰ ১০.২১৭) সুত্তস্স অত্থং অযোনিসো গহেত্বা ‘‘অরহতা নাম <a name="P0.0165"></a> সব্বকম্মৰিপাকং পটিসংৰেদযিত্বাৰ পরিনিব্বাযিতব্বং, তস্মা নত্থি, অরহতো অকালমচ্চূ’’তি যেসং লদ্ধি, সেয্যথাপি রাজগিরিকানঞ্চেৰ সিদ্ধত্থিকানঞ্চ; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘সচে তস্স নত্থি অকালমচ্চু, অরহন্তঘাতকেন নাম ন ভৰিতব্ব’’ন্তি <a name="V0.0253"></a> চোদেতুং <span class="bld">নত্থি অরহন্তঘাতকো</span>তি আহ। ইতরো আনন্তরিযকম্মস্স চেৰ তাদিসানঞ্চ পুগ্গলানং সব্ভাৰতো পটিক্খিপতি।</p>
<p class="bodytext"><a name="para781"></a><span class="paranum">৭৮১</span>. <span class="bld">ৰিসং ন কমেয্যা</span>তি পঞ্হে ‘‘যাৰ পুব্বে কতকম্মং পরিক্খযং ন গচ্ছতি, তাৰ ন কমতী’’তি লদ্ধিযা পটিক্খিপতি। সেসমেত্থ যথাপাল়িমেৰ নিয্যাতি।</p>
<p class="bodytext"><a name="para782"></a><span class="paranum">৭৮২</span>. <span class="bld">নাহং,</span> <a name="M0.0255"></a> <span class="bld">ভিক্খৰে</span>তি সুত্তং ইদং সন্ধায ৰুত্তং – সঞ্চেতনিকানং কম্মানং কতানং ৰিপাকং অপটিসংৰেদিত্বা অৰিন্দিত্বা অননুভৰিত্বা ব্যন্তীভাৰং তেসং কম্মানং পরিৰটুমপরিচ্ছিন্নভাৰং ন ৰদামি, তঞ্চ খো দিট্ঠধম্মৰেদনীযানং দিট্ঠেৰ ধম্মে, ন ততো পরং, উপপজ্জৰেদনীযানং অনন্তরং উপপত্তিং উপপজ্জিত্বাৰ ন ততো পরং, অপরাপরিযৰেদনীযানং যদা ৰিপাকোকাসং লভন্তি, তথারূপে অপরাপরে ৰা পরিযাযে। এৰং সব্বথাপি সংসারপৰত্তে সতি লদ্ধৰিপাকৰারে কম্মে ন ৰিজ্জতেসো জগতিপ্পদেসো, যত্থট্ঠিতো মুচ্চেয্য পাপকম্মাতি। এৰং সন্তে যদেতং ‘‘অলদ্ধৰিপাকৰারম্পি কম্মং অৰস্সং অরহতো পটিসংৰেদিতব্ব’’ন্তি কপ্পনাৰসেন ‘‘নত্থি অরহতো অকালমচ্চূ’’তি লদ্ধিপতিট্ঠাপনং কতং, তং দুক্কটমেৰাতি।</p>
<p class="centered">নত্থি অরহতো অকালমচ্চূতিকথাৰণ্ণনা।</p>
<p class="subhead">৩. সব্বমিদং কম্মতোতিকথাৰণ্ণনা</p>
<p class="bodytext"><a name="para783"></a><span class="paranum">৭৮৩</span>. ইদানি সব্বমিদং কম্মতোতিকথা নাম হোতি। তত্থ ‘‘কম্মুনা ৰত্ততি লোকো’’তি সুত্তং নিস্সায ‘‘সব্বমিদং কম্মকিলেসৰিপাকৰট্টং কম্মতোৰ হোতী’’তি যেসং লদ্ধি <a name="P0.0166"></a>, সেয্যথাপি রাজগিরিকানঞ্চেৰ সিদ্ধত্থিকানঞ্চ; তে সন্ধায <span class="bld">সব্বমিদ</span>ন্তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘এৰং সন্তে কম্মম্পি কম্মতো আপজ্জতী’’তি চোদেতুং <span class="bld">কম্মম্পি কম্মতো</span>তি আহ। ইতরো যদি কম্মম্পি কম্মতোৰ নাম তং কম্মং ৰিপাকোযেৰ সিযাতি পটিক্খিপতি। <span class="bld">পুব্বেকতহেতূ</span>তি ‘‘যদি সব্বমিদং কম্মতো, পুব্বেকতহেতুনা তেন ভৰিতব্ব’’ন্তি চোদেতুং পুচ্ছতি, ইতরো পুব্বেকতহেতুৰাদভযেন পটিক্খিপতি।</p>
<p class="bodytext"><a name="para784"></a><span class="paranum">৭৮৪</span>. <span class="bld">কম্মৰিপাকতো</span>তি <a name="V0.0254"></a> ‘‘যদি সব্বমিদং কম্মতো, যং অতীতভৰে পৰত্তস্স হেতুভূতং কম্মং, তম্পি পুরিমতরে ভৰে কম্মতোতি কম্মৰিপাকো সম্পজ্জতি, তেন তে সব্বমিদং কম্মৰিপাকতো আপজ্জতী’’তি চোদেতুং পুচ্ছতি। ইতরো বীজতো অংকুরস্সেৰ পচ্চুপ্পন্নপৰত্তস্স কম্মতো নিব্বত্তিং সন্ধায পটিক্খিপতি। দুতিযং পুট্ঠো তস্সাপি কম্মস্স বীজস্স পুরিমবীজতো ৰিয <a name="M0.0256"></a> পুরিমকম্মতো পৰত্তত্তা পটিজানাতি। <span class="bld">পাণং হনেয্যা</span>তিআদি ‘‘যদি সব্বং কম্মৰিপাকতো, পাণাতিপাতাদীনি কম্মৰিপাকেনেৰ করেয্যা’’তি চোদেতুং ৰুত্তং। ইতরো দুস্সীল্যচেতনাপি পুরিমকম্মনিব্বত্তা একেন পরিযাযেন ৰিপাকোযেৰাতি লদ্ধিযা পটিজানাতি। অথ নং ‘‘যদি তে পাণাতিপাতো কম্মৰিপাকতো নিব্বত্ততি, পাণাতিপাতো ৰিয ৰিপাকোপি সফলো আপজ্জতী’’তি চোদেতুং <span class="bld">সফলো</span>তি আহ। ইতরো পাণাতিপাতস্স নিরযসংৰত্তনিকাদিভাৰতো সফলতং পস্সন্তো পটিজানাতি। কম্মৰিপাকস্স পন ইদং নাম ফলন্তি ৰুত্তট্ঠানং অপস্সন্তো পটিক্খিপতি। অদিন্নাদানাদীসুপি এসেৰ নযো। <span class="bld">গিলানপচ্চযভেসজ্জপরিক্খারো সফলো</span>তি দেয্যধম্মৰসেন দানফলং পুচ্ছতি। <span class="bld">কম্মুনা ৰত্ততী</span>তি সুত্তং ‘‘নত্থি কম্ম’’ন্তি অকম্মৰাদিতং পটিক্খিপিত্বা ‘‘অত্থি কম্ম’’ন্তি কম্মৰাদিতং কম্মস্সকতং দীপেতি। ন সব্বস্সেৰ কম্মতো নিব্বত্তিং, তস্মা অসাধকন্তি।</p>
<p class="centered">সব্বমিদং কম্মতোতিকথাৰণ্ণনা।</p>
<p class="subhead">৪. ইন্দ্রিযবদ্ধকথাৰণ্ণনা</p>
<p class="bodytext"><a name="para786-787"></a><span class="paranum">৭৮৬-৭৮৭</span>. ইদানি <a name="P0.0167"></a> ইন্দ্রিযবদ্ধকথা নাম হোতি। তত্থ দুৰিধং দুক্খং – ইন্দ্রিযবদ্ধং, অনিন্দ্রিযবদ্ধঞ্চ। ইন্দ্রিযবদ্ধং দুক্খৰত্থুতায দুক্খং, অনিন্দ্রিযবদ্ধং উদযব্বযপটিপীল়নট্ঠেন ‘‘যদনিচ্চং তং দুক্খ’’ন্তি সঙ্গহিতত্তা দুক্খং। ইমং ৰিভাগং অগ্গহেত্বা ‘‘যস্স পরিঞ্ঞায ভগৰতি ব্রহ্মচরিযং ৰুস্সতি, তং ইন্দ্রিযবদ্ধমেৰ দুক্খং, ন ইতর’’ন্তি যেসং লদ্ধি, সেয্যথাপি হেতুৰাদানং, তেসং ইতরস্সাপি দুক্খভাৰং দস্সেতুং <span class="bld">ইন্দ্রিযবদ্ধঞ্ঞেৰা</span>তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘যস্মা ভগৰতা ‘যদনিচ্চং তং দুক্খ’ন্তি ৰুত্তং, তস্মা ইন্দ্রিযবদ্ধেনেৰ তেন অনিচ্চেন ভৰিতব্ব’’ন্তি চোদেতুং <span class="bld">ইন্দ্রিযবদ্ধঞ্ঞেৰ অনিচ্চ</span>ন্তিআদিমাহ। <span class="bld">ননু</span> <a name="V0.0255"></a> <span class="bld">অনিন্দ্রিযবদ্ধং অনিচ্চ</span>ন্তি ননু পথৰীপব্বতপাসাণাদি অনিন্দ্রিযবদ্ধম্পি অনিচ্চন্তি অত্থো।</p>
<p class="bodytext"><a name="para788"></a><span class="paranum">৭৮৮</span>. <span class="bld">ন ৰত্তব্বং ইন্দ্রিযবদ্ধঞ্ঞেৰ দুক্খ</span>ন্তি পঞ্হে <span class="bld">আমন্তা</span>তি পটিঞ্ঞা সকৰাদিস্স। অনিন্দ্রিযবদ্ধঞ্হি দুক্খদোমনস্সানং আরম্মণং হোতি। উণ্হকালস্মিঞ্হি অগ্গি সীতকালে চ ৰাতো দুক্খস্স আরম্মণং, নিচ্চম্পি <a name="M0.0257"></a> ভোগৰিনাসাদযো দোমনস্সস্স। তস্মা ৰিনাপি অনিচ্চট্ঠেন অনিন্দ্রিযবদ্ধং দুক্খন্তি ৰত্তব্বং। কম্মকিলেসেহি পন অনিব্বত্তত্তা দুক্খং অরিযসচ্চন্তি ন ৰত্তব্বং, তথা মগ্গেন অপরিঞ্ঞেয্যত্তা। যস্মা পন তিণকট্ঠাদিনিরোধো ৰা উতুবীজাদিনিরোধো ৰা দুক্খনিরোধং অরিযসচ্চং নাম ন হোতি, তস্মা ইন্দ্রিযবদ্ধং দুক্খঞ্চেৰ অরিযসচ্চঞ্চ, ইতরং পন দুক্খমেৰাতি ইদং নানত্তং দস্সেতুং পটিজানাতি। <span class="bld">যথা ইন্দ্রিযবদ্ধস্সা</span>তিআদিৰচনং ইন্দ্রিযবদ্ধস্স পরিঞ্ঞায ব্রহ্মচরিযৰাসং পরিঞ্ঞাতস্স পুন অনুপ্পত্তিং দীপেতি। তেনেৰেত্থ সকৰাদিনা পটিক্খেপো কতো। ‘‘যদনিচ্চং তং দুক্খ’’ন্তি ৰচনেন পন সঙ্গহিতস্স অনিন্দ্রিযবদ্ধস্স দুক্খভাৰং পটিসেধেতুং ন সক্কাতি, তস্মা অসাধকন্তি।</p>
<p class="centered">ইন্দ্রিযবদ্ধকথাৰণ্ণনা।</p>
<p class="subhead">৫. ঠপেত্বা অরিযমগ্গন্তিকথাৰণ্ণনা</p>
<p class="bodytext"><a name="para789-790"></a><span class="paranum">৭৮৯-৭৯০</span>. ইদানি <a name="P0.0168"></a> ঠপেত্বা অরিযমগ্গন্তিকথা নাম হোতি। তত্থ ‘‘যস্মা অরিযমগ্গো ‘দুক্খনিরোধগামিনিপটিপদা’তি ৰুত্তো, তস্মা ঠপেত্বা অরিযমগ্গং অৰসেসা সঙ্খারা দুক্খা’’তি যেসং লদ্ধি, সেয্যথাপি হেতুৰাদানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি এৰং সমুদযস্সাপি দুক্খভাৰো আপজ্জতী’’তি চোদেতুং <span class="bld">দুক্খসমুদযোপী</span>তি আহ। ইতরো হেতুলক্খণং সন্ধায পটিক্খিপতি। পুন পুট্ঠো পৰত্তপরিযাপন্নভাৰং সন্ধায পটিজানাতি। <span class="bld">তীণেৰা</span>তি পঞ্হেসু সুত্তৰিরোধভযেন পটিক্খিপতি, লদ্ধিৰসেন পটিজানাতি। সেসমেত্থ উত্তানত্থমেৰাতি।</p>
<p class="centered">ঠপেত্বা অরিযমগ্গন্তিকথাৰণ্ণনা।</p>
<p class="subhead">৬. ন ৰত্তব্বং সঙ্ঘো দক্খিণং পটিগ্গণ্হাতীতিকথাৰণ্ণনা</p>
<p class="bodytext"><a name="para791-792"></a><span class="paranum">৭৯১-৭৯২</span>. ইদানি <a name="V0.0256"></a> ন ৰত্তব্বং সঙ্ঘো দক্খিণং পটিগ্গণ্হাতীতিকথা নাম হোতি। তত্থ ‘‘পরমত্থতো মগ্গফলানেৰ সঙ্ঘো, মগ্গফলেহি অঞ্ঞো <a name="M0.0258"></a> সঙ্ঘো নাম নত্থি, মগ্গফলানি চ ন কিঞ্চি পটিগ্গণ্হন্তি, তস্মা ন ৰত্তব্বং সঙ্ঘো দক্খিণং পটিগ্গণ্হাতী’’তি যেসং লদ্ধি, সেয্যথাপি এতরহি মহাপুঞ্ঞৰাদীসঙ্খাতানং ৰেতুল্লকানং; তে সন্ধায <span class="bld">ন ৰত্তব্ব</span>ন্তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি সঙ্ঘো ন পটিগ্গণ্হেয্য, ন নং সত্থা আহুনেয্যাতিআদীহি থোমেয্যা’’তি চোদেতুং <span class="bld">ননু সঙ্ঘো আহুনেয্যো</span>তিআদিমাহ। <span class="bld">সঙ্ঘস্স দানং দেন্তী</span>তি ‘‘যে তে সঙ্ঘস্স দেন্তি, তে পটিগ্গাহকেসু অসতি কস্স দদেয্যু’’ন্তি চোদনত্থং ৰুত্তং। <span class="bld">আহুতিং জাতৰেদো ৰা</span>তি সুত্তং পরসমযতো আগতং। তত্থ <span class="bld">মহামেঘ</span>ন্তি মেঘৰুট্ঠিং সন্ধায ৰুত্তং। ৰুট্ঠিঞ্হি মেদনী পটিগ্গণ্হাতি, ন মেঘমেৰ। মগ্গো পটিগ্গণ্হাতীতি ‘‘মগ্গফলানি সঙ্ঘো’’তি লদ্ধিযা <a name="P0.0169"></a> ৰদতি, ন চ মগ্গফলানেৰ সঙ্ঘো। মগ্গফলপাতুভাৰপরিসুদ্ধে পন খন্ধে উপাদায পঞ্ঞত্তা অট্ঠ পুগ্গলা সঙ্ঘো, তস্মা অসাধকমেতন্তি।</p>
<p class="centered">ন ৰত্তব্বং সঙ্ঘো দক্খিণং পটিগ্গণ্হাতীতিকথাৰণ্ণনা।</p>
<p class="subhead">৭. ন ৰত্তব্বং সঙ্ঘো দক্খিণং ৰিসোধেতীতিকথাৰণ্ণনা</p>
<p class="bodytext"><a name="para793-794"></a><span class="paranum">৭৯৩-৭৯৪</span>. ইদানি ন ৰত্তব্বং সঙ্ঘো দক্খিণং ৰিসোধেতীতিকথা নাম হোতি। তত্থ ‘‘মগ্গফলানেৰ সঙ্ঘো নাম, ন চ তানি দক্খিণং ৰিসোধেতুং সক্কোন্তি, তস্মা ন ৰত্তব্বং সঙ্ঘো দক্খিণং ৰিসোধেতী’’তি যেসং লদ্ধি, সেয্যথাপি তেসঞ্ঞেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">আহুনেয্যো</span>তিআদি ‘‘যদি সঙ্ঘো দক্খিণং ৰিসোধেতুং ন সক্কুণেয্য, ন নং সত্থা এৰং থোমেয্যা’’তি দস্সনত্থং ৰুত্তং। <span class="bld">ৰিসোধেতী</span>তি মহপ্ফলং করোতি। সঙ্ঘস্মিঞ্হি অপ্পং দিন্নং বহু হোতি, বহু দিন্নং বহুতরং। <span class="bld">দক্খিণেয্যা</span>তি দক্খিণারহা দক্খিণায অনুচ্ছৰিকা, দক্খিণং ৰিসোধেতুং সমত্থাতি অত্থো। <span class="bld">দক্খিণং আরাধেন্তী</span>তি সম্পাদেন্তি, অপ্পমত্তিকাযপি দক্খিণায মহন্তং ফলং পাপুণন্তীতি অত্থো। সেসং হেট্ঠা ৰুত্তনযমেৰাতি।</p>
<p class="centered">ন ৰত্তব্বং সঙ্ঘো দক্খিণং ৰিসোধেতীতিকথাৰণ্ণনা।</p>
<p class="subhead">৮. ন ৰত্তব্বং সঙ্ঘো ভুঞ্জতীতিকথাৰণ্ণনা</p>
<p class="bodytext"><a name="para795-796"></a><span class="paranum">৭৯৫-৭৯৬</span>. ইদানি <a name="M0.0259"></a> <a name="V0.0257"></a> ন ৰত্তব্বং সঙ্ঘো ভুঞ্জতীতিকথা নাম হোতি। তত্রাপি ‘‘মগ্গফলানেৰ সঙ্ঘো নাম, ন চ তানি কিঞ্চি ভুঞ্জন্তি, তস্মা ন ৰত্তব্বং সঙ্ঘো ভুঞ্জতি, পিৰতি, খাদতি, সাযতী’’তি <a name="P0.0170"></a> যেসং লদ্ধি, সেয্যথাপি তেসংযেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি সঙ্ঘো ন ভুঞ্জেয্য, সঙ্ঘভত্তাদিকরণং নিরত্থকং ভৰেয্যা’’তি চোদেতুং <span class="bld">ননু অত্থি কেচি সঙ্ঘভত্তানি করোন্তী</span>তিআদিমাহ। <span class="bld">গণভোজন</span>ন্তিআদি ‘‘যদি সঙ্ঘো ন ভুঞ্জেয্য, কস্স গণভোজনাদীনি সিযু’’ন্তি চোদনত্থং ৰুত্তং। <span class="bld">অট্ঠ পানানী</span>তি ইদম্পি ‘‘যদি সঙ্ঘো ন পিৰেয্য, কস্সেতানি পানানি সত্থা অনুজানেয্যা’’তি চোদনত্থং ৰুত্তং। সেসমিধাপি হেট্ঠা ৰুত্তনযেনেৰ ৰেদিতব্বন্তি।</p>
<p class="centered">ন ৰত্তব্বং সঙ্ঘো ভুঞ্জতীতিকথাৰণ্ণনা।</p>
<p class="subhead">৯. ন ৰত্তব্বং সঙ্ঘস্স দিন্নং মহপ্ফলন্তিকথাৰণ্ণনা</p>
<p class="bodytext"><a name="para797-798"></a><span class="paranum">৭৯৭-৭৯৮</span>. ইদানি ন ৰত্তব্বং সঙ্ঘস্স দিন্নং মহপ্ফলন্তিকথা নাম হোতি। তত্রাপি ‘‘মগ্গফলানেৰ সঙ্ঘো নাম, ন চ সক্কা তেসং কিঞ্চি দাতুং, ন চ তেহি পটিগ্গণ্হিতুং, নাপি তেসং দানেন কোচি উপকারো ইজ্ঝতি, তস্মা ন ৰত্তব্বং সঙ্ঘস্স দিন্নং মহপ্ফল’’ন্তি যেসং লদ্ধি, সেয্যথাপি তেসংযেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">আহুনেয্যো</span>তিআদি ‘‘যদি সঙ্ঘস্স দিন্নং মহপ্ফলং ন ভৰেয্য, ন নং সত্থা এৰং থোমেয্যা’’তি দস্সনত্থং ৰুত্তং। সেসং যথাপাল়িমেৰ নিয্যাতীতি।</p>
<p class="centered">ন ৰত্তব্বং সঙ্ঘস্স দিন্নং মহপ্ফলন্তিকথাৰণ্ণনা।</p>
<p class="subhead">১০. ন ৰত্তব্বং বুদ্ধস্স দিন্নং মহপ্ফলন্তিকথাৰণ্ণনা</p>
<p class="bodytext"><a name="para799"></a><span class="paranum">৭৯৯</span>. ইদানি <a name="V0.0258"></a> ন ৰত্তব্বং বুদ্ধস্স দিন্নং মহপ্ফলন্তিকথা নাম হোতি। তত্থ ‘‘বুদ্ধো ভগৰা ন কিঞ্চি পরিভুঞ্জতি, লোকানুৰত্তনত্থং পন পরিভুঞ্জমানং ৰিয <a name="P0.0171"></a> অত্তানং দস্সেতি, তস্মা নিরুপকারত্তা ন ৰত্তব্বং তস্মিং দিন্নং মহপ্ফল’’ন্তি যেসং <a name="M0.0260"></a> লদ্ধি, সেয্যথাপি তেসংযেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">দ্বিপদানং অগ্গো</span>তিআদি ‘‘মনুস্সদুস্সীলেপি দানং সহস্সগুণং হোতি, কিমঙ্গং পন এৰরূপে অগ্গপুগ্গলে’’তি দস্সনত্থং ৰুত্তং। সেসমেত্থ যথাপাল়িমেৰ নিয্যাতীতি।</p>
<p class="centered">ন ৰত্তব্বং বুদ্ধস্স দিন্নং মহপ্ফলন্তিকথাৰণ্ণনা।</p>
<p class="subhead">১১. দক্খিণাৰিসুদ্ধিকথাৰণ্ণনা</p>
<p class="bodytext"><a name="para800-801"></a><span class="paranum">৮০০-৮০১</span>. ইদানি দক্খিণাৰিসুদ্ধিকথা নাম হোতি। তত্থ ‘‘যদি পটিগ্গাহকতো দক্খিণা ৰিসুজ্ঝেয্য, মহপ্ফলা ভৰেয্য। দাযকেন দানং দিন্নং, পটিগ্গাহকেন ৰিপাকো নিব্বত্তিতোতি অঞ্ঞো অঞ্ঞস্স কারকো ভৰেয্য, পরংকতং সুখদুক্খং আপজ্জেয্য, অঞ্ঞো করেয্য, অঞ্ঞো পটিসংৰেদেয্য। তস্মা দাযকতোৰ দানং ৰিসুজ্ঝতি, নো পটিগ্গাহকতো, দাযকস্সেৰ চিত্তৰিসুদ্ধি ৰিপাকদাযিকা হোতী’’তি যেসং লদ্ধি, সেয্যথাপি উত্তরাপথকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">আহুনেয্যা</span>তিআদি ‘‘যদি পটিগ্গাহকতো দানং ন ৰিসুজ্ঝেয্য, কিমস্স আহুনেয্যাদিভাৰো করেয্যা’’তি দস্সনত্থং ৰুত্তং। <span class="bld">অঞ্ঞো অঞ্ঞস্স কারকো</span>তি যদি দাযকস্স দানচেতনা পটিগ্গাহকেন কতা ভৰেয্য, যুত্তরূপং সিযা। তস্স পন দানচেতনা পরিসুদ্ধা পটিগ্গাহকসঙ্খাতং ৰত্থুং পটিচ্চ মহাৰিপাকট্ঠেন ৰিসুজ্ঝতি, তস্মা অচোদনা এসা ‘‘পটিগ্গাহকতো দানং ৰিসুজ্ঝতী’’তি।</p>
<p class="centered">দক্খিণাৰিসুদ্ধিকথাৰণ্ণনা।</p>
<p class="centered">সত্তরসমো ৰগ্গো।</p></div>
<p class="chapter">১৮. অট্ঠারসমৰগ্গো</p>
<div class="chaptxt">
<p class="subhead">১. মনুস্সলোককথাৰণ্ণনা</p>
<p class="bodytext"><a name="para802-803"></a><span class="paranum">৮০২-৮০৩</span>. ইদানি <a name="P0.0172"></a> <a name="V0.0259"></a> মনুস্সলোককথা নাম হোতি। তত্থ ‘‘তথাগতো লোকে, জাতো লোকে সংৰড্ঢো, লোকং অভিভুয্য ৰিহরতি <a name="M0.0261"></a> অনুপলিত্তো লোকেনা’’তি (সং॰ নি॰ ৩.৯৪) সুত্তং অযোনিসো গহেত্বা ‘‘ভগৰা তুসিতভৰনে নিব্বত্তো তত্থেৰ ৰসতি, ন মনুস্সলোকং আগচ্ছতি, নিম্মিতরূপমত্তকং পনেত্থ দস্সেতী’’তি যেসং লদ্ধি, সেয্যথাপি এতরহি ৰেতুল্লকানংযেৰ, তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং পুট্ঠোকাসেন চেৰ সুত্তসাধনেন চ সঞ্ঞাপেতুং <span class="bld">ননু অত্থী</span>তিআদিমাহ। <span class="bld">লোকে জাতো</span>তি পরৰাদী তুসিতপুরং সন্ধায ৰদতি। সত্থারা পনেতং মনুস্সলোকঞ্ঞেৰ সন্ধায লোকং ৰুত্তং। <span class="bld">লোকং অভিভুয্যা</span>তি পরৰাদী মনুস্সলোকং অভিভৰিত্বাতি দিট্ঠিযা ৰদতি, সত্থা পন আরম্মণলোকং অভিভৰিত্বা ৰিহাসি। <span class="bld">অনুপলিত্তো লোকেনা</span>তি পরৰাদী মনুস্সলোকেন অনুপলিত্ততংৰ সন্ধায ৰদতি, সত্থা পন লোকধম্মেসু কিলেসেহি অনুপলিত্তো ৰিহাসি। তস্মা অসাধকমেতন্তি।</p>
<p class="centered">মনুস্সলোককথাৰণ্ণনা।</p>
<p class="subhead">২. ধম্মদেসনাকথাৰণ্ণনা</p>
<p class="bodytext"><a name="para804-806"></a><span class="paranum">৮০৪-৮০৬</span>. ইদানি ধম্মদেসনাকথা নাম হোতি। তত্থ ‘‘তুসিতপুরে ঠিতো ভগৰা ধম্মদেসনত্থায অভিনিম্মিতং পেসেসি, তেন চেৰ তস্স চ দেসনং সম্পটিচ্ছিত্বা আযস্মতা আনন্দেন ধম্মো <a name="P0.0173"></a> দেসিতো, ন বুদ্ধেন ভগৰতা’’তি যেসং লদ্ধি, সেয্যথাপি ৰেতুল্লকানঞ্ঞেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তেন ধম্মো দেসিতো, স্বেৰ সত্থা ভৰেয্যা’’তি চোদেতুং <span class="bld">অভিনিম্মিতো জিনো</span>তিআদিমাহ। ইতরো তথা অসম্পটিচ্ছন্তো পটিক্খিপতি। সেসমেত্থ উত্তানত্থমেৰাতি।</p>
<p class="centered">ধম্মদেসনাকথাৰণ্ণনা।</p>
<p class="subhead">৩. করুণাকথাৰণ্ণনা</p>
<p class="bodytext"><a name="para807-808"></a><span class="paranum">৮০৭-৮০৮</span>. ইদানি <a name="V0.0260"></a> করুণাকথা নাম হোতি। তত্থ পিযাযিতানং ৰত্থূনং ৰিপত্তিযা সরাগানং রাগৰসেন করুণাপতিরূপিকং পৰত্তিং দিস্বা ‘‘রাগোৰ <a name="M0.0262"></a> করুণা নাম, সো চ ভগৰতো নত্থি, তস্মা নত্থি বুদ্ধস্স ভগৰতো করুণা’’তি যেসং লদ্ধি, সেয্যথাপি উত্তরাপথকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘করুণা নামেসা নিক্কিলেসতায চেৰ সত্তারম্মণতায চ চেতোৰিমুত্তিতায চ একাদসানিসংসতায চ মেত্তাদীহি সমানজাতিকা, তস্মা যদি ভগৰতো করুণা নত্থি, মেত্তাদযোপিস্স ন সিযু’’ন্তি চোদনত্থং <span class="bld">নত্থি বুদ্ধস্স ভগৰতো মেত্তা</span>তিআদিমাহ। <span class="bld">আকারুণিকো</span>তি পঞ্হে তথারূপং ৰোহারং অপস্সন্তো পটিক্খিপতি। সেসমেত্থ উত্তানত্থমেৰাতি।</p>
<p class="centered">করুণাকথাৰণ্ণনা।</p>
<p class="subhead">৪. গন্ধজাতকথাৰণ্ণনা</p>
<p class="bodytext"><a name="para809"></a><span class="paranum">৮০৯</span>. ইদানি গন্ধজাতকথা নাম হোতি। তত্থ যেসং বুদ্ধে ভগৰতি অযোনিসো পেমৰসেন ‘‘ভগৰতো উচ্চারপস্সাৰো অঞ্ঞে গন্ধজাতে অতিৰিয অধিগণ্হাতি, নত্থি ততো চ সুগন্ধতরং গন্ধজাত’’ন্তি লদ্ধি, সেয্যথাপি একচ্চানং অন্ধকানঞ্চেৰ <a name="P0.0174"></a> উত্তরাপথকানঞ্চ; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ যথাপাল়িমেৰ নিয্যাতীতি।</p>
<p class="centered">গন্ধজাতকথাৰণ্ণনা।</p>
<p class="subhead">৫. একমগ্গকথাৰণ্ণনা</p>
<p class="bodytext"><a name="para810-811"></a><span class="paranum">৮১০-৮১১</span>. ইদানি একমগ্গকথা নাম হোতি। তত্থ যেসং বুদ্ধে ভগৰতি অযোনিসো পেমৰসেনেৰ <a name="V0.0261"></a> ‘‘ভগৰা সোতাপন্নো হুত্বা সকদাগামী, সকদাগামী হুত্বা অনাগামী, অনাগামী হুত্বা অরহত্তং সচ্ছাকাসি, একেনেৰ পন অরিযমগ্গেন চত্তারি ফলানি সচ্ছাকাসী’’তি লদ্ধি, সেয্যথাপি তেসঞ্ঞেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং চতূহি ফলেহি সদ্ধিং উপ্পন্নানং চতুন্নং ফস্সাদীনং একতো <a name="M0.0263"></a> সমোধানৰসেন চোদেতুং <span class="bld">চতুন্নং ফস্সান</span>ন্তিআদিমাহ। <span class="bld">সোতাপত্তিমগ্গেনা</span>তিআদি ‘‘কতরমগ্গেন সচ্ছিকরোতী’’তি পুচ্ছনত্থং ৰুত্তং। <span class="bld">অরহত্তমগ্গেনা</span>তি চ ৰুত্তে তেন সক্কাযদিট্ঠিআদীনং পহানাভাৰৰসেন চোদেতি। <span class="bld">ভগৰা সোতাপন্নো</span>তি বুদ্ধভূতস্স সোতাপন্নভাৰো নত্থীতি পটিক্খিপতি। পরতো পঞ্হদ্বযেপি এসেৰ নযো। সেসমেত্থ যথাপাল়িমেৰ নিয্যাতীতি।</p>
<p class="centered">একমগ্গকথাৰণ্ণনা।</p>
<p class="subhead">৬. ঝানসঙ্কন্তিকথাৰণ্ণনা</p>
<p class="bodytext"><a name="para813-816"></a><span class="paranum">৮১৩-৮১৬</span>. ইদানি ঝানসঙ্কন্তিকথা নাম হোতি। তত্থ যেসং ‘‘ইধ, ভিক্খৰে, ভিক্খু ৰিৰিচ্চেৰ কামেহি পঠমং ঝানং উপসম্পজ্জ ৰিহরতি, ৰিতক্কৰিচারানং ৰূপসমা দুতিযং ঝানং, ততিযং ঝানং, চতুত্থং ঝানং উপসম্পজ্জ ৰিহরতী’’তি (সং॰ নি॰ ৫.৯২৩-৯৩৪) ইমং পটিপাটিদেসনং <a name="P0.0175"></a> নিস্সায ‘‘তস্স তস্স ঝানস্স উপচারপ্পৰত্তিং ৰিনাৰ ঝানা ঝানং সঙ্কমতী’’তি লদ্ধি, সেয্যথাপি মহিসাসকানঞ্চেৰ একচ্চানঞ্চ অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তে দুতিযজ্ঝানূপচারং অপ্পত্বা উপ্পটিপাটিযা পঠমজ্ঝানা দুতিযজ্ঝানমেৰ সঙ্কমতি, পঠমতো ততিযং, দুতিযতো চতুত্থম্পি সঙ্কমেয্যা’’তি চোদেতুং <span class="bld">পঠমা ঝানা</span>তিআদিমাহ। <span class="bld">যা পঠমস্সা</span>তিআদি ‘‘যদি পঠমতো অনন্তরং দুতিযং, দুতিযাদীহি ৰা ততিযাদীনি সমাপজ্জতি, একাৰজ্জনেন সমাপজ্জেয্যা’’তি চোদনত্থং ৰুত্তং। <span class="bld">কামে আদীনৰতো</span>তি পঠমং কামে আদীনৰতো মনসি করোতো পচ্ছা উপ্পজ্জতি। ঝানক্খণে পনেস নিমিত্তমেৰ মনসি করোতি। <span class="bld">তঞ্ঞেৰ পঠম</span>ন্তি ‘‘যদি পুরিমজৰনতো পচ্ছিমজৰনং ৰিয অনন্তরং উপ্পজ্জেয্য, ঠপেত্বা পুরিমপচ্ছিমভাৰং লক্খণতো তঞ্ঞেৰ তং ভৰেয্যা’’তি চোদেতুং পুচ্ছতি। ইমিনা উপাযেন <a name="V0.0262"></a> সব্বত্থ অত্থো ৰেদিতব্বো। <span class="bld">ৰিৰিচ্চেৰ কামেহী</span>তিআদীহি পটিপাটিযা ঝানানং দেসিতভাৰং দীপেতি, ন অনন্তরুপ্পত্তিং, তস্মা অসাধকন্তি।</p>
<p class="centered">ঝানসঙ্কন্তিকথাৰণ্ণনা।</p>
<p class="subhead">৭. ঝানন্তরিককথাৰণ্ণনা</p>
<p class="bodytext"><a name="para817-818"></a><span class="paranum">৮১৭-৮১৮</span>. ইদানি <a name="M0.0264"></a> ঝানন্তরিককথা নাম হোতি। তত্থ যেসং সমযে ‘‘পঞ্চকনযে পঞ্চ ঝানানি ৰিভত্তানি, কেৰলং তযো সমাধী উদ্দিট্ঠা’’তি অৰিতক্কৰিচারমত্তস্স সমাধিনো ওকাসং অজানন্তানং ‘‘পঠমস্স চ দুতিযস্স চ ঝানস্স অন্তরে ঝানন্তরিকা নাম এসা’’তি লদ্ধি, সেয্যথাপি সম্মিতিযানঞ্চেৰ একচ্চানঞ্চ অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘ঝানম্পি চেতসিকা ধম্মা, ফস্সাদযোপি, তস্মা যদি ঝানন্তরিকা নাম ভৰেয্য, ফস্সন্তরিকাদীহিপি ভৰিতব্ব’’ন্তি চোদনত্থং <span class="bld">অত্থি ফস্সন্তরিকা</span>তিআদিমাহ <a name="P0.0176"></a>।</p>
<p class="bodytext"><span class="bld">দুতিযস্স চ ঝানস্সা</span>তি ‘‘যদি ঝানন্তরিকা নাম ভৰেয্য, দুতিযততিযাদীনিপি ঝানানেৰ, তেসম্পি অন্তরিকায ভৰিতব্ব’’ন্তি চোদনত্থং ৰুত্তং। সো কেৰলং লদ্ধিযা অভাৰেন পটিক্খিপতি চেৰ পটিজানাতি চ। <span class="bld">পঠমস্স চা</span>তি পুট্ঠো লদ্ধিৰসেন পটিজানাতি।</p>
<p class="bodytext"><a name="para819"></a><span class="paranum">৮১৯</span>. <span class="bld">সৰিতক্কো সৰিচারো</span>তিআদি ‘‘তিণ্ণম্পি সমাধীনং সমাধিভাৰে সমানে অৰিতক্কো ৰিচারমত্তোৰ সমাধি ঝানন্তরিকো, ন ইতরোতি কো এত্থ ৰিসেসহেতূ’’তি চোদনত্থং ৰুত্তং।</p>
<p class="bodytext"><a name="para820-822"></a><span class="paranum">৮২০-৮২২</span>. <span class="bld">দ্বিন্নং ঝানানং পটুপ্পন্নান</span>ন্তি পঠমদুতিযানি সন্ধায পুচ্ছতি। ইতরো ‘‘তেসং পচ্চুপ্পন্নানংযেৰ অন্তরে অৰিতক্কো ৰিচারমত্তো সমাধি ঝানন্তরিকো নাম হোতী’’তি লদ্ধিযা পটিজানাতি। <span class="bld">পঠমং ঝানং নিরুদ্ধ</span>ন্তি পুট্ঠো তিণ্ণং একক্খণে পৰত্তি ন যুত্তাতি পটিজানাতি <a name="V0.0263"></a>। <span class="bld">অৰিতক্কো ৰিচারমত্তো সমাধি পঠমং ঝান</span>ন্তি চতুক্কনযৰসেন পুচ্ছতি। সকৰাদী তস্মিং নযে তস্স অভাৰা পটিক্খিপতি। <span class="bld">ননু তযো সমাধী</span>তি এত্থাযমধিপ্পাযো – যথা তেসু তীসু সমাধীসু দ্বে সমাধী ঝানানেৰ, ন ঝানন্তরিকা, এৰং ইতরেনপি ঝানেনেৰ ভৰিতব্বং, ন ঝানন্তরিকাযাতি।</p>
<p class="centered">ঝানন্তরিককথাৰণ্ণনা।</p>
<p class="subhead">৮. সমাপন্নো সদ্দং সুণাতীতিকথাৰণ্ণনা</p>
<p class="bodytext"><a name="para823-825"></a><span class="paranum">৮২৩-৮২৫</span>. ইদানি <a name="M0.0265"></a> সমাপন্নো সদ্দং সুণাতীতিকথা নাম হোতি। তত্থ ‘‘যস্মা পঠমস্স ঝানস্স সদ্দো কণ্ডকো ৰুত্তো ভগৰতা, যদি চ সমাপন্নো তং ন সুণেয্য, কথং কণ্ডকো সিযা। তস্মা সমাপন্নো সদ্দং, সুণাতী’’তি যেসং লদ্ধি, সেয্যথাপি পুব্বসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">চক্খুনা রূপং পস্সতী</span>তিআদি ‘‘সমাপন্নস্স তাৰ পঞ্চদ্বারপ্পৰত্তং নত্থি, তস্মিং অসতি <a name="P0.0177"></a> যদি সো সদ্দং সুণেয্য, রূপম্পি পস্সেয্যা’’তি চোদনত্থং ৰুত্তং। <span class="bld">সদ্দো কণ্ডকো</span>তি ৰিক্খেপকরত্তা ৰুত্তং। ওল়ারিকেন হি সদ্দেন সোতে ঘট্টিতে পঠমজ্ঝানতো ৰুট্ঠানং হোতি, তেনেতং ৰুত্তং, তস্মা অসাধকং। <span class="bld">দুতিযস্স ঝানস্সা</span>তিআদি ‘‘যথা অঞ্ঞোপি কণ্ডকো অন্তোসমাপত্তিযং নত্থি, এৰং সদ্দস্সৰনম্পী’’তি বোধনত্থং ৰুত্তং, তং সব্বং উত্তানত্থমেৰাতি।</p>
<p class="centered">সমাপন্নো সদ্দং সুণাতীতিকথাৰণ্ণনা।</p>
<p class="subhead">৯. চক্খুনারূপংপস্সতীতিকথাৰণ্ণনা</p>
<p class="bodytext"><a name="para826-827"></a><span class="paranum">৮২৬-৮২৭</span>. ইদানি চক্খুনা রূপং পস্সতীতিকথা নাম হোতি। তত্থ ‘‘চক্খুনা রূপং দিস্বা’’তি ৰচনং নিস্সায ‘‘পসাদচক্খুমেৰ রূপং পস্সতী’’তি যেসং লদ্ধি, সেয্যথাপি মহাসঙ্ঘিকানং <a name="V0.0264"></a>, তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি চক্খুনা রূপং পস্সেয্য, রূপেন রূপং পস্সেয্যাতী’’তি চোদেতুং <span class="bld">রূপেন রূপং পস্সতী</span>তি আহ। ইতরো রূপাযতনং সন্ধায পটিক্খিপিত্বা পুন পুট্ঠো চক্খুমেৰ সন্ধায পটিজানাতি। <span class="bld">পটিৰিজানাতী</span>তি এত্থ অযমধিপ্পাযো – পস্সতীতি হি মযং পটিজাননং সন্ধায পুচ্ছাম, ন চক্খূপসংহারমত্তং। তস্মা ৰদেহি তাৰ ‘‘কিং তে চক্খুমা রূপেন রূপং পটিৰিজানাতী’’তি। ইতরো পুরিমনযেনেৰ পটিক্খিপতি চেৰ পটিজানাতি চ। অথ নং ‘‘এৰং সন্তে রূপং মনোৰিঞ্ঞাণং আপজ্জতি, তঞ্হি পটিৰিজানাতি নামা’’তি চোদেতুং <span class="bld">রূপং মনোৰিঞ্ঞাণ</span>ন্তি আহ। ইতরো লেসং অলভন্তো পটিক্খিপতেৰ। <span class="bld">অত্থি চক্খুস্স আৰট্টনা</span>তিআদি ‘‘যদি চক্খু পটিৰিজাননট্ঠেন পস্সতি, চক্খুৰিঞ্ঞাণস্স ৰিয তস্সাপি আৰজ্জনায <a name="M0.0266"></a> ভৰিতব্ব’’ন্তি চোদেতুং পুচ্ছতি। ইতরো যস্মা ন আৰজ্জনপটিবদ্ধং চক্খু, ন তং আৰজ্জনানন্তরং উপ্পজ্জতি, তস্মা <span class="bld">ন হেৰ</span>ন্তি পটিক্খিপতি। <span class="bld">সোতেন সদ্দ</span>ন্তিআদীসুপি <a name="P0.0178"></a> এসেৰ নযো। <span class="bld">ইধ, ভিক্খৰে, ভিক্খু চক্খুনা রূপং পস্সতী</span>তি সসম্ভারকথানযেন ৰুত্তং। যথা হি উসুনা ৰিজ্ঝন্তোপি ‘‘ধনুনা ৰিজ্ঝতী’’তি ৰুচ্চতি, এৰং চক্খুৰিঞ্ঞাণেন পস্সন্তোপি ‘‘চক্খুনা পস্সতী’’তি ৰুত্তো, তস্মা অসাধকমেতং। সেসেসুপি এসেৰ নযোপি।</p>
<p class="centered">চক্খুনা রূপং পস্সতীতিকথাৰণ্ণনা।</p>
<p class="centered">অট্ঠারসমো ৰগ্গো।</p></div>
<p class="chapter">১৯. একূনৰীসতিমৰগ্গো</p>
<div class="chaptxt">
<p class="subhead">১. কিলেসপজহনকথাৰণ্ণনা</p>
<p class="bodytext"><a name="para828-831"></a><span class="paranum">৮২৮-৮৩১</span>. ইদানি <a name="P0.0179"></a> কিলেসপজহনকথা নাম হোতি। তত্থ ‘‘যস্মা কিলেসপহানং নাম অত্থি, পহীনকিলেসস্স চ অতীতাপি কিলেসা পহীনাৰ হোন্তি, অনাগতাপি, পচ্চুপ্পন্নাপি, তস্মা অতীতেপি কিলেসে পজহতি, অনাগতেপি, পচ্চুপ্পন্নেপী’’তি যেসং লদ্ধি, সেয্যথাপি একচ্চানং উত্তরাপথকানং; তে সন্ধায <span class="bld">অতীতে</span>তিআদিপুচ্ছা সকৰাদিস্স, পটিঞ্ঞা ইতরস্স <a name="V0.0265"></a>। সেসং যথাপাল়িমেৰ নিয্যাতি। <span class="bld">নত্থি কিলেসে জহতী</span>তি ইমস্মিং পন পরৰাদিস্স পঞ্হে যস্মা কচৰরং পজহন্তস্স কচৰরে ছড্ডনৰাযামো ৰিয কিলেসে পজহন্তস্স ন অতীতাদিভেদেসু কিলেসেসু ৰাযামো অত্থি, নিব্বানারম্মণে পন অরিযমগ্গে পৰত্তিতে কিলেসা অনুপ্পন্নাযেৰ নুপ্পজ্জন্তীতি পহীনা নাম হোন্তি, তস্মা <span class="bld">ন হেৰ</span>ন্তি পটিক্খিপতি। <span class="bld">তেন হি অতীতে কিলেসে পজহতী</span>তিআদি পন যস্মা ‘‘নত্থি কিলেসপজহনা’’তি ন ৰত্তব্বং, তস্মা অতীতাদিভেদে পজহতীতি ছলেন ৰুত্তং।</p>
<p class="centered">কিলেসপজহনকথাৰণ্ণনা।</p>
<p class="subhead">২. সুঞ্ঞতকথাৰণ্ণনা</p>
<p class="bodytext"><a name="para832"></a><span class="paranum">৮৩২</span>. ইদানি <a name="M0.0267"></a> সুঞ্ঞতকথা নাম হোতি। তত্থ <span class="bld">সুঞ্ঞতা</span>তি দ্বে সুঞ্ঞতা খন্ধানঞ্চ অনত্তলক্খণং নিব্বানঞ্চ। তেসু অনত্তলক্খণং <a name="P0.0180"></a> তাৰ একচ্চং একেন পরিযাযেন সিযা সঙ্খারক্খন্ধপরিযাপন্নং, নিব্বানং, অপরিযাপন্নমেৰ। ইমং পন ৰিভাগং অগ্গহেত্বা ‘‘সুঞ্ঞতা সঙ্খারক্খন্ধপরিযাপন্না’’তি যেসং লদ্ধি, সেয্যথাপি অন্ধকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">অনিমিত্ত</span>ন্তি সব্বনিমিত্তরহিতং নিব্বানং। ‘‘অপ্পণিহিতো’’তিপি তস্সেৰ নামং। কস্মা পনেতং আভতন্তি? অৰিভজ্জৰাদীৰাদে দোসারোপনত্থং। যস্স হি অৰিভজিত্বা ‘‘একদেসেনেৰ সুঞ্ঞতা সঙ্খারক্খন্ধপরিযাপন্না’’তি লদ্ধি, তস্স নিব্বানম্পি সঙ্খারক্খন্ধপরিযাপন্নন্তি আপজ্জতি। ইমস্স দোসস্সারোপনত্থং ‘‘অনিমিত্তং অপ্পণিহিত’’ন্তি আভতং। ইতরো তস্স পরিযাপন্নভাৰং অনিচ্ছন্তো পটিক্খিপতি। <span class="bld">সঙ্খারক্খন্ধো ন অনিচ্চো</span>তিআদি নিব্বানসঙ্খাতায সুঞ্ঞতায অনিচ্চভাৰাপত্তিদোসদস্সনত্থং ৰুত্তং।</p>
<p class="bodytext"><a name="para833"></a><span class="paranum">৮৩৩</span>. <span class="bld">সঙ্খারক্খন্ধস্স সুঞ্ঞতা</span>তি ‘‘যদি অঞ্ঞস্স খন্ধস্স সুঞ্ঞতা অঞ্ঞক্খন্ধপরিযাপন্না, সঙ্খারক্খন্ধসুঞ্ঞতাযপি সেসক্খন্ধপরিযাপন্নায ভৰিতব্ব’’ন্তি চোদনত্থং ৰুত্তং। <span class="bld">সঙ্খারক্খন্ধস্স সুঞ্ঞতা ন ৰত্তব্বা</span>তিআদি ‘‘যদি সঙ্খারক্খন্ধসুঞ্ঞতা সেসক্খন্ধপরিযাপন্না <a name="V0.0266"></a> ন হোতি, সেসক্খন্ধসুঞ্ঞতাপি সঙ্খারক্খন্ধপরিযাপন্না ন হোতী’’তি পটিলোমদস্সনত্থং ৰুত্তং।</p>
<p class="bodytext"><a name="para834"></a><span class="paranum">৮৩৪</span>. <span class="bld">সুঞ্ঞমিদং, ভিক্খৰে, সঙ্খারা</span>তি সুত্তং পরসমযতো আভতং। তত্থ <span class="bld">সঙ্খারা</span>তি ‘‘সব্বে সঙ্খারা অনিচ্চা’’তি আগতট্ঠানে ৰিয পঞ্চক্খন্ধা, তে চ অত্তত্তনিযসুঞ্ঞত্তা সুঞ্ঞতাতি সাসনাৰচরং হোতি, ন ৰিরুজ্ঝতি, তস্মা অনুঞ্ঞাতং। যস্মা পনেতং ন সুঞ্ঞতায সঙ্খারক্খন্ধপরিযাপন্নভাৰং দীপেতি, তস্মা অসাধকন্তি।</p>
<p class="centered">সুঞ্ঞতকথাৰণ্ণনা।</p>
<p class="subhead">৩. সামঞ্ঞফলকথাৰণ্ণনা</p>
<p class="bodytext"><a name="para835-836"></a><span class="paranum">৮৩৫-৮৩৬</span>. ইদানি সামঞ্ঞফলকথা নাম হোতি। তত্থ মগ্গৰীথিযম্পি ফলসমাপত্তিৰীথিযম্পি অরিযমগ্গস্স ৰিপাকচিত্তং <a name="P0.0181"></a> সামঞ্ঞফলং নামাতি <a name="M0.0268"></a> সকসমযে সন্নিট্ঠানং। যেসং পন তথা অগ্গহেত্বা ‘‘কিলেসপহানঞ্চেৰ ফলুপ্পত্তি চ সামঞ্ঞফলং, তস্মা অসঙ্খত’’ন্তি লদ্ধি, সেয্যথাপি পুব্বসেলিযানং; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ হেট্ঠা ৰুত্তনযত্তা যথা পাল়িমেৰ নিয্যাতীতি।</p>
<p class="centered">সামঞ্ঞফলকথাৰণ্ণনা।</p>
<p class="subhead">৪. পত্তিকথাৰণ্ণনা</p>
<p class="bodytext"><a name="para837-840"></a><span class="paranum">৮৩৭-৮৪০</span>. ইদানি পত্তিকথা নাম হোতি। তত্থ ‘‘যং যং পটিলব্ভতি, তস্স তস্স পটিলাভো পত্তি নাম। সা চ অসঙ্খতা’’তি যেসং লদ্ধি, সেয্যথাপি পুব্বসেলিযানঞ্ঞেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমিধাপি হেট্ঠা ৰুত্তনযত্তা যথাপাল়িমেৰ নিয্যাতীতি <a name="V0.0267"></a>। <span class="bld">ন ৰত্তব্ব</span>ন্তিআদি যায লদ্ধিযা পত্তি অসঙ্খতাতি মঞ্ঞতি, তং পকাসেতুং ৰুত্তং। তত্থ সকৰাদী ‘‘ন হেৰং ৰত্তব্বে’’তি পটিক্খিপন্তো কেৰলং পত্তিযা রূপাদিভাৰং ন সম্পটিচ্ছতি। ন হি পত্তি নাম কোচি ধম্মো অত্থি, ন পন অসঙ্খতভাৰং অনুজানাতি। ইতরো পন পটিক্খেপমত্তেনেৰ অসঙ্খতাতি লদ্ধিং পতিট্ঠপেতি, সা অযোনিসো পতিট্ঠাপিতত্তা অপ্পতিট্ঠিতাযেৰাতি।</p>
<p class="centered">পত্তিকথাৰণ্ণনা।</p>
<p class="subhead">৫. তথতাকথাৰণ্ণনা</p>
<p class="bodytext"><a name="para841-843"></a><span class="paranum">৮৪১-৮৪৩</span>. ইদানি তথতাকথা নাম হোতি। তত্থ যেসং ‘‘রূপাদীনং সব্বধম্মানং রূপাদিসভাৰতাসঙ্খাতা তথতা নাম অত্থি, সা চ সঙ্খতেসু রূপাদীসু অপরিযাপন্নত্তা অসঙ্খতা’’তি লদ্ধি, সেয্যথাপি একচ্চানং উত্তরাপথকানং, তে সন্ধায পুচ্ছা সকৰাদিস্স <a name="P0.0182"></a>, পটিঞ্ঞা ইতরস্স। সেসমিধাপি হেট্ঠা ৰুত্তনযত্তা পাকটমেৰাতি।</p>
<p class="centered">তথতাকথাৰণ্ণনা।</p>
<p class="subhead">৬. কুসলকথাৰণ্ণনা</p>
<p class="bodytext"><a name="para844-846"></a><span class="paranum">৮৪৪-৮৪৬</span>. ইদানি <a name="M0.0269"></a> কুসলকথা নাম হোতি। তত্থ অনৰজ্জম্পি কুসলং ইট্ঠপাকম্পি। অনৰজ্জং নাম কিলেসৰিপ্পযুত্তং। অযং নযো ঠপেত্বা অকুসলং সব্বধম্মে ভজতি। ইট্ঠৰিপাকং নাম আযতিং উপপত্তিপৰত্তেসু ইট্ঠফলনিপ্ফাদকং পুঞ্ঞং। অযং নযো কুসলত্তিকে আদিপদমেৰ ভজতি। যেসং পন ইমং ৰিভাগং অগ্গহেত্বা অনৰজ্জভাৰমত্তেনেৰ নিব্বানং কুসলন্তি লদ্ধি, সেয্যথাপি অন্ধকানং, তেসং ইট্ঠৰিপাকট্ঠেন নিব্বানস্স কুসলতাভাৰং দীপেতুং <a name="V0.0268"></a> পুচ্ছা সকৰাদিস্স, অত্তনো লদ্ধিৰসেন পটিঞ্ঞা ইতরস্স। সেসমিধাপি হেট্ঠা ৰুত্তনযত্তা উত্তানত্থমেৰাতি।</p>
<p class="centered">কুসলকথাৰণ্ণনা।</p>
<p class="subhead">৭. অচ্চন্তনিযামকথাৰণ্ণনা</p>
<p class="bodytext"><a name="para847"></a><span class="paranum">৮৪৭</span>. ইদানি অচ্চন্তনিযামকথা নাম হোতি। তত্থ যেসং ‘‘সকিং নিমুগ্গো নিমুগ্গোৰ হোতী’’তি (অ॰ নি॰ ৭.১৫) সুত্তং নিস্সায ‘‘অত্থি পুথুজ্জনস্স অচ্চন্তনিযামতা’’তি লদ্ধি, সেয্যথাপি একচ্চানং উত্তরাপথকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">মাতুঘাতকো</span>তিআদি ‘‘নিযতমিচ্ছাদিট্ঠিকস্স চ মাতুঘাতকাদীনঞ্চ সমানে মিচ্ছত্তনিযামে মাতুঘাতকাদীহিপি তে অচ্চন্তনিযতেহি ভৰিতব্ব’’ন্তি চোদনত্থং ৰুত্তং। ইতরো ‘‘নিযতমিচ্ছাদিট্ঠিকো সংসারখাণুকো ভৰন্তরেপি নিযতোৰ ইমে পন একস্মিঞ্ঞেৰ অত্তভাৰে’’তি লদ্ধিযা <span class="bld">ন হেৰ</span>ন্তি পটিক্খিপতি <a name="P0.0183"></a>।</p>
<p class="bodytext"><a name="para848"></a><span class="paranum">৮৪৮</span>. <span class="bld">ৰিচিকিচ্ছা উপ্পজ্জেয্যা</span>তি ‘‘অযং নিযতো ৰা নো ৰা’’তি এৰং উপ্পজ্জেয্যাতি পুচ্ছতি। ইতরো অনুপ্পত্তিকারণং অপস্সন্তো পটিজানাতি। <span class="bld">নুপ্পজ্জেয্যা</span>তি পুট্ঠো পন যং দিট্ঠিং আসেৰন্তো নিযামং ওক্কন্তো, তত্থ অনুপ্পত্তিং সন্ধায পটিজানাতি। ততো <span class="bld">পহীনা</span>তি পুট্ঠো মগ্গেন অপ্পহীনত্তা পটিক্খিপতি, তং দিট্ঠিং আরব্ভ অসমুদাচারতো পটিজানাতি। অথ নং যস্মা পহানং নাম ৰিনা অরিযমগ্গেন নত্থি, তস্মা তস্স ৰসেন চোদেতুং <span class="bld">সোতাপত্তিমগ্গেনা</span>তিআদিমাহ। সো একমগ্গেনাপি অপ্পহীনত্তা <a name="M0.0270"></a> পটিক্খিপতি। পুন <span class="bld">কতমেনা</span>তি পুট্ঠো মিচ্ছামগ্গং সন্ধায <span class="bld">অকুসলেনা</span>তিআদিমাহ।</p>
<p class="bodytext"><a name="para849"></a><span class="paranum">৮৪৯</span>. <span class="bld">উচ্ছেদদিট্ঠি উপ্পজ্জেয্যা</span>তি দুতিযনিযামুপ্পত্তিং পুচ্ছতি। ইতরো যস্মা ‘‘যেপি তে ওক্কলা ৰযভিঞ্ঞা নত্থিকৰাদা অকিরিযৰাদা অহেতুকৰাদা’’তি (ম॰ নি॰ ৩.১৪৩) ৰচনতো তিস্সোপি নিযতমিচ্ছাদিট্ঠিযো একস্স উপ্পজ্জন্তি, তস্মা পটিজানাতি।</p>
<p class="bodytext"><a name="para850"></a><span class="paranum">৮৫০</span>. অথ <a name="V0.0269"></a> নং ‘‘ন চ নাম সো অচ্চন্তনিযামো’’তি চোদেতুং <span class="bld">হঞ্চী</span>তিআদিমাহ। অচ্চন্তনিযতস্স হি দুতিযনিযামো নিরত্থকো। <span class="bld">নুপ্পজ্জেয্যা</span>তি পঞ্হে যং সস্সতদিট্ঠিযা সস্সতন্তি গহিতং, তদেৰ উচ্ছিজ্জিস্সতীতি গহেত্বা অনুপ্পত্তিং সন্ধায পটিজানাতি। <span class="bld">পহীনা</span>তি পুট্ঠো মগ্গেন অপ্পহীনত্তা পটিক্খিপতি, ৰুত্তনযেন অনুপ্পজ্জনতো পটিজানাতি। <span class="bld">সস্সতদিট্ঠি উপ্পজ্জেয্যা</span>তিআদীসুপি এসেৰ নযো। সেসং ৰিচিকিচ্ছাৰারে ৰুত্তনযমেৰ।</p>
<p class="bodytext"><a name="para851-852"></a><span class="paranum">৮৫১-৮৫২</span>. <span class="bld">ন ৰত্তব্ব</span>ন্তি পুচ্ছা পরৰাদিস্স, সুত্তস্স অত্থিতায পটিঞ্ঞা সকৰাদিস্স। ন পন সো ভৰন্তরেপি নিমুগ্গোৰ। ইমস্মিঞ্ঞেৰ হি ভৰে অভব্বো সো তং দিট্ঠিং পজহিতুন্তি অযমেত্থ অধিপ্পাযো, তস্মা অসাধকমেতন্তি। <span class="bld">সব্বকালং উম্মুজ্জিত্বা নিমুজ্জতী</span>তিআদি ৰচনমত্তে অভিনিৰেসং অকত্বা অত্থো পরিযেসিতব্বোতি দস্সনত্থং ৰুত্তন্তি।</p>
<p class="centered">অচ্চন্তনিযামকথাৰণ্ণনা।</p>
<p class="subhead">৮. ইন্দ্রিযকথাৰণ্ণনা</p>
<p class="bodytext"><a name="para853-856"></a><span class="paranum">৮৫৩-৮৫৬</span>. ইদানি ইন্দ্রিযকথা নাম হোতি। তত্থ লোকিযা সদ্ধা সদ্ধা <a name="P0.0184"></a> এৰ নাম, ন সদ্ধিন্দ্রিযং। তথা লোকিযং ৰীরিযং…পে॰… সতি… সমাধি… পঞ্ঞা পঞ্ঞাযেৰ নাম, ন পঞ্ঞিন্দ্রিযন্তি যেসং লদ্ধি, সেয্যথাপি হেতুৰাদানঞ্চেৰ মহিসাসকানঞ্চ; তে সন্ধায পুচ্ছা সকৰাদিস্স, পটিঞ্ঞা ইতরস্স <a name="M0.0271"></a>। <span class="bld">নত্থি লোকিযা সদ্ধা</span>তিআদি যস্মা লোকিযাপি সদ্ধাদযোৰ ধম্মা অধিপতিযট্ঠেন ইন্দ্রিযং, ন সদ্ধাদীহি অঞ্ঞং সদ্ধিন্দ্রিযাদি নাম অত্থি, তস্মা লোকিযানম্পি সদ্ধাদীনঞ্ঞেৰ সদ্ধিন্দ্রিযাদিভাৰদস্সনত্থং ৰুত্তং। <span class="bld">অত্থি লোকিযো মনো</span>তিআদি যথা তে লোকিযাপি মনাদযো ধম্মা মনিন্দ্রিযাদীনি, এৰং লোকিযা সদ্ধাদযোপি সদ্ধিন্দ্রিযানীতি উপমায তস্সত্থস্স ৰিভাৰনত্থং ৰুত্তং। সেসমেত্থ যথাপাল়িমেৰ নিয্যাতীতি।</p>
<p class="centered">ইন্দ্রিযকথাৰণ্ণনা।</p>
<p class="centered">একূনৰীসতিমো ৰগ্গো।</p></div>
<p class="chapter">২০. ৰীসতিমৰগ্গো</p>
<div class="chaptxt">
<p class="subhead">১. অসঞ্চিচ্চকথাৰণ্ণনা</p>
<p class="bodytext"><a name="para857-862"></a><span class="paranum">৮৫৭-৮৬২</span>. ইদানি <a name="P0.0185"></a> <a name="V0.0270"></a> অসঞ্চিচ্চকথা নাম হোতি। তত্থ ‘‘আনন্তরিযৰত্থূনি নাম গরূনি ভারিযানি, তস্মা অসঞ্চিচ্চাপি তেসু ৰত্থূসু ৰিকোপিতেসু আনন্তরিকো হোতী’’তি যেসং লদ্ধি, সেয্যথাপি একচ্চানং উত্তরাপথকানং; তে সন্ধায <span class="bld">অসঞ্চিচ্চা</span>তি পুচ্ছা সকৰাদিস্স, লদ্ধিৰসেন পটিঞ্ঞা ইতরস্স। অথ নং ‘‘যস্মা আনন্তরিযকম্মং নাম কম্মপথপ্পত্তং। যদি চ অসঞ্চিচ্চ কম্মপথভেদো সিযা, অৰসেসা পাণাতিপাতাদযোপি অসঞ্চিচ্চ ভৰেয্যু’’ন্তি চোদনত্থং <span class="bld">অসঞ্চিচ্চপাণং হন্ত্বা</span>তিআদিমাহ। ইতরো তথারূপায লদ্ধিযা অভাৰেন পটিক্খিপতি। সেসং যথাপাল়িমেৰ নিয্যাতি। <span class="bld">ন ৰত্তব্বং মাতুঘাতকো</span>তি পুচ্ছা পরৰাদিস্স, রোগপটিকারাদিকালে অসঞ্চিচ্চ ঘাতং সন্ধায পটিঞ্ঞা সকৰাদিস্স। <span class="bld">ননু মাতা জীৰিতা ৰোরোপিতা</span>তি পঞ্হেপি অসঞ্চিচ্চ ৰোরোপিতং সন্ধায পটিঞ্ঞা সকৰাদিস্সেৰ। এৰং অধিপ্পাযং পন অগ্গহেত্বা হঞ্চীতি লদ্ধিপতিট্ঠাপনং ইতরস্স। তং অযোনিসো পতিট্ঠাপিতত্তা অপ্পতিট্ঠিতমেৰ। পিতুঘাতকাদীসুপি এসেৰ নযো। সঙ্ঘভেদকে পন ধম্মসঞ্ঞিং সন্ধায <span class="bld">সঙ্ঘভেদো আনন্তরিকো</span>তি পুচ্ছা সকৰাদিস্স, ‘‘সঙ্ঘং সমগ্গং ভেত্বান, কপ্পং <a name="M0.0272"></a> নিরযম্হি পচ্চতী’’তি ৰচনং অযোনিসো গহেত্বা পটিঞ্ঞা পরৰাদিস্স। পুন <span class="bld">সব্বে</span>তি পুট্ঠো সকপক্খে ধম্মসঞ্ঞিং সন্ধায পটিক্খিপতি, পরপক্খে ধম্মসঞ্ঞিং সন্ধায পটিজানাতি। <span class="bld">ধম্মসঞ্ঞী</span>তি <a name="P0.0186"></a> পঞ্হদ্বযেপি এসেৰ নযো। <span class="bld">ননু ৰুত্তং ভগৰতা</span>তি সুত্তং একন্তেনেৰ ধম্মৰাদিস্স আনন্তরিকভাৰদস্সনত্থং ৰুত্তং। <span class="bld">আপাযিকো নেরযিকো</span>তি গাথাযপি অধম্মৰাদীযেৰ অধিপ্পেতো। ইতরো পন অধিপ্পাযং অগ্গহেত্বা লদ্ধিং পতিট্ঠপেতি। সা অযোনিসো পতিট্ঠাপিতত্তা অপ্পতিট্ঠিতাযেৰাতি।</p>
<p class="centered">অসঞ্চিচ্চকথাৰণ্ণনা।</p>
<p class="subhead">২. ঞাণকথাৰণ্ণনা</p>
<p class="bodytext"><a name="para863-865"></a><span class="paranum">৮৬৩-৮৬৫</span>. ইদানি <a name="V0.0271"></a> ঞাণকথা নাম হোতি। তত্থ দুৰিধং ঞাণং – লোকিযঞ্চ লোকুত্তরঞ্চ। লোকিযং সমাপত্তিঞাণম্পি হোতি দানাদিৰসেন পৰত্তং কম্মস্সকতঞাণম্পি; লোকুত্তরং সচ্চপরিচ্ছেদকং মগ্গঞাণম্পি ফলঞাণম্পি। ইমং পন ৰিভাগং অকত্বা ‘‘সচ্চপরিচ্ছেদকমেৰ ঞাণং ন ইতরং, তস্মা নত্থি পুথুজ্জনস্স ঞাণ’’ন্তি যেসং লদ্ধি, সেয্যথাপি হেতুৰাদানং, তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">পঞ্ঞা</span>তিআদি ঞাণৰেৰচনদস্সনত্থং ৰুত্তং। তেনেতং দীপেতি – যদি তস্স ঞাণং নত্থি, পঞ্ঞাদযোপি নত্থি। অথ পঞ্ঞাদযো অত্থি, ঞাণম্পি অত্থি। কস্মা? পঞ্ঞাদীনং ঞাণতো অনঞ্ঞত্তাতি। <span class="bld">পঠমং ঝান</span>ন্তিআদি সমাপত্তিঞাণস্স দস্সনত্থং ৰুত্তং। <span class="bld">দানং দদেয্যা</span>তিআদি কম্মস্সকতঞাণস্স। <span class="bld">দুক্খং পরিজানাতী</span>তি লোকুত্তরমগ্গঞাণমেৰ দীপেতি, ন চ লোকুত্তরমেৰ ঞাণন্তি।</p>
<p class="centered">ঞাণকথাৰণ্ণনা।</p>
<p class="subhead">৩. নিরযপালকথাৰণ্ণনা</p>
<p class="bodytext"><a name="para866"></a><span class="paranum">৮৬৬</span>. ইদানি <a name="P0.0187"></a> নিরযপালকথা নাম হোতি। তত্থ ‘‘নিরযে নেরযিককম্মানেৰ নিরযপালরূপৰসেন ৰধেন্তি, নত্থি নিরযপালা নাম সত্তা’’তি <a name="M0.0273"></a> যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তত্থ নিরযপালা ন সিযুং, কম্মকারণাপি ন ভৰেয্যুং। কারণিকেসু হি সতি কারণা’’তি চোদেতুং <span class="bld">নত্থি নিরযেসূ</span>তিআদিমাহ।</p>
<p class="bodytext"><a name="para867-868"></a><span class="paranum">৮৬৭-৮৬৮</span>. <span class="bld">অত্থি মনুস্সেসূ</span>তি পচ্চক্খেন ঞাপনত্থং। যথা হি মনুস্সেসু সতি কারণিকেসু কারণা, এৰং তত্থাপীতি অযমেত্থ অধিপ্পাযো। <span class="bld">অত্থি নিরযেসূ</span>তি পুচ্ছা পরৰাদিস্স, পটিঞ্ঞা ইতরস্স। <span class="bld">ন ৰেস্সভূ নোপি চ পেত্তিরাজা</span>তি পরৰাদিনা সকসমযতো সুত্তং আভতং। তং পন সাসনাৰচরিকন্তি সকৰাদিনা অনুঞ্ঞাতং। তত্থ <span class="bld">ৰেস্সভূ</span>তি একো দেৰো। <span class="bld">পেত্তিরাজা</span>তি পেত্তিৰিসযে পেতমহিদ্ধিকো। <span class="bld">সোমা</span>দযো পাকটা এৰ। ইদং ৰুত্তং হোতি – অত্তনো কম্মেহি ইতো পণুন্নং <a name="V0.0272"></a> পরলোকং পত্তং পুরিসং ন এতে ৰেস্সভূআদযো হনন্তি। যেহি পন সো কম্মেহি তত্থ পণুন্নো, তানি সকানি কম্মানিযেৰ নং তত্থ হনন্তীতি কম্মস্সকতং দীপেতি, ন নিরযপালানং অভাৰং। সকৰাদিনা পন <span class="bld">তমেনং, ভিক্খৰে</span>তি আভতানি সুত্তপদানি নীতত্থানেৰাতি।</p>
<p class="centered">নিরযপালকথাৰণ্ণনা।</p>
<p class="subhead">৪. তিরচ্ছানকথাৰণ্ণনা</p>
<p class="bodytext"><a name="para869-871"></a><span class="paranum">৮৬৯-৮৭১</span>. ইদানি তিরচ্ছানকথা নাম হোতি। তত্থ দেৰেসু এরাৰণাদযো দেৰপুত্তা হত্থিৰণ্ণং অস্সৰণ্ণং ৰিকুব্বন্তি, নত্থি তত্থ তিরচ্ছানগতা। যেসং পন তিরচ্ছানৰণ্ণিনো দেৰপুত্তে দিস্বা ‘‘অত্থি দেৰেসু তিরচ্ছানগতা’’তি লদ্ধি, সেয্যথাপি অন্ধকানং <a name="P0.0188"></a>; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি দেৰযোনিযং তিরচ্ছানগতা সিযুং, তিরচ্ছানযোনিযম্পি দেৰা সিযু’’ন্তি চোদেতুং <span class="bld">অত্থি তিরচ্ছানগতেসূ</span>তিআদিমাহ। <span class="bld">কীটা</span>তিআদি যেসং সো অভাৰং ইচ্ছতি, তে দস্সেতুং ৰুত্তং। <span class="bld">এরাৰণো</span>তি পঞ্হে তস্স অত্থিতায পটিঞ্ঞা সকৰাদিস্স <a name="M0.0274"></a>, ন তিরচ্ছানগতস্স। <span class="bld">হত্থিবন্ধা</span>তিআদি ‘‘যদি তত্থ হত্থিআদযো সিযুং, হত্থিবন্ধাদযোপি সিযু’’ন্তি চোদনত্থং ৰুত্তং। তত্থ <span class="bld">যাৰসিকা</span>তি যৰস্স দাযকা। <span class="bld">কারণিকা</span>তি হত্থাচরিযাদযো, যেহি তে নানাৰিধং কারণং করেয্যুং। <span class="bld">ভত্তকারকা</span>তি হত্থিআদীনং ভত্তরন্ধকা। <span class="bld">ন হেৰ</span>ন্তি তথা অনিচ্ছন্তো পটিক্খিপতীতি।</p>
<p class="centered">তিরচ্ছানকথাৰণ্ণনা।</p>
<p class="subhead">৫. মগ্গকথাৰণ্ণনা</p>
<p class="bodytext"><a name="para872-875"></a><span class="paranum">৮৭২-৮৭৫</span>. ইদানি মগ্গকথা নাম হোতি। তত্থ যেসং ‘‘পুব্বেৰ খো পনস্স কাযকম্মং ৰচীকম্মং আজীৰো সুপরিসুদ্ধো হোতী’’তি (অ॰ নি॰ ৩.৪৩১) ইদঞ্চেৰ সুত্তং সম্মাৰাচাকম্মন্তাজীৰানঞ্চ <a name="V0.0273"></a> চিত্তৰিপ্পযুত্ততং নিস্সায ‘‘নিপ্পরিযাযেন পঞ্চঙ্গিকোৰ মগ্গো’’তি লদ্ধি, সেয্যথাপি মহিসাসকানং, তে সন্ধায <span class="bld">পঞ্চঙ্গিকো</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">সম্মাৰাচা মগ্গঙ্গং, সা চ ন মগ্গোতি</span>আদি পরসমযৰসেন ৰুত্তং। পরসমযস্মিঞ্হি সম্মাৰাচাদযো মগ্গঙ্গন্তি আগতা। রূপত্তা পন মগ্গো ন হোতীতি ৰণ্ণিতা। <span class="bld">সম্মাদিট্ঠি মগ্গঙ্গ</span>ন্তিআদি মগ্গঙ্গস্স অমগ্গতা নাম নত্থীতি দস্সনত্থং ৰুত্তং। <span class="bld">পুব্বেৰ খো পনস্সা</span>তি সুত্তে পরিসুদ্ধসীলস্স মগ্গভাৰনা নাম হোতি, ন ইতরস্সাতি আগমনিযপটিপদায ৰিসুদ্ধিভাৰদস্সনত্থং ‘‘কাযকম্মং ৰচীকম্মং আজীৰো সুপরিসুদ্ধো হোতী’’তি ৰুত্তং, ন ইমেহি ৰিনা পঞ্চঙ্গিকভাৰদস্সনত্থং। তেনেৰাহ <a name="P0.0189"></a> ‘‘এৰমস্সাযং অরিযো অট্ঠঙ্গিকো মগ্গো ভাৰনাপারিপূরিং গচ্ছতী’’তি। সকৰাদিনা আভতসুত্তং নীতত্থমেৰাতি।</p>
<p class="centered">মগ্গকথাৰণ্ণনা।</p>
<p class="subhead">৬. ঞাণকথাৰণ্ণনা</p>
<p class="bodytext"><a name="para876-877"></a><span class="paranum">৮৭৬-৮৭৭</span>. ইদানি ঞাণকথা নাম হোতি। তত্থ ধম্মচক্কপ্পৰত্তনে দ্বাদসাকারঞাণং সন্ধায ‘‘দ্বাদসৰত্থুকং ঞাণং লোকুত্তর’’ন্তি যেসং লদ্ধি, সেয্যথাপি <a name="M0.0275"></a> পুব্বসেলিযানং, তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘সচে তং দ্বাদসৰত্থুকং, দ্বাদসহি মগ্গঞাণেহি ভৰিতব্ব’’ন্তি চোদেতুং <span class="bld">দ্বাদসা</span>তিআদিমাহ। ইতরো মগ্গস্স একত্তং সন্ধায পটিক্খিপতি, একেকস্মিং সচ্চে সচ্চঞাণকিচ্চঞাণকতঞাণানং ৰসেন ঞাণনানত্তং সন্ধায পটিজানাতি। <span class="bld">দ্বাদস সোতাপত্তিমগ্গা</span>তিআদীসুপি এসেৰ নযো। <span class="bld">ননু ৰুত্তং ভগৰতা</span>তি সুত্তং সদ্ধিং পুব্বভাগপরভাগেহি ঞাণনানত্তং দীপেতি, ন অরিযমগ্গস্স দ্বাদস ঞাণতং। তস্মা অসাধকন্তি।</p>
<p class="centered">ঞাণকথাৰণ্ণনা।</p>
<p class="centered">ৰীসতিমো ৰগ্গো।</p>
<p class="centered">চতুত্থপণ্ণাসকো সমত্তো।</p></div>
<p class="chapter">২১. একৰীসতিমৰগ্গো</p>
<div class="chaptxt">
<p class="subhead">১. সাসনকথাৰণ্ণনা</p>
<p class="bodytext"><a name="para878"></a><span class="paranum">৮৭৮</span>. ইদানি <a name="P0.0190"></a> <a name="V0.0274"></a> সাসনকথা নাম হোতি। তত্থ তিস্সো সঙ্গীতিযো সন্ধায ‘‘সাসনং নৰং কত’’ন্তি চ ‘‘অত্থি কোচি তথাগতস্স সাসনং নৰং করোতী’’তি চ ‘‘লব্ভা তথাগতস্স সাসনং নৰং কাতু’’ন্তি চ যেসং লদ্ধি, সেয্যথাপি একচ্চানং উত্তরাপথকানং; তে সন্ধায তীসুপি কথাসু পুচ্ছা সকৰাদিস্স, পটিঞ্ঞা ইতরস্স। <span class="bld">সতিপট্ঠানা</span>তিআদি সাসনং নাম সতিপট্ঠানাদযো চেৰ অরিযধম্মা, কুসলাদীনঞ্চ দেসনা। তত্থ যেসং ভগৰতা দেসিতা সতিপট্ঠানাদযো, ঠপেত্বা তে অঞ্ঞেসং ৰা সতিপট্ঠানাদীনং করণেন অকুসলাদীনং ৰা কুসলাদিভাৰকরণেন সাসনং নৰংকতং নাম ভৰেয্য, কিং তং এৰং কতং কেনচি, অত্থি ৰা কোচি এৰং করোতি, লব্ভা ৰা এৰং কাতুন্তি তীসুপি পুচ্ছাসু চোদনত্থং ৰুত্তং। সেসং সব্বত্থ যথাপাল়িমেৰ নিয্যাতীতি।</p>
<p class="centered">সাসনকথাৰণ্ণনা।</p>
<p class="subhead">২. অৰিৰিত্তকথাৰণ্ণনা</p>
<p class="bodytext"><a name="para879-880"></a><span class="paranum">৮৭৯-৮৮০</span>. ইদানি <a name="M0.0276"></a> অৰিৰিত্তকথা নাম হোতি। তত্থ যস্স পুগ্গলস্স যো ধম্মো পচ্চুপ্পন্নো, সো তেন অৰিৰিত্তো নামাতি ইদং সকসমযে সন্নিট্ঠানং। যস্মা পন পুথুজ্জনেন তেধাতুকা ধম্মা অপরিঞ্ঞাতা, তস্মা সো একক্খণেযেৰ সব্বেহিপি তেধাতুকেহি ধম্মেহি অৰিৰিত্তোতি যেসং লদ্ধি, সেয্যথাপি তেসঞ্ঞেৰ, তে <a name="P0.0191"></a> সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">ফস্সেহী</span>তিআদি সব্বেসং ফস্সাদীনং একক্খণে পৰত্তিদোসদস্সনত্থং ৰুত্তং। সেসং সব্বত্থ উত্তানত্থমেৰাতি।</p>
<p class="centered">অৰিৰিত্তকথাৰণ্ণনা।</p>
<p class="subhead">৩. সঞ্ঞোজনকথাৰণ্ণনা</p>
<p class="bodytext"><a name="para881-882"></a><span class="paranum">৮৮১-৮৮২</span>. ইদানি <a name="V0.0275"></a> সঞ্ঞোজনকথা নাম হোতি। তত্থ যস্মা অরহা সব্বং বুদ্ধৰিসযং ন জানাতি, তস্মা তস্স তত্থ অৰিজ্জাৰিচিকিচ্ছাহি অপ্পহীনাহি ভৰিতব্বন্তি সঞ্ঞায ‘‘অত্থি কিঞ্চি সঞ্ঞোজনং অপ্পহায অরহত্তপ্পত্তী’’তি যেসং লদ্ধি, সেয্যথাপি মহাসঙ্ঘিকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">অত্থি কিঞ্চি সক্কাযদিট্ঠী</span>তিআদি অরহতো সব্বসংযোজনপ্পহানদস্সনত্থং ৰুত্তং। <span class="bld">সব্বং বুদ্ধৰিসয</span>ন্তি পঞ্হদ্বযে অরহতো সব্বঞ্ঞুতঞ্ঞাণাভাৰেন পটিসেধো কতো, ন অৰিজ্জাৰিচিকিচ্ছানং অপ্পহানেন। ইতরো পন তেসং অপ্পহীনতং সন্ধায <span class="bld">তেন হী</span>তি লদ্ধিং পতিট্ঠপেতি। সা অযোনিসো পতিট্ঠাপিতত্তা অপ্পতিট্ঠিতাৰ হোতীতি।</p>
<p class="centered">সঞ্ঞোজনকথাৰণ্ণনা।</p>
<p class="subhead">৪. ইদ্ধিকথাৰণ্ণনা</p>
<p class="bodytext"><a name="para883-884"></a><span class="paranum">৮৮৩-৮৮৪</span>. ইদানি ইদ্ধিকথা নাম হোতি। তত্থ ইদ্ধি নামেসা কত্থচি ইজ্ঝতি, কত্থচি ন ইজ্ঝতি, অনিচ্চাদীনং নিচ্চাদিকরণে একন্তেনেৰ ন ইজ্ঝতি। সভাগসন্ততিং পন পরিৰত্তেত্বা ৰিসভাগসন্ততিকরণে ৰা সভাগসন্ততিৰসেনেৰ <a name="M0.0277"></a> চিরতরপ্পৰত্তনে ৰা যেসং অত্থায করিযতি, তেসং পুঞ্ঞাদীনি কারণানি নিস্সায কত্থচি ইজ্ঝতি, ভিক্খূনং অত্থায পানীযস্স সপ্পিখীরাদিকরণে ৰিয মহাধাতুনিধানে দীপাদীনং চিরসন্তানপ্পৰত্তনে ৰিয চাতি ইদং সকসমযে সন্নিট্ঠানং। যং <a name="P0.0192"></a> পন আযস্মা পিলিন্দৰচ্ছো রঞ্ঞো পাসাদং সুৰণ্ণন্ত্বেৰ অধিমুচ্চি, তং নিস্সায যেসং ‘‘অত্থি অধিপ্পাযইদ্ধী’’তি লদ্ধি, সেয্যথাপি অন্ধকানং; তে সন্ধায <span class="bld">অত্থি অধিপ্পাযইদ্ধী</span>তি পুচ্ছা সকৰাদিস্স। তত্থ <span class="bld">অধিপ্পাযইদ্ধী</span>তি অধিপ্পাযইদ্ধি, যথাধিপ্পাযং ইজ্ঝনইদ্ধীতি অত্থো। <span class="bld">আমন্তা</span>তি লদ্ধিমত্তে ঠত্বা পটিঞ্ঞা পরৰাদিস্স। অথ নং অনিচ্চাদীনং নিচ্চাদিতায অনুযুঞ্জিতুং <span class="bld">নিচ্চপণ্ণা রুক্খা হোন্তূ</span>তিআদিমাহ। সেসমেত্থ উত্তানত্থমেৰ। লদ্ধিপতিট্ঠাপনে <span class="bld">সুৰণ্ণো চ পনাসী</span>তি রঞ্ঞো পুঞ্ঞূপনিস্সযেন আসি, ন কেৰলং থেরস্স অধিপ্পাযেনেৰ। তস্মা অসাধকমেতন্তি।</p>
<p class="centered">ইদ্ধিকথাৰণ্ণনা।</p>
<p class="subhead">৫. বুদ্ধকথাৰণ্ণনা</p>
<p class="bodytext"><a name="para885"></a><span class="paranum">৮৮৫</span>. ইদানি <a name="V0.0276"></a> বুদ্ধকথা নাম হোতি। তত্থ ঠপেত্বা তস্মিং তস্মিং কালে সরীরৰেমত্ততং আযুৰেমত্ততং পভাৰেমত্ততঞ্চ সেসেহি বুদ্ধধম্মেহি বুদ্ধানং বুদ্ধেহি হীনাতিরেকতা নাম নত্থি। যেসং পন অৰিসেসেনেৰ অত্থীতি লদ্ধি, সেয্যথাপি অন্ধকানং; তে সন্ধায <span class="bld">অত্থি বুদ্ধান</span>ন্তি পুচ্ছা সকৰাদিস্স, পটিঞ্ঞা ইতরস্স। অথ নং বুদ্ধধম্মেহি অনুযুঞ্জিতুং <span class="bld">সতিপট্ঠানতো</span>তিআদিমাহ। ইতরো তেসং ৰসেন হীনাতিরেকতং অপস্সন্তো পটিক্খিপতিযেৰাতি।</p>
<p class="centered">বুদ্ধকথাৰণ্ণনা।</p>
<p class="subhead">৬. সব্বদিসাকথাৰণ্ণনা</p>
<p class="bodytext"><a name="para886"></a><span class="paranum">৮৮৬</span>. ইদানি সব্বদিসাকথা নাম হোতি। তত্থ চতূসু দিসাসু হেট্ঠা <a name="P0.0193"></a> উপরীতি সমন্ততো লোকধাতুসন্নিৰাসং, সব্বলোকধাতূসু চ <a name="M0.0278"></a> বুদ্ধা অত্থীতি অত্তনো ৰিকপ্পসিপ্পং উপ্পাদেত্বা ‘‘সব্বদিসাসু বুদ্ধা তিট্ঠন্তী’’তি যেসং লদ্ধি, সেয্যথাপি মহাসঙ্ঘিকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">পুরত্থিমাযা</span>তি পুট্ঠো সক্যমুনিং সন্ধায পটিক্খিপতি। পুন পুট্ঠো লদ্ধিৰসেন অঞ্ঞলোকধাতুযং ঠিতং সন্ধায পটিজানাতি। <span class="bld">কিন্নামো সো ভগৰা</span>তিআদি ‘‘সচে ত্বং জানাসি, নামাদিৰসেন নং কথেহী’’তি চোদনত্থং ৰুত্তং। ইমিনা উপাযেন সব্বত্থ অত্থো ৰেদিতব্বোতি।</p>
<p class="centered">সব্বদিসাকথাৰণ্ণনা।</p>
<p class="subhead">৭. ধম্মকথাৰণ্ণনা</p>
<p class="bodytext"><a name="para887-888"></a><span class="paranum">৮৮৭-৮৮৮</span>. ইদানি ধম্মকথা নাম হোতি। তত্থ যস্মা রূপাদযো রূপাদিসভাৰেন নিযতা <a name="V0.0277"></a> ন তং সভাৰং ৰিজহন্তি, তস্মা সব্বধম্মা নিযতাতি যেসং লদ্ধি, সেয্যথাপি অন্ধকানঞ্চেৰ একচ্চানঞ্চ উত্তরাপথকানং; তে সন্ধায <span class="bld">সব্বে ধম্মা</span>তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘সচে তে নিযতা, মিচ্ছত্তনিযতা ৰা সিযুং সম্মত্তনিযতা ৰা, ইতো অঞ্ঞো নিযামো নাম নত্থী’’তি চোদেতুং <span class="bld">মিচ্ছত্তনিযতা</span>তিআদিমাহ। তত্থ পটিক্খেপো চ পটিঞ্ঞা চ পরৰাদিস্স। <span class="bld">রূপং রূপট্ঠেনা</span>তিআদি যেনত্থেন নিযতাতি ৰদতি, তস্স ৰসেন চোদেতুং ৰুত্তং। তত্রাযং অধিপ্পাযো – রূপঞ্হি রূপট্ঠেন নিযতন্তি রূপং রূপমেৰ, ন ৰেদনাদিসভাৰন্তি অধিপ্পাযেন ৰত্তব্বং, ইতো অঞ্ঞথা ন ৰত্তব্বং। কস্মা? রূপট্ঠতো অঞ্ঞস্স রূপস্স অভাৰা। রূপসভাৰো হি রূপট্ঠো, রূপসভাৰো চ রূপমেৰ, ন রূপতো অঞ্ঞো। ৰেদনাদীহি পনস্স নানত্তপঞ্ঞাপনত্থং এস ৰোহারো হোতীতি। তস্মা ‘‘রূপং রূপট্ঠেন নিযত’’ন্তি ৰদন্তেন রূপং নিযতন্তি ৰুত্তং হোতি। নিযতঞ্চ নাম মিচ্ছত্তনিযতং <a name="P0.0194"></a> ৰা সিযা সম্মত্তনিযতং ৰা, ইতো অঞ্ঞো নিযামো নাম নত্থীতি। অথ কস্মা পটিজানাতীতি? অত্থন্তরৰসেন। <span class="bld">রূপং রূপট্ঠেন নিযত</span>ন্তি এত্থ হি রূপং রূপমেৰ, ন ৰেদনাদিসভাৰন্তি অযমত্থো। তস্মা পটিজানাতি। ইতো অঞ্ঞথা পনস্স নিযতত্তং নত্থীতি পুন তেনেৰ নযেন চোদেতুং <span class="bld">মিচ্ছত্তনিযত</span>ন্তিআদিমাহ <a name="M0.0279"></a>। তং সব্বং উত্তানত্থমেৰ। <span class="bld">তেন হি রূপ</span>ন্তি লদ্ধিপি অযোনিসো পতিট্ঠাপিতত্তা অপ্পতিট্ঠিতাৰ হোতীতি।</p>
<p class="centered">ধম্মকথাৰণ্ণনা।</p>
<p class="subhead">৮. কম্মকথাৰণ্ণনা</p>
<p class="bodytext"><a name="para889-891"></a><span class="paranum">৮৮৯-৮৯১</span>. ইদানি কম্মকথা নাম হোতি। তত্থ ‘‘যস্মা দিট্ঠধম্মৰেদনীযাদীনি দিট্ঠধম্মৰেদনীযট্ঠাদীহি নিযতানি, তস্মা সব্বে কম্মা নিযতা’’তি যেসং লদ্ধি, সেয্যথাপি তেসঞ্ঞেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">দিট্ঠধম্মৰেদনীযট্ঠেন নিযত</span>ন্তি এত্থ দিট্ঠধম্মৰেদনীযং দিট্ঠধম্মৰেদনীযট্ঠমেৰ। সচে দিট্ঠেৰ ধম্মে ৰিপাকং দাতুং সক্কোতি দেতি, নো চে অহোসিকম্মং নাম হোতীতি ইমমত্থং সন্ধায পটিঞ্ঞা সকৰাদিস্স। মিচ্ছত্তসম্মত্তনিযামৰসেন পনেতং অনিযতমেৰাতি সব্বং হেট্ঠা ৰুত্তনযেনেৰ ৰেদিতব্বন্তি।</p>
<p class="centered">কম্মকথাৰণ্ণনা।</p>
<p class="centered">একৰীসতিমো ৰগ্গো।</p></div>
<p class="chapter">২২. বাৰীসতিমৰগ্গো</p>
<div class="chaptxt">
<p class="subhead">১. পরিনিব্বানকথাৰণ্ণনা</p>
<p class="bodytext"><a name="para892"></a><span class="paranum">৮৯২</span>. ইদানি <a name="P0.0195"></a> <a name="V0.0278"></a> পরিনিব্বানকথা নাম হোতি। তত্থ ‘‘যস্মা অরহা সব্বঞ্ঞুৰিসযে অপ্পহীনসংযোজনোৰ পরিনিব্বাযতি, তস্মা অত্থি কিঞ্চি সংযোজনং অপ্পহায পরিনিব্বান’’ন্তি যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ হেট্ঠা ৰুত্তনযমেৰাতি।</p>
<p class="centered">পরিনিব্বানকথাৰণ্ণনা।</p>
<p class="subhead">২. কুসলচিত্তকথাৰণ্ণনা</p>
<p class="bodytext"><a name="para894-895"></a><span class="paranum">৮৯৪-৮৯৫</span>. ইদানি <a name="M0.0280"></a> কুসলচিত্তকথা নাম হোতি। তত্থ যস্মা অরহা সতিৰেপুল্লপ্পত্তো পরিনিব্বাযন্তোপি সতো সম্পজানোৰ পরিনিব্বাতি, তস্মা কুসলচিত্তো পরিনিব্বাযতীতি যেসং লদ্ধি, সেয্যথাপি অন্ধকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং যস্মা কুসলচিত্তো নাম পুঞ্ঞাভিসঙ্খারাভিসঙ্খরণাদিৰসেন হোতি, তস্মা তেনত্থেন চোদেতুং <span class="bld">অরহা পুঞ্ঞাভিসঙ্খার</span>ন্তিআদিমাহ। সেসমেত্থ যথাপাল়িমেৰ নিয্যাতি। <span class="bld">সতো সম্পজানো</span>তি ইদং জৰনক্খণে কিরিযসতিসম্পজঞ্ঞানং ৰসেন অসম্মোহমরণদীপনত্থং ৰুত্তং, ন কুসলচিত্তদীপনত্থং। তস্মা অসাধকন্তি।</p>
<p class="centered">কুসলচিত্তকথাৰণ্ণনা।</p>
<p class="subhead">৩. আনেঞ্জকথাৰণ্ণনা</p>
<p class="bodytext"><a name="para896"></a><span class="paranum">৮৯৬</span>. ইদানি <a name="P0.0196"></a> <a name="V0.0279"></a> আনেঞ্জকথা নাম হোতি। তত্থ ভগৰা চতুত্থজ্ঝানে ঠিতো পরিনিব্বাযীতি সল্লক্খেত্বা ‘‘অরহা আনেঞ্জে ঠিতো পরিনিব্বাযতী’’তি যেসং লদ্ধি, সেয্যথাপি একচ্চানং উত্তরাপথকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। <span class="bld">পকতিচিত্তে</span>তি ভৰঙ্গচিত্তে। সব্বে হি সঞ্ঞিনো সত্তা ভৰঙ্গচিত্তে ঠত্বা ভৰঙ্গপরিযোসানেন চুতিচিত্তেন কালং করোন্তি। ইতি নং ইমিনা অত্থেন চোদেতুং এৰমাহ। তত্থ কিঞ্চাপি চতুৰোকারভৰে অরহতো পকতিচিত্তম্পি আনেঞ্জং হোতি, অযং পন পঞ্হো পঞ্চৰোকারভৰৰসেন উদ্ধটো। তস্মা <span class="bld">নো চ ৰত রে ৰত্তব্বে</span>তি আহ। সেসমেত্থ উত্তানত্থমেৰাতি।</p>
<p class="centered">আনেঞ্জকথাৰণ্ণনা।</p>
<p class="subhead">৪. ধম্মাভিসমযকথাৰণ্ণনা</p>
<p class="bodytext"><a name="para897"></a><span class="paranum">৮৯৭</span>. ইদানি ধম্মাভিসমযকথা নাম হোতি। তত্থ অতীতভৰে সোতাপন্নং মাতুকুচ্ছিযং ৰসিত্বা নিক্খন্তং দিস্বা ‘‘অত্থি গব্ভসেয্যায ধম্মাভিসমযো’’তি <a name="M0.0281"></a> যেসং লদ্ধি, সেয্যথাপি একচ্চানং উত্তরাপথকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং ‘‘যদি তত্থ ধম্মাভিসমযো অত্থি, ধম্মাভিসমযস্স কারণেহি ধম্মদেসনাদীহি ভৰিতব্ব’’ন্তি চোদেতুং <span class="bld">অত্থি গব্ভসেয্যায ধম্মদেসনা</span>তিআদিমাহ। <span class="bld">সুত্তস্সা</span>তিআদি ভৰঙ্গৰারং সন্ধায ৰুত্তং। গব্ভসেয্যায হি যেভুয্যেন ভৰঙ্গমেৰ পৰত্ততি। তেনেৰ সত্তো কিরিযমযপ্পৰত্তাভাৰা সুত্তো, ভাৰনানুযোগস্স অভাৰা পমত্তো, কম্মট্ঠানপরিগ্গাহকানং সতিসম্পজঞ্ঞানং অভাৰা মুট্ঠস্সতি অসম্পজানো নাম হোতি, তথারূপস্স কুতো ধম্মাভিসমযোতি?</p>
<p class="centered">ধম্মাভিসমযকথাৰণ্ণনা।</p>
<p class="subhead">৫-৭. তিস্সোপিকথাৰণ্ণনা</p>
<p class="bodytext"><a name="para898-900"></a><span class="paranum">৮৯৮-৯০০</span>. ইদানি <a name="P0.0197"></a> <a name="V0.0280"></a> তিস্সোপিকথা নাম হোন্তি। তত্থ অচিরজাতানং পন সোতাপন্নানং অরহত্তপ্পত্তিং সুপ্পৰাসায চ উপাসিকায সত্তৰস্সিকং গব্ভং দিস্বা ‘‘অত্থি গব্ভসেয্যায অরহত্তপ্পত্তী’’তি চ সুপিনে আকাসগমনাদীনি দিস্বা ‘‘অত্থি ধম্মাভিসমযো’’তি চ ‘‘অত্থি তত্থ অরহত্তপ্পত্তী’’তি চ ইধাপি যেসং লদ্ধিযো, সেয্যথাপি তেসঞ্ঞেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ পুরিমকথা সদিসমেৰাতি।</p>
<p class="centered">তিস্সোপিকথাৰণ্ণনা।</p>
<p class="subhead">৮. অব্যাকতকথাৰণ্ণনা</p>
<p class="bodytext"><a name="para901-902"></a><span class="paranum">৯০১-৯০২</span>. ইদানি অব্যাকতকথা নাম হোতি। তত্থ ‘‘অত্থেসা, ভিক্খৰে, চেতনা, সা চ খো অব্বোহারিকা’’তি (পারা॰ ২৩৫) ৰচনতো ‘‘সব্বং সুপিনগতস্স চিত্তং অব্যাকত’’ন্তি যেসং লদ্ধি, সেয্যথাপি একচ্চানং উত্তরাপথকানঞ্ঞেৰ, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ যথা পাল়িমেৰ নিয্যাতি। <span class="bld">সুপিনগতস্স চিত্তং অব্বোহারিক</span>ন্তি ইদং <a name="M0.0282"></a> আপত্তিং সন্ধায ৰুত্তং। সুপিনগতস্স হি পাণাতিপাতাদিৰসেন কিঞ্চাপি অকুসলচিত্তং পৰত্ততি, ৰত্থুৰিকোপনং পন নত্থীতি ন সক্কা তত্থ আপত্তিং পঞ্ঞপেতুং। ইমিনা কারণেন তং অব্বোহারিকং, ন অব্যাকতত্তাতি।</p>
<p class="centered">অব্যাকতকথাৰণ্ণনা।</p>
<p class="subhead">৯. আসেৰনপচ্চযকথাৰণ্ণনা</p>
<p class="bodytext"><a name="para903-905"></a><span class="paranum">৯০৩-৯০৫</span>. ইদানি আসেৰনপচ্চযকথা নাম হোতি। তত্থ যস্মা সব্বে <a name="P0.0198"></a> ধম্মা খণিকা <a name="V0.0281"></a>, ন কোচি মুহুত্তম্পি ঠত্বা আসেৰনপচ্চযং আসেৰতি নাম। তস্মা নত্থি কিঞ্চি আসেৰনপচ্চযতা। আসেৰনপচ্চযতায উপ্পন্নং পন ন কিঞ্চি অত্থীতি যেসং লদ্ধি, সেয্যথাপি তেসঞ্ঞেৰ; তে সন্ধায পুচ্ছা সকৰাদিস্স, পটিঞ্ঞা ইতরস্স। অথ নং সুত্তৰসেনেৰ পঞ্ঞাপেতুং <span class="bld">ননু ৰুত্তং ভগৰতা পাণাতিপাতো</span>তিআদি আভতং। তং সব্বং উত্তানত্থমেৰাতি।</p>
<p class="centered">আসেৰনপচ্চযকথাৰণ্ণনা।</p>
<p class="subhead">১০. খণিককথাৰণ্ণনা</p>
<p class="bodytext"><a name="para906-907"></a><span class="paranum">৯০৬-৯০৭</span>. ইদানি খণিককথা নাম হোতি। তত্থ যস্মা সব্বসঙ্খতধম্মা অনিচ্চা, তস্মা একচিত্তক্খণিকাযেৰ। সমানায হি অনিচ্চতায একো লহুং ভিজ্জতি, একো চিরেনাতি কো এত্থ নিযামোতি যেসং লদ্ধি, সেয্যথাপি পুব্বসেলিযাপরসেলিযানং; তে সন্ধায <span class="bld">একচিত্তক্খণিকা</span>তি পুচ্ছা সকৰাদিস্স, পটিঞ্ঞা ইতরস্স। <span class="bld">চিত্তে মহাপথৰী</span>তিআদীসু তেসং তথা সণ্ঠানং অপস্সন্তো পটিক্খিপতি। <span class="bld">চক্খাযতন</span>ন্তিআদি ‘‘যদি সব্বে একচিত্তক্খণিকা ভৰেয্যুং, চক্খাযতনাদীনি চক্খুৰিঞ্ঞাণাদীহি সদ্ধিংযেৰ উপ্পজ্জিত্বা নিরুজ্ঝেয্যু’’ন্তি চোদনত্থং ৰুত্তং। ইতরো পন অন্তোমাতুকুচ্ছিগতস্স ৰিঞ্ঞাণুপ্পত্তিং সন্ধায পটিক্খিপতি <a name="M0.0283"></a>, পৰত্তং সন্ধায লদ্ধিৰসেন পটিজানাতি। সেসমেত্থ উত্তানত্থমেৰাতি। <span class="bld">তেন হি একচিত্তক্খণিকা</span>তি যস্মা নিচ্চা ন হোন্তি, তস্মা একচিত্তক্খণিকাতি অত্তনো রুচিযা কারণং ৰদতি। তং অৰুত্তসদিসমেৰাতি।</p>
<p class="centered">খণিককথাৰণ্ণনা।</p>
<p class="centered">বাৰীসতিমো ৰগ্গো।</p></div>
<p class="chapter">২৩. তেৰীসতিমৰগ্গো</p>
<div class="chaptxt">
<p class="subhead">১. একাধিপ্পাযকথাৰণ্ণনা</p>
<p class="bodytext"><a name="para908"></a><span class="paranum">৯০৮</span>. ইদানি <a name="P0.0199"></a> <a name="V0.0282"></a> একাধিপ্পাযকথা নাম হোতি। তত্থ কারুঞ্ঞেন ৰা একেন অধিপ্পাযেন একাধিপ্পাযো, সংসারে ৰা একতো ভৰিস্সামাতি ইত্থিযা সদ্ধিং বুদ্ধপূজাদীনি কত্বা পণিধিৰসেন একো অধিপ্পাযো অস্সাতি একাধিপ্পাযো। এৰরূপো দ্বিন্নম্পি জনানং একাধিপ্পাযো মেথুনো ধম্মো পটিসেৰিতব্বোতি যেসং লদ্ধি, সেয্যথাপি অন্ধকানঞ্চেৰ ৰেতুল্লকানঞ্চ; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ যথাপাল়িমেৰ নিয্যাতীতি।</p>
<p class="centered">একাধিপ্পাযকথাৰণ্ণনা।</p>
<p class="subhead">২. অরহন্তৰণ্ণকথাৰণ্ণনা</p>
<p class="bodytext"><a name="para909"></a><span class="paranum">৯০৯</span>. ইদানি অরহন্তৰণ্ণকথা নাম হোতি। তত্থ ইরিযাপথসম্পন্নে আকপ্পসম্পন্নে পাপভিক্খূ দিস্বা ‘‘অরহন্তানং ৰণ্ণেন অমনুস্সা মেথুনং ধম্মং পটিসেৰন্তী’’তি যেসং লদ্ধি, সেয্যথাপি একচ্চানং উত্তরাপথকানং; তে সন্ধায পুচ্ছা সকৰাদিস্স, পটিঞ্ঞা ইতরস্স। সেসমেত্থ উত্তানত্থমেৰাতি।</p>
<p class="centered">অরহন্তৰণ্ণকথাৰণ্ণনা।</p>
<p class="subhead">৩-৭. ইস্সরিযকামকারিকাকথাৰণ্ণনা</p>
<p class="bodytext"><a name="para910-914"></a><span class="paranum">৯১০-৯১৪</span>. ইদানি <a name="M0.0284"></a> ইস্সরিযকামকারিকাকথা নাম হোতি। ছদ্দন্তজাতকাদীনি সন্ধায <a name="V0.0283"></a> ‘‘বোধিসত্তো ইস্সরিযকামকারিকাহেতু ৰিনিপাতং <a name="P0.0200"></a> গচ্ছতি, গব্ভসেয্যং ওক্কমতি, দুক্করকারিকং অকাসি, অপরন্তপং অকাসি, অঞ্ঞং সত্থারং উদ্দিসী’’তি যেসং লদ্ধি, সেয্যথাপি অন্ধকানং, তে সন্ধায পুচ্ছা সকৰাদিস্স, পটিঞ্ঞা ইতরস্স। সেসং পঠমকথাযং উত্তানত্থমেৰ। দুতিযকথাযং <span class="bld">ইদ্ধিমা</span>তি যদি ইস্সরিযকামকারিকাহেতু গচ্ছেয্য, ইদ্ধিযা গচ্ছেয্য, ন কম্মৰসেনাতি চোদনত্থং ৰুত্তং। ইতরো পন পঠমপঞ্হে ভাৰনামযং সন্ধায পটিক্খিপতি। দুতিযপঞ্হে পুঞ্ঞিদ্ধিং সন্ধায পটিজানাতি। ততিযকথাযং ইস্সরিযকামকারিকাহেতু নাম দুক্করকারিকা মিচ্ছাদিট্ঠিযা করিযতি। যদি চ সো তং করেয্য, সস্সতাদীনিপি গণ্হেয্যাতি চোদনত্থং <span class="bld">সস্সতো লোকো</span>তিআদি ৰুত্তং। চতুত্থকথাযম্পি এসেৰ নযোতি।</p>
<p class="centered">ইস্সরিযকামকারিকাকথাৰণ্ণনা।</p>
<p class="subhead">৮. পতিরূপকথাৰণ্ণনা</p>
<p class="bodytext"><a name="para915-916"></a><span class="paranum">৯১৫-৯১৬</span>. ইদানি রাগপতিরূপকথা নাম হোতি। তত্থ মেত্তাকরুণামুদিতাযো সন্ধায ‘‘ন রাগো রাগপতিরূপকো’’তি চ ইস্সামচ্ছরিযকুক্কুচ্চানি সন্ধায ‘‘ন দোসো দোসপতিরূপকো’’তি চ হসিতুপ্পাদং সন্ধায ‘‘ন মোহো মোহপতিরূপকো’’তি চ দুম্মঙ্কূনং পুগ্গলানং নিগ্গহং পেসলানং ভিক্খূনং অনুগ্গহং পাপগরহিতং কল্যাণপসংসং আযস্মতো পিলিন্দৰচ্ছস্স ৰসলৰাদং ভগৰতো খেল়াসকৰাদং মোঘপুরিসৰাদঞ্চ সন্ধায ‘‘ন কিলেসো কিলেসপতিরূপকো’’তি চ যেসং লদ্ধি, সেয্যথাপি অন্ধকানং; তে সন্ধায সব্বকথাসু পুচ্ছা সকৰাদিস্স, পটিঞ্ঞা ইতরস্স। অথ নং যস্মা ফস্সাদিপতিরূপকা নফস্সাদযো নাম নত্থি, তস্মা রাগাদিপতিরূপকা নরাগাদযোপি নত্থীতি <a name="M0.0285"></a> চোদেতুং <span class="bld">অত্থি ন ফস্সো</span>তিআদিমাহ <a name="P0.0201"></a>। ইতরো তেসং অভাৰা পটিক্খিপতি। সেসং সব্বত্থ উত্তানত্থমেৰাতি।</p>
<p class="centered">পতিরূপকথাৰণ্ণনা।</p>
<p class="subhead">৯. অপরিনিপ্ফন্নকথাৰণ্ণনা</p>
<p class="bodytext"><a name="para917-918"></a><span class="paranum">৯১৭-৯১৮</span>. ইদানি <a name="V0.0284"></a> অপরিনিপ্ফন্নকথা নাম হোতি। তত্থ –</p>
<p class="gatha1">‘‘দুক্খমেৰ হি সম্ভোতি, দুক্খং তিট্ঠতি ৰেতি চ।</p>
<p class="gathalast">নাঞ্ঞত্র দুক্খা সম্ভোতি, নাঞ্ঞং দুক্খা নিরুজ্ঝতী’’তি॥ (সং॰ নি॰ ১.১৭১) –</p>
<p class="bodytext">ৰচনং নিস্সায দুক্খঞ্ঞেৰ পরিনিপ্ফন্নং, সেসা খন্ধাযতনধাতুইন্দ্রিযধম্মা অপরিনিপ্ফন্নাতি যেসং লদ্ধি, সেয্যথাপি একচ্চানং উত্তরপথকানঞ্চেৰ হেতুৰাদানঞ্চ; তে সন্ধায <span class="bld">রূপং অপরিনিপ্ফন্ন</span>ন্তি পুচ্ছা সকৰাদিস্স, পটিঞ্ঞা ইতরস্স। অথ নং ‘‘সচে রূপং অপরিনিপ্ফন্নং, ন অনিচ্চাদিসভাৰং সিযা’’তি চোদেতুং <span class="bld">রূপং ন অনিচ্চ</span>ন্তিআদিমাহ। ইতরো তথারূপং রূপং অপস্সন্তো পটিক্খিপতি। সকৰাদী <span class="bld">ননু রূপং অনিচ্চ</span>ন্তিআদি ৰচনেন তস্স একং লদ্ধিং পটিসেধেত্বা দুতিযং পুচ্ছন্তো <span class="bld">দুক্খঞ্ঞেৰ পরিনিপ্ফন্ন</span>ন্তিআদিমাহ। অথস্স তম্পি লদ্ধিং পটিসেধেতুং <span class="bld">ন যদনিচ্চ</span>ন্তিআদিমাহ। তত্রাযং অধিপ্পাযো – ন কেৰলঞ্হি পঠমসচ্চমেৰ দুক্খং। যং পন কিঞ্চি অনিচ্চং, তং দুক্খমেৰ। রূপঞ্চ অনিচ্চং, তস্মা তম্পি পরিনিপ্ফন্নং। ইতি যং ত্বং ৰদেসি ‘‘রূপং অপরিনিপ্ফন্নং, দুক্খঞ্ঞেৰ পরিনিপ্ফন্ন’’ন্তি, তং নো ৰত রে ৰত্তব্বে ‘‘দুক্খঞ্ঞেৰ পরিনিপ্ফন্ন’’ন্তি। ৰেদনাদিমূলিকাদীসুপি যোজনাসু এসেৰ নযো। ধম্মাযতনধম্মধাতূসু পন ঠপেত্বা নিব্বানং সেসধম্মানং ৰসেন অনিচ্চতা ৰেদিতব্বা। ইন্দ্রিযানি অনিচ্চানেৰাতি।</p>
<p class="centered">অপরিনিপ্ফন্নকথাৰণ্ণনা।</p>
<p class="centered">তেৰীসতিমো ৰগ্গো।</p>
<p class="subhead">নিগমনকথা</p>
<p class="bodytext">এত্তাৰতা <a name="M0.0286"></a> <a name="P0.0202"></a> <a name="V0.0285"></a> চ –</p>
<p class="gatha1">পণ্ণাসকেহি চতূহি, তীহি ৰগ্গেহি চেৰ চ।</p>
<p class="gathalast">সঙ্গহেত্বা কথা সব্বা, ঊনতিসতভেদনা॥</p>
<p class="gatha1">কথাৰত্থুপ্পকরণং, কথামগ্গেসু কোৰিদো।</p>
<p class="gathalast">যং জিনো দেসযি তস্স, নিট্ঠিতা অত্থৰণ্ণনা॥</p>
<p class="gatha1">ইমং তেরসমত্তেহি, ভাণৰারেহি তন্তিযা।</p>
<p class="gathalast">চিরট্ঠিতত্থং ধম্মস্স, সঙ্খরোন্তেন যং মযা॥</p>
<p class="gatha1">যং পত্তং কুসলং তেন, লোকোযং সনরামরো।</p>
<p class="gathalast">ধম্মরাজস্স সদ্ধম্ম-রসমেৰাধিগচ্ছতূতি॥</p>
<p class="centered">কথাৰত্থু-অট্ঠকথা নিট্ঠিতা।</p></div>
<div end="ed" class="end"></div>`

document.getElementById('loaddata').innerHTML = atth_3_5 
searchhelper()
bookhelper()
var chapterhelper = document.createElement('script')
chapterhelper.src = `chaptertoggle.js`
loaddata.appendChild(chapterhelper)