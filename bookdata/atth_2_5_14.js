var atth_2_5_14 = `
<div id="table_main">
<div id="table_name">সূচিপত্র</div></div>
<p class="namo">॥ নমো তস্স ভগৰতো অরহতো সম্মাসম্বুদ্ধস্স॥</p>
<p class="bookname">জাতক-অট্ঠকথা (দুতিযো ভাগো)</p>
<p class="chapter">২. দুকনিপাতো</p>
<div class="chaptxt">
<p class="title">১. দল়্হৰগ্গো</p>
<p class="hangnum">  </p>
<p class="subhead"> ১৫১] ১. রাজোৰাদজাতকৰণ্ণনা</p>
<p class="bodytext"><span class="bld">দল়্হং</span> <a name="V2.0001"></a> <a name="M2.0001"></a> <a name="P2.0001"></a> <span class="bld">দল়্হস্স খিপতী</span>তি ইদং সত্থা জেতৰনে ৰিহরন্তো রাজোৰাদং আরব্ভ কথেসি। সো <span class="bld">তেসকুণজাতকে</span> (জা॰ ২.১৭.১ আদযো) আৰি ভৰিস্সতি। একস্মিং পন দিৰসে কোসলরাজা একং অগতিগতং দুব্বিনিচ্ছযং অড্ডং ৰিনিচ্ছিনিত্বা ভুত্তপাতরাসো অল্লহত্থোৰ অলঙ্কতরথং অভিরুয্হ সত্থু সন্তিকং গন্ত্বা ফুল্লপদুমসস্সিরিকেসু পাদেসু নিপতিত্বা সত্থারং ৰন্দিত্বা একমন্তং নিসীদি। অথ নং সত্থা এতদৰোচ – ‘‘হন্দ কুতো নু ত্বং, মহারাজ, আগচ্ছসি দিৰা দিৰস্সা’’তি। ‘‘ভন্তে, অজ্জ একং অগতিগতং দুব্বিনিচ্ছযং অড্ডং ৰিনিচ্ছিনন্তো <a name="V2.0002"></a> ওকাসং অলভিত্বা ইদানি তং তীরেত্বা ভুঞ্জিত্বা অল্লহত্থোৰ তুম্হাকং উপট্ঠানং আগতোম্হী’’তি। সত্থা ‘‘মহারাজ, ধম্মেন সমেন অড্ডৰিনিচ্ছযং নাম কুসলং, সগ্গমগ্গো এস। অনচ্ছরিযং খো পনেতং, যং তুম্হে মাদিসস্স সব্বঞ্ঞুবুদ্ধস্স সন্তিকা ওৰাদং লভমানা ধম্মেন সমেন অড্ডং ৰিনিচ্ছিনেয্যাথ। এতদেৰ অচ্ছরিযং, যং পুব্বে রাজানো অসব্বঞ্ঞূনম্পি পণ্ডিতানং ৰচনং সুত্বা ধম্মেন সমেন <a name="M2.0002"></a> অড্ডং ৰিনিচ্ছিনন্তা চত্তারি অগতিগমনানি ৰজ্জেত্বা দস রাজধম্মে অকোপেত্বা ধম্মেন রজ্জং কারেত্বা সগ্গপুরং পূরযমানা অগমিংসূ’’তি ৰত্বা তেন যাচিতো অতীতং আহরি।</p>
<p class="bodytext">অতীতে <a name="P2.0002"></a> বারাণসিযং ব্রহ্মদত্তে রজ্জং কারেন্তে বোধিসত্তো তস্স অগ্গমহেসিযা কুচ্ছিস্মিং পটিসন্ধিং গহেত্বা লদ্ধগব্ভপরিহারো সোত্থিনা মাতুকুচ্ছিম্হা নিক্খমি। নামগ্গহণদিৰসে পনস্স ‘‘ব্রহ্মদত্তকুমারো’’ত্বেৰ নামং অকংসু। সো অনুপুব্বেন ৰযপ্পত্তো সোল়সৰস্সকালে তক্কসিলং গন্ত্বা সব্বসিপ্পেসু নিপ্ফত্তিং পত্বা পিতু অচ্চযেন রজ্জে পতিট্ঠায ধম্মেন সমেন রজ্জং কারেসি, ছন্দাদিৰসেন অগন্ত্বা ৰিনিচ্ছযং অনুসাসি। তস্মিং এৰং ধম্মেন রজ্জং কারেন্তে অমচ্চাপি ধম্মেনেৰ ৰোহারং ৰিনিচ্ছিনিংসু। ৰোহারেসু ধম্মেন ৰিনিচ্ছযমানেসু কূটড্ডকারকা নাম নাহেসুং, তেসং অভাৰা অড্ডত্থায রাজঙ্গণে উপরৰো পচ্ছিজ্জি। অমচ্চা দিৰসম্পি ৰিনিচ্ছযট্ঠানে নিসীদিত্বা কঞ্চি ৰিনিচ্ছযত্থায আগচ্ছন্তং অদিস্বা উট্ঠায পক্কমন্তি, ৰিনিচ্ছযট্ঠানং ছড্ডেতব্বভাৰং পাপুণি।</p>
<p class="bodytext">বোধিসত্তো চিন্তেসি – ‘‘মযি ধম্মেন রজ্জং কারেন্তে ৰিনিচ্ছযট্ঠানং আগচ্ছন্তা নাম নত্থি, উপরৰো পচ্ছিজ্জি, ৰিনিচ্ছযট্ঠানং ছড্ডেতব্বভাৰং পত্তং, ইদানি মযা অত্তনো অগুণং পরিযেসিতুং ৰট্টতি ‘অযং নাম মে অগুণো’তি সুত্বা তং পহায গুণেসুযেৰ ৰত্তিস্সামী’’তি। ততো পট্ঠায ‘‘অত্থি নু খো মে কোচি অগুণৰাদী’’তি পরিগ্গণ্হন্তো অন্তোৰল়ঞ্জকানং অন্তরে কঞ্চি অগুণৰাদিং অদিস্বা অত্তনো গুণকথমেৰ সুত্বা ‘‘এতে ময্হং ভযেনাপি অগুণং অৰত্বা গুণমেৰ ৰদেয্যু’’ন্তি বহিৰল়ঞ্জনকে পরিগ্গণ্হন্তো তত্থাপি অদিস্বা অন্তোনগরে পরিগ্গণ্হি। বহিনগরে চতূসু দ্বারেসু চতুগামকে পরিগ্গণ্হি। তত্থাপি কঞ্চি অগুণৰাদিং অদিস্বা অত্তনো গুণকথমেৰ সুত্বা ‘‘জনপদং পরিগ্গণ্হিস্সামী’’তি অমচ্চে রজ্জং পটিচ্ছাপেত্বা রথং আরুয্হ সারথিমেৰ গহেত্বা অঞ্ঞাতকৰেসেন নগরা নিক্খমিত্বা জনপদং পরিগ্গণ্হমানো যাৰ পচ্চন্তভূমিং গন্ত্বা কঞ্চি অগুণৰাদিং <a name="P2.0003"></a> অদিস্বা অত্তনো গুণকথমেৰ সুত্বা পচ্চন্তসীমতো মহামগ্গেন নগরাভিমুখোযেৰ নিৰত্তি।</p>
<p class="bodytext">তস্মিং <a name="V2.0003"></a> <a name="M2.0003"></a> পন কালে বল্লিকো নাম কোসলরাজাপি ধম্মেন রজ্জং কারেন্তো অগুণকথং গৰেসন্তো হুত্বা অন্তোৰল়ঞ্জকাদীসু অগুণৰাদিং অদিস্বা অত্তনো গুণকথমেৰ সুত্বা জনপদং পরিগ্গণ্হন্তো তং পদেসং অগমাসি। তে উভোপি একস্মিং নিন্নট্ঠানে সকটমগ্গে অভিমুখা অহেসুং, রথস্স উক্কমনট্ঠানং নত্থি। অথ বল্লিকরঞ্ঞো সারথি বারাণসিরঞ্ঞো সারথিং ‘‘তৰ রথং উক্কমাপেহী’’তি আহ। সোপি ‘‘অম্ভো সারথি, তৰ রথং উক্কমাপেহি, ইমস্মিং রথে বারাণসিরজ্জসামিকো ব্রহ্মদত্তমহারাজা নিসিন্নো’’তি আহ। ইতরোপি নং ‘‘অম্ভো সারথি, ইমস্মিং রথে কোসলরজ্জসামিকো বল্লিকমহারাজা নিসিন্নো, তৰ রথং উক্কমাপেত্বা অম্হাকং রঞ্ঞো রথস্স ওকাসং দেহী’’তি আহ। বারাণসিরঞ্ঞো সারথি ‘‘অযম্পি কির রাজাযেৰ, কিং নু খো কাতব্ব’’ন্তি চিন্তেন্তো ‘‘অত্থেসো উপাযো’’তি ৰযং পুচ্ছিত্বা ‘‘দহরস্স রথং উক্কমাপেত্বা মহল্লকস্স ওকাসং দাপেস্সামী’’তি সন্নিট্ঠানং কত্বা তং সারথিং কোসলরঞ্ঞো ৰযং পুচ্ছিত্বা পরিগ্গণ্হন্তো উভিন্নম্পি সমানৰযভাৰং ঞত্বা রজ্জপরিমাণং বলং ধনং যসং জাতিং গোত্তং কুলপদেসন্তি সব্বং পুচ্ছিত্বা ‘‘উভোপি তিযোজনসতিকস্স রজ্জস্স সামিনো সমানবলধনযসজাতিগোত্তকুলপদেসা’’তি ঞত্বা ‘‘সীলৰন্তস্স ওকাসং দস্সামী’’তি চিন্তেত্বা ‘‘ভো সারথি, তুম্হাকং রঞ্ঞো সীলাচারো কীদিসো’’তি পুচ্ছি। সো ‘‘অযঞ্চ অযঞ্চ অম্হাকং রঞ্ঞো সীলাচারো’’তি অত্তনো রঞ্ঞো অগুণমেৰ গুণতো পকাসেন্তো পঠমং গাথমাহ –</p>
<p class="hangnum"><a name="para1"></a><span class="paranum">১</span>.</p>
<p class="gatha1"> ‘‘দল়্হং দল়্হস্স খিপতি, বল্লিকো মুদুনা মুদুং।</p>
<p class="gatha2">সাধুম্পি সাধুনা জেতি, অসাধুম্পি অসাধুনা।</p>
<p class="gathalast">এতাদিসো অযং রাজা, মগ্গা উয্যাহি সারথী’’তি॥</p>
<p class="bodytext">তত্থ <a name="P2.0004"></a> <span class="bld">দল়্হং দল়্হস্স খিপতী</span>তি যো দল়্হো হোতি বলৰদল়্হেন পহারেন ৰা ৰচনেন ৰা জিনিতব্বো, তস্স দল়্হমেৰ পহারং ৰা ৰচনং ৰা খিপতি। এৰং দল়্হোৰ হুত্বা তং জিনাতীতি দস্সেতি। <span class="bld">বল্লিকো</span>তি তস্স রঞ্ঞো নামং। <span class="bld">মুদুনা মুদু</span>ন্তি মুদুপুগ্গলং সযম্পি মুদু হুত্বা মুদুনাৰ উপাযেন জিনাতি। <span class="bld">সাধুম্পি সাধুনা জেতী</span>তি যে সাধূ সপ্পুরিসা, তে সযম্পি সাধু হুত্বা সাধুনাৰ <a name="M2.0004"></a> উপাযেন জিনাতি। <span class="bld">অসাধুম্পি অসাধুনা</span>তি যে পন অসাধূ, তে সযম্পি অসাধু হুত্বা অসাধুনাৰ উপাযেন জিনাতীতি দস্সেতি। <span class="bld">এতাদিসো অযং রাজা</span>তি অযং অম্হাকং কোসলরাজা সীলাচারেন এৰরূপো। <span class="bld">মগ্গা উয্যাহি সারথী</span>তি অত্তনো রথং মগ্গা উক্কমাপেত্বা উয্যাহি, উপ্পথেন যাহি, অম্হাকং রঞ্ঞো মগ্গং দেহীতি ৰদতি।</p>
<p class="bodytext">অথ <a name="V2.0004"></a> নং বারাণসিরঞ্ঞো সারথি ‘‘অম্ভো, কিং পন তযা অত্তনো রঞ্ঞো গুণকথা কথিতা’’তি ৰত্বা ‘‘আমা’’তি ৰুত্তে ‘‘যদি পন এতে গুণাতি ৰদসি, অগুণা পন কীদিসী’’তি ৰত্বা ‘‘এতে তাৰ অগুণা হোন্তু, তুম্হাকং পন রঞ্ঞো কীদিসো গুণো’’তি ৰুত্তে ‘‘তেন হি সুণাহী’’তি দুতিযং গাথমাহ –</p>
<p class="hangnum"><a name="para2"></a><span class="paranum">২</span>.</p>
<p class="gatha1"> ‘‘অক্কোধেন জিনে কোধং, অসাধুং সাধুনা জিনে।</p>
<p class="gatha2">জিনে কদরিযং দানেন, সচ্চেনালিকৰাদিনং।</p>
<p class="gathalast">এতাদিসো অযং রাজা, মগ্গা উয্যাহি সারথী’’তি॥</p>
<p class="bodytext">তত্থ <span class="bld">এতাদিসো</span>তি এতেহি ‘‘অক্কোধেন জিনে কোধ’’ন্তিআদিৰসেন ৰুত্তেহি গুণেহি সমন্নাগতো। অযঞ্হি কুদ্ধং পুগ্গলং সযং অক্কোধো হুত্বা অক্কোধেন জিনাতি, অসাধুং পন সযং সাধু হুত্বা সাধুনাৰ উপাযেন জিনাতি, কদরিযং থদ্ধমচ্ছরিং সযং দাযকো হুত্বা দানেন জিনাতি। <span class="bld">সচ্চেনালিকৰাদিন</span>ন্তি মুসাৰাদিং সযং সচ্চৰাদী হুত্বা সচ্চেন জিনাতি। <span class="bld">মগ্গা উয্যাহি সারথী</span>তি, সম্ম সারথি, মগ্গতো অপগচ্ছ। এৰংৰিধসীলাচারগুণযুত্তস্স অম্হাকং রঞ্ঞো মগ্গং দেহি, অম্হাকং রাজা মগ্গস্স অনুচ্ছৰিকোতি।</p>
<p class="bodytext">এৰং ৰুত্তে বল্লিকরাজা চ সারথি চ উভোপি রথা ওতরিত্বা অস্সে মোচেত্বা রথং অপনেত্বা বারাণসিরঞ্ঞো মগ্গং অদংসু। বারাণসিরাজা বল্লিকরঞ্ঞো ‘‘রঞ্ঞা নাম ইদঞ্চিদঞ্চ কাতুং <a name="P2.0005"></a> ৰট্টতী’’তি ওৰাদং দত্বা বারাণসিং গন্ত্বা দানাদীনি পুঞ্ঞানি কত্বা জীৰিতপরিযোসানে সগ্গপুরং পূরেসি। বল্লিকরাজাপি তস্স ওৰাদং গহেত্বা জনপদং পরিগ্গহেত্বা অত্তনো অগুণৰাদিং অদিস্বাৰ সকনগরং গন্ত্বা দানাদীনি পুঞ্ঞানি কত্বা জীৰিতপরিযোসানে সগ্গপুরমেৰ পূরেসি।</p>
<p class="bodytext">সত্থা <a name="M2.0005"></a> কোসলরাজস্স ওৰাদত্থায ইমং ধম্মদেসনং আহরিত্বা জাতকং সমোধানেসি – ‘‘তদা বল্লিকরঞ্ঞো সারথি মোগ্গল্লানো অহোসি, বল্লিকরাজা আনন্দো, বারাণসিরঞ্ঞো সারথি সারিপুত্তো, বারাণসিরাজা পন অহমেৰ অহোসি’’ন্তি।</p>
<p class="centered">রাজোৰাদজাতকৰণ্ণনা পঠমা।</p>
<p class="hangnum">  </p>
<p class="subhead"> ১৫২] ২. সিঙ্গালজাতকৰণ্ণনা</p>
<p class="bodytext"><span class="bld">অসমেক্খিতকম্মন্ত</span>ন্তি <a name="V2.0005"></a> ইদং সত্থা কূটাগারসালাযং ৰিহরন্তো ৰেসালিৰাসিকং একং ন্হাপিতপুত্তং আরব্ভ কথেসি। তস্স কির পিতা রাজূনং রাজোরোধানং রাজকুমারানং রাজকুমারিকানঞ্চ মস্সুকরণকেসসণ্ঠপনঅট্ঠপদট্ঠপনাদীনি সব্বকিচ্চানি করোতি সদ্ধো পসন্নো তিসরণগতো সমাদিন্নপঞ্চসীলো, অন্তরন্তরে সত্থু ধম্মং সুণন্তো কালং ৰীতিনামেতি। সো একস্মিং দিৰসে রাজনিৰেসনে কম্মং কাতুং গচ্ছন্তো অত্তনো পুত্তং গহেত্বা গতো। সো তত্থ একং দেৰচ্ছরাপটিভাগং অলঙ্কতপটিযত্তং লিচ্ছৰিকুমারিকং দিস্বা কিলেসৰসেন পটিবদ্ধচিত্তো হুত্বা পিতরা সদ্ধিং রাজনিৰেসনা নিক্খমিত্বা ‘‘এতং কুমারিকং লভমানো জীৰিস্সামি, অলভমানস্স মে এত্থেৰ মরণ’’ন্তি আহারুপচ্ছেদং কত্বা মঞ্চকং পরিস্সজিত্বা নিপজ্জি।</p>
<p class="bodytext">অথ নং পিতা উপসঙ্কমিত্বা ‘‘তাত, অৰত্থুম্হি ছন্দরাগং মা করি, হীনজচ্চো ত্বং ন্হাপিতপুত্তো, লিচ্ছৰিকুমারিকা খত্তিযধীতা জাতিসম্পন্না, ন সা তুয্হং অনুচ্ছৰিকা, অঞ্ঞং তে জাতিগোত্তেহি সদিসং কুমারিকং আনেস্সামী’’তি আহ। সো পিতু কথং ন গণ্হি। অথ নং মাতা ভাতা ভগিনী চূল়পিতা চূল়মাতাতি সব্বেপি ঞাতকা চেৰ মিত্তসুহজ্জা চ সন্নিপতিত্বা সঞ্ঞাপেন্তাপি সঞ্ঞাপেতুং নাসক্খিংসু। সো তত্থেৰ সুস্সিত্বা পরিসুস্সিত্বা জীৰিতক্খযং পাপুণি। অথস্স পিতা সরীরকিচ্চপেতকিচ্চানি কত্বা তনুসোকো <a name="P2.0006"></a> ‘‘সত্থারং ৰন্দিস্সামী’’তি বহুং গন্ধমালাৰিলেপনং গহেত্বা মহাৰনং গন্ত্বা সত্থারং পূজেত্বা ৰন্দিত্বা একমন্তং নিসিন্নো ‘‘কিং নু খো, উপাসক, বহূনি দিৰসানি ন দিস্সসী’’তি ৰুত্তে তমত্থং আরোচেসি। সত্থা ‘‘ন খো, উপাসক, ইদানেৰ তৰ পুত্তো অৰত্থুস্মিং <a name="M2.0006"></a> ছন্দরাগং উপ্পাদেত্বা ৰিনাসং পাপুণি, পুব্বেপি পত্তোযেৰা’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে সীহযোনিযং নিব্বত্তি। তস্স ছ কনিট্ঠভাতরো একা চ ভগিনী অহোসি, সব্বেপি কঞ্চনগুহাযং ৰসন্তি। তস্সা পন গুহায অৰিদূরে রজতপব্বতে একা ফলিকগুহা অত্থি, তত্থেকো সিঙ্গালো ৰসতি। অপরভাগে সীহানং মাতাপিতরো কালমকংসু। তে ভগিনিং সীহপোতিকং কঞ্চনগুহাযং ঠপেত্বা গোচরায পক্কমিত্বা মংসং আহরিত্বা তস্সা দেন্তি। সো সিঙ্গালো তং সীহপোতিকং দিস্বা পটিবদ্ধচিত্তো অহোসি। তস্সা পন মাতাপিতূনং ধরমানকালে ওকাসং নালত্থ, সো সত্তন্নম্পি তেসং গোচরায পক্কন্তকালে ফলিকগুহায ওতরিত্বা কঞ্চনগুহায দ্বারং গন্ত্বা সীহপোতিকায <a name="V2.0006"></a> পুরতো লোকামিসপটিসংযুত্তং এৰরূপং রহস্সকথং কথেসি – ‘‘সীহপোতিকে, অহম্পি চতুপ্পদো, ত্বম্পি চতুপ্পদা, ত্বং মে পজাপতী হোহি, অহং তে পতি ভৰিস্সামি, তে মযং সমগ্গা সম্মোদমানা ৰসিস্সাম, ত্বং ইতো পট্ঠায মং কিলেসৰসেন সঙ্গণ্হাহী’’তি। সা তস্স ৰচনং সুত্বা চিন্তেসি – ‘‘অযং সিঙ্গালো চতুপ্পদানং অন্তরে হীনো পটিকুট্ঠো চণ্ডালসদিসো, মযং উত্তমরাজকুলসম্মতা, এস খো মযা সদ্ধিং অসব্ভিং অননুচ্ছৰিকং কথং কথেতি, অহং এৰরূপং কথং সুত্বা জীৰিতেন কিং করিস্সামি, নাসাৰাতং সন্নিরুজ্ঝিত্বা মরিস্সামী’’তি। অথস্সা এতদহোসি – ‘‘ময্হং এৰমেৰ মরণং অযুত্তং, ভাতিকা তাৰ মে আগচ্ছন্তু, তেসং কথেত্বা <a name="P2.0007"></a> মরিস্সামী’’তি। সিঙ্গালোপি তস্সা সন্তিকা পটিৰচনং অলভিত্বা ‘‘ইদানি এসা ময্হং কুজ্ঝতী’’তি দোমনস্সপ্পত্তো ফলিকগুহাযং পৰিসিত্বা নিপজ্জি।</p>
<p class="bodytext">অথেকো সীহপোতকো মহিংসৰারণাদীসু অঞ্ঞতরং ৰধিত্বা মংসং খাদিত্বা ভগিনিযা ভাগং আহরিত্বা ‘‘অম্ম, মংসং খাদস্সূ’’তি আহ। ‘‘ভাতিক, নাহং মংসং খাদামি, মরিস্সামী’’তি। ‘‘কিং কারণা’’তি? সা তং পৰত্তিং আচিক্খি। ‘‘ইদানি কহং সো সিঙ্গালো’’তি চ ৰুত্তে ফলিকগুহাযং নিপন্নং সিঙ্গালং ‘‘আকাসে নিপন্নো’’তি মঞ্ঞমানা ‘‘ভাতিক, কিং ন পস্সসি, এসো রজতপব্বতে আকাসে নিপন্নো’’তি। সীহপোতকো তস্স ফলিকগুহাযং নিপন্নভাৰং অজানন্তো ‘‘আকাসে নিপন্নো’’তি সঞ্ঞী <a name="M2.0007"></a> হুত্বা ‘‘মারেস্সামি ন’’ন্তি সীহৰেগেন পক্খন্দিত্বা ফলিকগুহং হদযেনেৰ পহরি। সো হদযেন ফলিতেন তত্থেৰ জীৰিতক্খযং পত্বা পব্বতপাদে পতি। অথাপরো আগচ্ছি, সা তস্সপি তথেৰ কথেসি। সোপি তথেৰ কত্বা জীৰিতক্খযং পত্বা পব্বতপাদে পতি।</p>
<p class="bodytext">এৰং ছসুপি ভাতিকেসু মতেসু সব্বপচ্ছা বোধিসত্তো আগচ্ছি। সা তস্সপি তং কারণং আরোচেত্বা ‘‘ইদানি সো কুহি’’ন্তি ৰুত্তে ‘‘এসো রজতপব্বতমত্থকে আকাসে নিপন্নো’’তি আহ। বোধিসত্তো চিন্তেসি – ‘‘সিঙ্গালানং আকাসে পতিট্ঠা নাম নত্থি, ফলিকগুহাযং নিপন্নকো ভৰিস্সতী’’তি। সো পব্বতপাদং ওতরিত্বা ছ ভাতিকে মতে দিস্বা ‘‘ইমে অত্তনো বালতায পরিগ্গণ্হনপঞ্ঞায অভাৰেন ফলিকগুহভাৰং অজানিত্বা হদযেন পহরিত্বা মতা ভৰিস্সন্তি, অসমেক্খিত্বা অতিতুরিতং করোন্তানং কম্মং নাম এৰরূপং হোতী’’তি ৰত্বা পঠমং গাথমাহ –</p>
<p class="hangnum"><a name="para3"></a><span class="paranum">৩</span>.</p>
<p class="gatha1"> ‘‘অসমেক্খিতকম্মন্তং, তুরিতাভিনিপাতিনং।</p>
<p class="gathalast">সানি কম্মানি তপ্পেন্তি, উণ্হংৰজ্ঝোহিতং মুখে’’তি॥</p>
<p class="bodytext">তত্থ <a name="V2.0007"></a> <a name="P2.0008"></a> <span class="bld">অসমেক্খিতকম্মন্তং, তুরিতাভিনিপাতিন</span>ন্তি যো পুগ্গলো যং কম্মং কত্তুকামো হোতি, তত্থ দোসং অসমেক্খিত্বা অনুপধারেত্বা তুরিতো হুত্বা ৰেগেনেৰ তং কম্মং কাতুং অভিনিপততি পক্খন্দতি পটিপজ্জতি, তং অসমেক্খিতকম্মন্তং তুরিতাভিনিপাতিনং এৰং সানি কম্মানি তপ্পেন্তি, সোচেন্তি কিলমেন্তি। যথা কিং? <span class="bld">উণ্হংৰজ্ঝোহিতং মুখে</span>তি, যথা ভুঞ্জন্তেন ‘‘ইদং সীতলং ইদং উণ্হ’’ন্তি অনুপধারেত্বা উণ্হং অজ্ঝোহরণীযং মুখে অজ্ঝোহরিতং ঠপিতং মুখম্পি কণ্ঠম্পি কুচ্ছিম্পি দহতি সোচেতি কিলমেতি, এৰং তথারূপং পুগ্গলং সানি কম্মানি তপ্পেন্তি।</p>
<p class="bodytext">ইতি সো সীহো ইমং গাথং ৰত্বা ‘‘মম ভাতিকা অনুপাযকুসলতায ‘সিঙ্গালং মারেস্সামা’তি অতিৰেগেন পক্খন্দিত্বা সযং মতা, অহং পন এৰরূপং অকত্বা সিঙ্গালস্স ফলিকগুহাযং নিপন্নস্সেৰ হদযং ফালেস্সামী’’তি সিঙ্গালস্স আরোহনওরোহনমগ্গং সল্লক্খেত্বা তদভিমুখো হুত্বা তিক্খত্তুং সীহনাদং নদি, পথৰিযা সদ্ধিং আকাসং একনিন্নাদং অহোসি। সিঙ্গালস্স ফলিকগুহাযং নিপন্নস্সেৰ সীততসিতস্স হদযং ফলি, সো তত্থেৰ জীৰিতক্খযং পাপুণি।</p>
<p class="bodytext">সত্থা <a name="M2.0008"></a> ‘‘এৰং সো সিঙ্গালো সীহনাদং সুত্বা জীৰিতক্খযং পত্তো’’তি ৰত্বা অভিসম্বুদ্ধো হুত্বা দুতিযং গাথমাহ –</p>
<p class="hangnum"><a name="para4"></a><span class="paranum">৪</span>.</p>
<p class="gatha1"> ‘‘সীহো চ সীহনাদেন, দদ্দরং অভিনাদযি।</p>
<p class="gatha2">সুত্বা সীহস্স নিগ্ঘোসং, সিঙ্গালো দদ্দরে ৰসং।</p>
<p class="gathalast">ভীতো সন্তাসমাপাদি, হদযঞ্চস্স অপ্ফলী’’তি॥</p>
<p class="bodytext">তত্থ <span class="bld">সীহো</span>তি চত্তারো সীহা – তিণসীহো, পণ্ডুসীহো, কাল়সীহো, সুরত্তহত্থপাদো কেসরসীহোতি। তেসু কেসরসীহো ইধ অধিপ্পেতো। <span class="bld">দদ্দরং অভিনাদযী</span>তি তেন অসনিপাতসদ্দসদিসেন ভেরৰতরেন সীহনাদেন তং রজতপব্বতং অভিনাদযি একনিন্নাদং অকাসি। <span class="bld">দদ্দরে ৰস</span>ন্তি ফলিকমিস্সকে রজতপব্বতে ৰসন্তো। <span class="bld">ভীতো সন্তাসমাপাদী</span>তি মরণভযেন ভীতো চিত্তুত্রাসং আপাদি। <span class="bld">হদযঞ্চস্স অপ্ফলী</span>তি তেন চস্স ভযেন হদযং ফলীতি।</p>
<p class="bodytext">এৰং <a name="V2.0008"></a> <a name="P2.0009"></a> সীহো সিঙ্গালং জীৰিতক্খযং পাপেত্বা ভাতরো একস্মিং ঠানে পটিচ্ছাদেত্বা তেসং মতভাৰং ভগিনিযা আচিক্খিত্বা তং সমস্সাসেত্বা যাৰজীৰং কঞ্চনগুহাযং ৰসিত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উপাসকো সোতাপত্তিফলে পতিট্ঠহি। ‘‘তদা সিঙ্গালো ন্হাপিতপুত্তো অহোসি, সীহপোতিকা লিচ্ছৰিকুমারিকা, ছ কনিট্ঠভাতরো অঞ্ঞতরথেরা অহেসুং, জেট্ঠভাতিকসীহো পন অহমেৰ অহোসি’’ন্তি।</p>
<p class="centered">সিঙ্গালজাতকৰণ্ণনা দুতিযা।</p>
<p class="hangnum">  </p>
<p class="subhead"> ১৫৩] ৩. সূকরজাতকৰণ্ণনা</p>
<p class="bodytext"><span class="bld">চতুপ্পদো অহং, সম্মা</span>তি ইদং সত্থা জেতৰনে ৰিহরন্তো অঞ্ঞতরং মহল্লকত্থেরং আরব্ভ কথেসি। একস্মিঞ্হি দিৰসে রত্তিং ধম্মস্সৰনে ৰত্তমানে সত্থরি গন্ধকুটিদ্বারে রমণীযে সোপানফলকে ঠত্বা ভিক্খুসঙ্ঘস্স সুগতোৰাদং দত্বা গন্ধকুটিং পৰিট্ঠে ধম্মসেনাপতি সত্থারং ৰন্দিত্বা অত্তনো পরিৰেণং অগমাসি। মহামোগ্গল্লানোপি পরিৰেণমেৰ গন্ত্বা <a name="M2.0009"></a> মুহুত্তং ৰিস্সমিত্বা থেরস্স সন্তিকং আগন্ত্বা পঞ্হং পুচ্ছি, পুচ্ছিতপুচ্ছিতং ধম্মসেনাপতি গগনতলে পুণ্ণচন্দং উট্ঠাপেন্তো ৰিয ৰিস্সজ্জেত্বা পাকটমকাসি। চতস্সোপি পরিসা ধম্মং সুণমানা নিসীদিংসু। তত্থেকো মহল্লকত্থেরো চিন্তেসি – ‘‘সচাহং ইমিস্সা পরিসায মজ্ঝে সারিপুত্তং আলুল়েন্তো পঞ্হং পুচ্ছিস্সামি, অযং মে পরিসা ‘বহুস্সুতো অয’ন্তি ঞত্বা সক্কারসম্মানং করিস্সতী’’তি পরিসন্তরা উট্ঠায থেরং উপসঙ্কমিত্বা একমন্তং ঠত্বা ‘‘আৰুসো সারিপুত্ত, মযম্পি তং একং পঞ্হং পুচ্ছাম, অম্হাকম্পি ওকাসং করোহি, দেহি মে ৰিনিচ্ছযং আৰেধিকায ৰা নিৰেধিকায ৰা নিগ্গহে ৰা পগ্গহে ৰা ৰিসেসে ৰা পটিৰিসেসে ৰা’’তি আহ। থেরো তং ওলোকেত্বা ‘‘অযং মহল্লকো ইচ্ছাচারে ঠিতো তুচ্ছো ন কিঞ্চি জানাতী’’তি তেন সদ্ধিং অকথেত্বাৰ লজ্জমানো বীজনিং ঠপেত্বা আসনা ওতরিত্বা পরিৰেণং <a name="P2.0010"></a> পাৰিসি, মোগ্গল্লানত্থেরোপি অত্তনো পরিৰেণমেৰ অগমাসি।</p>
<p class="bodytext">মনুস্সা উট্ঠায ‘‘গণ্হথেতং তুচ্ছমহল্লকং, মধুরধম্মস্সৰনং নো সোতুং ন অদাসী’’তি অনুবন্ধিংসু। সো পলাযন্তো ৰিহারপচ্চন্তে ভিন্নপদরায ৰচ্চকুটিযা পতিত্বা গূথমক্খিতো অট্ঠাসি। মনুস্সা তং দিস্বা ৰিপ্পটিসারিনো হুত্বা সত্থু সন্তিকং অগমংসু। সত্থা তে দিস্বা ‘‘কিং <a name="V2.0009"></a> উপাসকা অৰেলায আগতত্থা’’তি পুচ্ছি, মনুস্সা তমত্থং আরোচেসুং। সত্থা ‘‘ন খো উপাসকা ইদানেৰেস মহল্লকো উপ্পিলাৰিতো হুত্বা অত্তনো বলং অজানিত্বা মহাবলেহি সদ্ধিং পযোজেত্বা গূথমক্খিতো জাতো, পুব্বেপেস উপ্পিলাৰিতো হুত্বা অত্তনো বলং অজানিত্বা মহাবলেহি সদ্ধিং পযোজেত্বা গূথমক্খিতো অহোসী’’তি ৰত্বা তেহি যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সীহো হুত্বা হিমৰন্তপদেসে পব্বতগুহায ৰাসং কপ্পেসি। তস্সা অৰিদূরে একং সরং নিস্সায বহূ সূকরা নিৰাসং কপ্পেসুং। তমেৰ সরং নিস্সায তাপসাপি পণ্ণসালাসু ৰাসং কপ্পেসুং। অথেকদিৰসং সীহো মহিংসৰারণাদীসু অঞ্ঞতরং ৰধিত্বা যাৰদত্থং মংসং খাদিত্বা তং সরং ওতরিত্বা পানীযং পিৰিত্বা উত্তরি। তস্মিং খণে একো থূলসূকরো তং সরং নিস্সায গোচরং গণ্হাতি। সীহো তং দিস্বা ‘‘অঞ্ঞং একদিৰসং <a name="M2.0010"></a> ইমং খাদিস্সামি, মং খো পন দিস্বা পুন ন আগচ্ছেয্যা’’তি তস্স অনাগমনভযেন সরতো উত্তরিত্বা একেন পস্সেন গন্তুং আরভি। সূকরো ওলোকেত্বা ‘‘এস মং দিস্বা মম ভযেন উপগন্তুং অসক্কোন্তো ভযেন পলাযতি, অজ্জ মযা ইমিনা সীহেন সদ্ধিং পযোজেতুং ৰট্টতী’’তি সীসং উক্খিপিত্বা তং যুদ্ধত্থায অব্হযন্তো পঠমং গাথমাহ –</p>
<p class="hangnum"><a name="para5"></a><span class="paranum">৫</span>.</p>
<p class="gatha1"> ‘‘চতুপ্পদো অহং সম্ম, ত্বম্পি সম্ম চতুপ্পদো।</p>
<p class="gathalast">এহি সম্ম নিৰত্তস্সু, কিং নু ভীতো পলাযসী’’তি॥</p>
<p class="bodytext">সীহো <a name="P2.0011"></a> তস্স কথং সুত্বা ‘‘সম্ম সূকর, অজ্জ অম্হাকং তযা সদ্ধিং সঙ্গামো নত্থি, ইতো পন সত্তমে দিৰসে ইমস্মিংযেৰ ঠানে সঙ্গামো হোতূ’’তি ৰত্বা পক্কামি। সূকরো ‘‘সীহেন সদ্ধিং সঙ্গামেস্সামী’’তি হট্ঠপহট্ঠো তং পৰত্তিং ঞাতকানং আরোচেসি। তে তস্স কথং সুত্বা ভীততসিতা ‘‘ইদানি ত্বং সব্বেপি অম্হে নাসেস্সসি, অত্তনো বলং অজানিত্বা সীহেন সদ্ধিং সঙ্গামং কত্তুকামোতি, সীহো আগন্ত্বা সব্বেপি অম্হে জীৰিতক্খযং পাপেস্সতি, সাহসিককম্মং মা করী’’তি আহংসু। সোপি ভীততসিতো ‘‘ইদানি কিং করোমী’’তি পুচ্ছি। সূকরা ‘‘সম্ম, ত্বং এতেসং তাপসানং উচ্চারভূমিং গন্ত্বা পূতিগূথে সত্ত দিৰসানি সরীরং পরিৰট্টেত্বা সুক্খাপেত্বা সত্তমে দিৰসে সরীরং উস্সাৰবিন্দূহি তেমেত্বা সীহস্স আগমনতো পুরিমতরং গন্ত্বা ৰাতযোগং ঞত্বা উপরিৰাতে তিট্ঠ, সুচিজাতিকো সীহো তৰ সরীরগন্ধং ঘাযিত্বা তুয্হং জযং দত্বা গমিস্সতী’’তি আহংসু। সো তথা কত্বা সত্তমে দিৰসে তত্থ অট্ঠাসি। সীহো তস্স সরীরগন্ধং ঘাযিত্বা গূথমক্খিতভাৰং ঞত্বা ‘‘সম্ম সূকর, সুন্দরো তে লেসো <a name="V2.0010"></a> চিন্তিতো, সচে ত্বং গূথমক্খিতো নাভৰিস্স, ইধেৰ তং জীৰিতক্খযং অপাপেস্সং, ইদানি পন তে সরীরং নেৰ মুখেন ডংসিতুং, ন পাদেন পহরিতুং সক্কা, জযং তে দম্মী’’তি ৰত্বা দুতিযং গাথমাহ –</p>
<p class="hangnum"><a name="para6"></a><span class="paranum">৬</span>.</p>
<p class="gatha1"> ‘‘অসুচি পূতিলোমোসি, দুগ্গন্ধো ৰাসি সূকর।</p>
<p class="gathalast">সচে যুজ্জিতুকামোসি, জযং সম্ম দদামি তে’’তি॥</p>
<p class="bodytext">তত্থ <a name="M2.0011"></a> <span class="bld">পূতিলোমো</span>তি মীল়্হমক্খিতত্তা দুগ্গন্ধলোমো। <span class="bld">দুগ্গন্ধো ৰাসী</span>তি অনিট্ঠজেগুচ্ছপটিকূলগন্ধো হুত্বা ৰাযসি। <span class="bld">জযং, সম্ম, দদামি তে</span>তি ‘‘তুয্হং জযং দেমি, অহং পরাজিতো, গচ্ছ ত্ব’’ন্তি ৰত্বা সীহো ততোৰ নিৰত্তিত্বা গোচরং গহেত্বা সরে পানীযং পিৰিত্বা পব্বতগুহমেৰ গতো। সূকরোপি ‘‘সীহো মে জিতো’’তি ঞাতকানং আরোচেসি <a name="P2.0012"></a>। তে ভীততসিতা ‘‘পুন একদিৰসং আগচ্ছন্তো সীহো সব্বেৰ অম্হে জীৰিতক্খযং পাপেস্সতী’’তি পলাযিত্বা অঞ্ঞত্থ অগমংসু।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা সূকরো মহল্লকো অহোসি, সীহো পন অহমেৰ অহোসি’’ন্তি।</p>
<p class="centered">সূকরজাতকৰণ্ণনা ততিযা।</p>
<p class="hangnum">  </p>
<p class="subhead"> ১৫৪] ৪. উরগজাতকৰণ্ণনা</p>
<p class="bodytext"><span class="bld">ইধূরগানং পৰরো পৰিট্ঠো</span>তি ইদং সত্থা জেতৰনে ৰিহরন্তো সেণিভণ্ডনং আরব্ভ কথেসি। কোসলরঞ্ঞো কির সেৰকা সেণিপমুখা দ্বে মহামত্তা অঞ্ঞমঞ্ঞং দিট্ঠট্ঠানে কলহং করোন্তি, তেসং ৰেরিভাৰো সকলনগরে পাকটো জাতো। তে নেৰ রাজা, ন ঞাতিমিত্তা সমগ্গে কাতুং সক্খিংসু। অথেকদিৰসং সত্থা পচ্চূসসমযে বোধনেয্যবন্ধৰে ওলোকেন্তো তেসং উভিন্নম্পি সোতাপত্তিমগ্গস্স উপনিস্সযং দিস্বা পুনদিৰসে এককোৰ সাৰত্থিযং পিণ্ডায পৰিসিত্বা তেসু একস্স গেহদ্বারে অট্ঠাসি। সো নিক্খমিত্বা পত্তং গহেত্বা সত্থারং অন্তোনিৰেসনং পৰেসেত্বা আসনং পঞ্ঞপেত্বা নিসীদাপেসি। সত্থা নিসীদিত্বা তস্স মেত্তাভাৰনায আনিসংসং কথেত্বা কল্লচিত্ততং ঞত্বা সচ্চানি পকাসেসি, সো সচ্চপরিযোসানে সোতাপত্তিফলে পতিট্ঠহি।</p>
<p class="bodytext">সত্থা <a name="V2.0011"></a> তস্স সোতাপন্নভাৰং ঞত্বা তমেৰ পত্তং গাহাপেত্বা উট্ঠায ইতরস্স গেহদ্বারং অগমাসি। সোপি নিক্খমিত্বা সত্থারং ৰন্দিত্বা ‘‘পৰিসথ, ভন্তে’’তি ঘরং পৰেসেত্বা নিসীদাপেসি। ইতরোপি পত্তং গহেত্বা সত্থারা সদ্ধিংযেৰ পাৰিসি। সত্থা তস্স একাদস মেত্তানিসংসে ৰণ্ণেত্বা কল্লচিত্ততং ঞত্বা সচ্চানি পকাসেসি, সচ্চপরিযোসানে সোপি সোতাপত্তিফলে পতিট্ঠহি। ইতি তে উভোপি সোতাপন্না <a name="M2.0012"></a> হুত্বা অঞ্ঞমঞ্ঞং অচ্চযং দস্সেত্বা খমাপেত্বা সমগ্গা সম্মোদমানা একজ্ঝাসযা অহেসুং। তং দিৰসঞ্ঞেৰ চ ভগৰতো সম্মুখাৰ একতো ভুঞ্জিংসু। সত্থা ভত্তকিচ্চং নিট্ঠাপেত্বা ৰিহারং অগমাসি। তে বহূনি মালাগন্ধৰিলেপনানি চেৰ সপ্পিমধুফাণিতাদীনি চ আদায সত্থারা সদ্ধিংযেৰ নিক্খমিংসু। সত্থা ভিক্খুসঙ্ঘেন ৰত্তে <a name="P2.0013"></a> দস্সিতে সুগতোৰাদং দত্বা গন্ধকুটিং পাৰিসি।</p>
<p class="bodytext">ভিক্খূ সাযন্হসমযে ধম্মসভাযং সত্থু গুণকথং সমুট্ঠাপেসুং ‘‘আৰুসো, সত্থা অদন্তদমকো, যে নাম দ্বে মহামত্তে চিরং ৰাযমমানোপি নেৰ রাজা সমগ্গে কাতুং সক্খি, ন ঞাতিমিত্তাদযো সক্খিংসু, তে একদিৰসেনেৰ তথাগতেন দমিতা’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰাহং ইমে দ্বে জনে সমগ্গে অকাসিং, পুব্বেপেতে মযা সমগ্গা কতাযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বারাণসিযং উস্সৰে ঘোসিতে মহাসমজ্জং অহোসি। বহূ মনুস্সা চেৰ দেৰনাগসুপণ্ণাদযো চ সমজ্জদস্সনত্থং সন্নিপতিংসু। তত্রেকস্মিং ঠানে একো নাগো চ সুপণ্ণো চ সমজ্জং পস্সমানা একতো অট্ঠংসু। নাগো সুপণ্ণস্স সুপণ্ণভাৰং অজানন্তো অংসে হত্থং ঠপেসি। সুপণ্ণো ‘‘কেন মে অংসে হত্থো ঠপিতো’’তি নিৰত্তিত্বা ওলোকেন্তো নাগং সঞ্জানি। নাগোপি ওলোকেন্তো সুপণ্ণং সঞ্জানিত্বা মরণভযতজ্জিতো নগরা নিক্খমিত্বা নদীপিট্ঠেন পলাযি। সুপণ্ণোপি ‘‘তং গহেস্সামী’’তি অনুবন্ধি। তস্মিং সমযে বোধিসত্তো তাপসো হুত্বা তস্সা নদিযা তীরে পণ্ণসালায ৰসমানো দিৰা দরথপটিপ্পস্সম্ভনত্থং উদকসাটিকং নিৰাসেত্বা ৰক্কলং বহি ঠপেত্বা নদিং ওতরিত্বা ন্হাযতি। নাগো ‘‘ইমং পব্বজিতং নিস্সায জীৰিতং লভিস্সামী’’তি পকতিৰণ্ণং ৰিজহিত্বা মণিক্খন্ধৰণ্ণং মাপেত্বা ৰক্কলন্তরং পাৰিসি। সুপণ্ণো অনুবন্ধমানো তং তত্থ পৰিট্ঠং দিস্বা ৰক্কলে গরুভাৰেন অগ্গহেত্বা বোধিসত্তং আমন্তেত্বা ‘‘ভন্তে, অহং ছাতো, তুম্হাকং ৰক্কলং গণ্হথ, ইমং নাগং খাদিস্সামী’’তি ইমমত্থং পকাসেতুং পঠমং গাথমাহ –</p>
<p class="hangnum"><a name="para7"></a><span class="paranum">৭</span>.</p>
<p class="gatha1"> ‘‘ইধূরগানং <a name="V2.0012"></a> <a name="P2.0014"></a> <a name="M2.0013"></a> পৰরো পৰিট্ঠো, সেলস্স ৰণ্ণেন পমোক্খমিচ্ছং।</p>
<p class="gathalast">ব্রহ্মঞ্চ ৰণ্ণং অপচাযমানো, বুভুক্খিতো নো ৰিতরামি ভোত্তু’’ন্তি॥</p>
<p class="bodytext">তত্থ <span class="bld">ইধূরগানং পৰরো পৰিট্ঠো</span>তি ইমস্মিং ৰক্কলে উরগানং পৰরো নাগরাজা পৰিট্ঠো। <span class="bld">সেলস্স ৰণ্ণেনা</span>তি মণিৰণ্ণেন, মণিক্খন্ধো হুত্বা পৰিট্ঠোতি অত্থো। <span class="bld">পমোক্খমিচ্ছ</span>ন্তি মম সন্তিকা মোক্খং ইচ্ছমানো। <span class="bld">ব্রহ্মঞ্চ ৰণ্ণং অপচাযমানো</span>তি অহং পন তুম্হাকং ব্রহ্মৰণ্ণং সেট্ঠৰণ্ণং পূজেন্তো গরুং করোন্তো। <span class="bld">বুভুক্খিতো নো ৰিতরামি ভোত্তু</span>ন্তি এতং নাগং ৰক্কলন্তরং পৰিট্ঠং ছাতোপি সমানো ভক্খিতুং ন সক্কোমীতি।</p>
<p class="bodytext">বোধিসত্তো উদকে ঠিতোযেৰ সুপণ্ণরাজস্স থুতিং কত্বা দুতিযং গাথমাহ –</p>
<p class="hangnum"><a name="para8"></a><span class="paranum">৮</span>.</p>
<p class="gatha1"> ‘‘সো ব্রহ্মগুত্তো চিরমেৰ জীৰ, দিব্যা চ তে পাতুভৰন্তু ভক্খা।</p>
<p class="gathalast">যো ব্রহ্মৰণ্ণং অপচাযমানো, বুভুক্খিতো নো ৰিতরাসি ভোত্তু’’ন্তি॥</p>
<p class="bodytext">তত্থ <span class="bld">সো ব্রহ্মগুত্তো</span>তি সো ত্বং ব্রহ্মগোপিতো ব্রহ্মরক্খিতো হুত্বা। <span class="bld">দিব্যা চ তে পাতুভৰন্তু ভক্খা</span>তি দেৰতানং পরিভোগারহা ভক্খা চ তৰ পাতুভৰন্তু, মা পাণাতিপাতং কত্বা নাগমংসখাদকো অহোসি।</p>
<p class="bodytext">ইতি বোধিসত্তো উদকে ঠিতোৰ অনুমোদনং কত্বা উত্তরিত্বা ৰক্কলং নিৰাসেত্বা তে উভোপি গহেত্বা অস্সমপদং গন্ত্বা মেত্তাভাৰনায ৰণ্ণং কথেত্বা দ্বেপি জনে সমগ্গে অকাসি। তে ততো পট্ঠায সমগ্গা সম্মোদমানা সুখং ৰসিংসু।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা নাগো চ সুপণ্ণো চ ইমে দ্বে মহামত্তা অহেসুং, তাপসো পন অহমেৰ অহোসি’’ন্তি।</p>
<p class="centered">উরগজাতকৰণ্ণনা চতুত্থা।</p>
<p class="hangnum">  </p>
<p class="subhead"> ১৫৫] ৫. ভগ্গজাতকৰণ্ণনা</p>
<p class="bodytext"><span class="bld">জীৰ</span> <a name="V2.0013"></a> <a name="P2.0015"></a> <a name="M2.0014"></a> <span class="bld">ৰস্সসতং ভগ্গা</span>তি ইদং সত্থা জেতৰনসমীপে পসেনদিকোসলেন রঞ্ঞা কারিতে রাজকারামে ৰিহরন্তো অত্তনো খিপিতকং আরব্ভ কথেসি। একস্মিঞ্হি দিৰসে সত্থা রাজকারামে চতুপরিসমজ্ঝে নিসীদিত্বা ধম্মং দেসেন্তো খিপি। ভিক্খূ ‘‘জীৰতু, ভন্তে ভগৰা, জীৰতু, সুগতো’’তি উচ্চাসদ্দং মহাসদ্দং অকংসু, তেন সদ্দেন ধম্মকথায অন্তরাযো অহোসি। অথ খো ভগৰা ভিক্খূ আমন্তেসি – ‘‘অপি নু খো, ভিক্খৰে, খিপিতে ‘জীৰা’তি ৰুত্তো তপ্পচ্চযা জীৰেয্য ৰা মরেয্য ৰা’’তি? ‘‘নো হেতং ভন্তে’’তি। ‘‘ন, ভিক্খৰে, খিপিতে ‘জীৰা’তি ৰত্তব্বো, যো ৰদেয্য আপত্তি দুক্কটস্সা’’তি (চূল়ৰ॰ ২৮৮)। তেন খো পন সমযেন মনুস্সা ভিক্খূনং খিপিতে ‘‘জীৰথ, ভন্তে’’তি ৰদন্তি, ভিক্খূ কুক্কুচ্চাযন্তা নালপন্তি। মনুস্সা উজ্ঝাযন্তি – ‘‘কথঞ্হি নাম সমণা সক্যপুত্তিযা ‘জীৰথ, ভন্তে’তি ৰুচ্চমানা নালপিস্সন্তী’’তি। ভগৰতো এতমত্থং আরোচেসুং। গিহী, ভিক্খৰে, মঙ্গলিকা, অনুজানামি, ভিক্খৰে, গিহীনং ‘‘জীৰথ, ভন্তে’’তি ৰুচ্চমানেন ‘‘চিরং জীৰা’’তি ৰত্তুন্তি। ভিক্খূ ভগৰন্তং পুচ্ছিংসু – ‘‘ভন্তে, জীৰপটিজীৰং নাম কদা উপ্পন্ন’’ন্তি? সত্থা ‘‘ভিক্খৰে, জীৰপটিজীৰং নাম পোরাণকালে উপ্পন্ন’’ন্তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে একস্মিং ব্রাহ্মণকুলে নিব্বত্তি। তস্স পিতা ৰোহারং কত্বা জীৰিকং কপ্পেতি, সো সোল়সৰস্সুদ্দেসিকং বোধিসত্তং মণিকভণ্ডং উক্খিপাপেত্বা গামনিগমাদীসু চরন্তো বারাণসিং পত্বা দোৰারিকস্স ঘরে ভত্তং পচাপেত্বা ভুঞ্জিত্বা নিৰাসট্ঠানং অলভন্তো ‘‘অৰেলায আগতা আগন্তুকা কত্থ ৰসন্তী’’তি পুচ্ছি। অথ নং মনুস্সা ‘‘বহিনগরে একা সালা অত্থি, সা পন অমনুস্সপরিগ্গহিতা। সচে ইচ্ছথ, তত্থ ৰসথা’’তি আহংসু। বোধিসত্তো ‘‘এথ, তাত, গচ্ছাম, মা যক্খস্স ভাযিত্থ, অহং তং দমেত্বা তুম্হাকং পাদেসু পাতেস্সামী’’তি <a name="P2.0016"></a> পিতরং গহেত্বা তত্থ গতো। অথস্স পিতা ফলকে নিপজ্জি, সযং পিতু পাদে সম্বাহন্তো নিসীদি। তত্থ অধিৰত্থো যক্খো দ্বাদস ৰস্সানি ৰেস্সৰণং উপট্ঠহিত্বা তং সালং লভন্তো ‘‘ইমং সালং পৰিট্ঠমনুস্সেসু যো খিপিতে ‘জীৰা’তি ৰদতি, যো চ ‘জীৰা’তি ৰুত্তে ‘পটিজীৰা’তি ৰদতি, তে জীৰপটিজীৰভাণিনো <a name="M2.0015"></a> ঠপেত্বা অৰসেসে খাদেয্যাসী’’তি লভি। সো পিট্ঠিৰংসথূণায ৰসতি। সো ‘‘বোধিসত্তস্স পিতরং খিপাপেস্সামী’’তি অত্তনো আনুভাৰেন সুখুমচুণ্ণং ৰিস্সজ্জেসি, চুণ্ণো আগন্ত্বা তস্স নাসপুটে পাৰিসি। সো ফলকে নিপন্নকোৰ খিপি, বোধিসত্তো ন ‘‘জীৰা’’তি <a name="V2.0014"></a> আহ। যক্খো তং খাদিতুং থূণায ওতরতি। বোধিসত্তো তং ওতরন্তং দিস্বা ‘‘ইমিনা মে পিতা খিপাপিতো ভৰিস্সতি, অযং সো খিপিতে ‘জীৰা’তি অৰদন্তং খাদকযক্খো ভৰিস্সতী’’তি পিতরং আরব্ভ পঠমং গাথমাহ –</p>
<p class="hangnum"><a name="para9"></a><span class="paranum">৯</span>.</p>
<p class="gatha1"> ‘‘জীৰ ৰস্সসতং ভগ্গ, অপরানি চ ৰীসতিং।</p>
<p class="gathalast">মা মং পিসাচা খাদন্তু, জীৰ ত্বং সরদোসত’’ন্তি॥</p>
<p class="bodytext">তত্থ <span class="bld">ভগ্গা</span>তি পিতরং নামেনালপতি। <span class="bld">অপরানি চ ৰীসতি</span>ন্তি অপরানি চ ৰীসতি ৰস্সানি জীৰ। <span class="bld">মা মং পিসাচা খাদন্তূ</span>তি মং পিসাচা মা খাদন্তু। <span class="bld">জীৰ ত্বং সরদোসত</span>ন্তি ত্বং পন ৰীসুত্তরং ৰস্সসতং জীৰাতি। সরদোসতঞ্হি গণিযমানং ৰস্সসতমেৰ হোতি, তং পুরিমেহি ৰীসায সদ্ধিং ৰীসুত্তরং ইধ অধিপ্পেতং।</p>
<p class="bodytext">যক্খো বোধিসত্তস্স ৰচনং সুত্বা ‘‘ইমং তাৰ মাণৰং ‘জীৰা’তি ৰুত্তত্তা খাদিতুং ন সক্কা, পিতরং পনস্স খাদিস্সামী’’তি পিতু সন্তিকং অগমাসি। সো তং আগচ্ছন্তং দিস্বা চিন্তেসি – ‘‘অযং সো ‘পটিজীৰা’তি অভণন্তানং খাদকযক্খো ভৰিস্সতি, পটিজীৰং করিস্সামী’’তি। সো পুত্তং আরব্ভ দুতিযং গাথমাহ –</p>
<p class="hangnum"><a name="para10"></a><span class="paranum">১০</span>.</p>
<p class="gatha1"> ‘‘ত্বম্পি ৰস্সসতং জীৰং, অপরানি চ ৰীসতিং।</p>
<p class="gathalast">ৰিসং পিসাচা খাদন্তু, জীৰ ত্বং সরদোসত’’ন্তি॥</p>
<p class="bodytext">তত্থ <a name="P2.0017"></a> <span class="bld">ৰিসং পিসাচা খাদন্তূ</span>তি পিসাচা হলাহলৰিসং খাদন্তু।</p>
<p class="bodytext">যক্খো তস্স ৰচনং সুত্বা ‘‘উভোপি মে ন সক্কা খাদিতু’’ন্তি পটিনিৰত্তি। অথ নং বোধিসত্তো পুচ্ছি – ‘‘ভো যক্খ, কস্মা ত্বং ইমং সালং পৰিট্ঠমনুস্সে খাদসী’’তি? ‘‘দ্বাদস ৰস্সানি ৰেস্সৰণং উপট্ঠহিত্বা লদ্ধত্তা’’তি। ‘‘কিং পন সব্বেৰ খাদিতুং লভসী’’তি? ‘‘জীৰপটিজীৰভাণিনো ঠপেত্বা অৰসেসে খাদামী’’তি। ‘‘যক্খ, ত্বং পুব্বেপি অকুসলং কত্বা কক্খল়ো <a name="M2.0016"></a> ফরুসো পরৰিহিংসকো হুত্বা নিব্বত্তো, ইদানিপি তাদিসং কম্মং কত্বা তমো তমপরাযণো ভৰিস্সতি, তস্মা ইতো পট্ঠায পাণাতিপাতাদীহি ৰিরমস্সূ’’তি তং যক্খং দমেত্বা নিরযভযেন তজ্জেত্বা পঞ্চসু সীলেসু পতিট্ঠাপেত্বা যক্খং পেসনকারকং ৰিয অকাসি।</p>
<p class="bodytext">পুনদিৰসে <a name="V2.0015"></a> সঞ্চরন্তা মনুস্সা যক্খং দিস্বা বোধিসত্তেন চস্স দমিতভাৰং ঞত্বা রঞ্ঞো আরোচেসুং – ‘‘দেৰ, একো মাণৰো তং যক্খং দমেত্বা পেসনকারকং ৰিয কত্বা ঠিতো’’তি। রাজা বোধিসত্তং পক্কোসাপেত্বা সেনাপতিট্ঠানে ঠপেসি, পিতু চস্স মহন্তং যসং অদাসি। সো যক্খং বলিপটিগ্গাহকং কত্বা বোধিসত্তস্স ওৰাদে ঠত্বা দানাদীনি পুঞ্ঞানি কত্বা সগ্গপুরং পূরেসি।</p>
<p class="bodytext">সত্থা ইমং ধম্মদেসনং আহরিত্বা ‘‘জীৰপটিজীৰং নাম তস্মিং কালে উপ্পন্ন’’ন্তি ৰত্বা জাতকং সমোধানেসি – ‘‘তদা যক্খো অঙ্গুলিমালো অহোসি, রাজা আনন্দো, পিতা কস্সপো, পুত্তো পন অহমেৰ অহোসি’’ন্তি।</p>
<p class="centered">ভগ্গজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ১৫৬] ৬. অলীনচিত্তজাতকৰণ্ণনা</p>
<p class="bodytext"><span class="bld">অলীনচিত্তং নিস্সাযা</span>তি ইদং সত্থা জেতৰনে ৰিহরন্তো একং ওস্সট্ঠৰীরিযং ভিক্খুং আরব্ভ কথেসি। ৰত্থু একাদসনিপাতে <span class="bld">সংৰরজাতকে</span> (জা॰ ১.১১.৯৭ আদযো) আৰিভৰিস্সতি। সো পন ভিক্খু সত্থারা ‘‘সচ্চং কির ত্বং, ভিক্খু, ৰীরিযং ওস্সজী’’তি ৰুত্তে ‘‘সচ্চং, ভগৰা’’তি <a name="P2.0018"></a> আহ। অথ নং সত্থা ‘‘ননু ত্বং, ভিক্খু, পুব্বে ৰীরিযং অৰিস্সজ্জেত্বা মংসপেসিসদিসস্স দহরকুমারস্স দ্বাদসযোজনিকে বারাণসিনগরে রজ্জং গহেত্বা অদাসি, ইদানি কস্মা এৰরূপে সাসনে পব্বজিত্বা ৰীরিযং ওস্সজসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বারাণসিতো অৰিদূরে ৰড্ঢকীগামো অহোসি, তত্থ পঞ্চসতা ৰড্ঢকী ৰসন্তি। তে নাৰায <a name="M2.0017"></a> উপরিসোতং গন্ত্বা অরঞ্ঞে গেহসম্ভারদারূনি কোট্টেত্বা তত্থেৰ একভূমিকদ্বিভূমিকাদিভেদে গেহসম্ভারে সজ্জেত্বা থম্ভতো পট্ঠায সব্বদারূসু সঞ্ঞং কত্বা নদীতীরং নেত্বা নাৰং আরোপেত্বা অনুসোতেন নগরং আগন্ত্বা যে যাদিসানি গেহানি আকঙ্খন্তি, তেসং তাদিসানি কত্বা কহাপণে গহেত্বা পুন তত্থেৰ গন্ত্বা গেহসম্ভারে আহরন্তি। এৰং তেসং জীৰিকং কপ্পেন্তানং একস্মিং কালে খন্ধাৰারং বন্ধিত্বা দারূনি কোট্টেন্তানং অৰিদূরে একো হত্থী খদিরখাণুকং অক্কমি। তস্স সো খাণুকো পাদং ৰিজ্ঝি, বলৰৰেদনা ৰত্তন্তি, পাদো উদ্ধুমাযিত্বা পুব্বং গণ্হি। সো ৰেদনাপ্পত্তো <a name="V2.0016"></a> তেসং দারুকোট্টনসদ্দং সুত্বা ‘‘ইমে ৰড্ঢকী নিস্সায ময্হং সোত্থি ভৰিস্সতী’’তি মঞ্ঞমানো তীহি পাদেহি তেসং সন্তিকং গন্ত্বা অৰিদূরে নিপজ্জি, ৰড্ঢকী তং উদ্ধুমাতপাদং দিস্বা উপসঙ্কমিত্বা পাদে খাণুকং দিস্বা তিখিণৰাসিযা খাণুকস্স সমন্ততো ওধিং দত্বা রজ্জুযা বন্ধিত্বা আকড্ঢন্তা খাণুং নীহরিত্বা পুব্বং মোচেত্বা উণ্হোদকেন ধোৰিত্বা তদনুরূপেহি ভেসজ্জেহি মক্খেত্বা নচিরস্সেৰ ৰণং ফাসুকং করিংসু।</p>
<p class="bodytext">হত্থী অরোগো হুত্বা চিন্তেসি – ‘‘মযা ইমে ৰড্ঢকী নিস্সায জীৰিতং লদ্ধং, ইদানি তেসং মযা উপকারং কাতুং ৰট্টতী’’তি। সো ততো পট্ঠায ৰড্ঢকীহি সদ্ধিং <a name="P2.0019"></a> রুক্খে নীহরতি, তচ্ছেন্তানং পরিৰত্তেত্বা দেতি, ৰাসিআদীনি উপসংহরতি, সোণ্ডায ৰেঠেত্বা কাল়সুত্তকোটিযং গণ্হাতি। ৰড্ঢকীপিস্স ভোজনৰেলায একেকং পিণ্ডং দেন্তা পঞ্চ পিণ্ডসতানি দেন্তি। তস্স পন হত্থিস্স পুত্তো সব্বসেতো হত্থাজানীযপোতকো অত্থি, তেনস্স এতদহোসি – ‘‘অহং এতরহি মহল্লকো। ইদানি মযা ইমেসং ৰড্ঢকীনং কম্মকরণত্তায পুত্তং দত্বা গন্তুং ৰট্টতী’’তি। সো ৰড্ঢকীনং অনাচিক্খিত্বাৰ অরঞ্ঞং পৰিসিত্বা পুত্তং আনেত্বা ‘‘অযং হত্থিপোতকো মম পুত্তো, তুম্হেহি ময্হং জীৰিতং দিন্নং, অহং ৰো ৰেজ্জৰেতনত্থায ইমং দম্মি, অযং তুম্হাকং ইতো পট্ঠায কম্মানি করিস্সতী’’তি ৰত্বা ‘‘ইতো পট্ঠায, পুত্তক, যং মযা কত্তব্বং কম্মং, তং ত্বং করোহী’’তি পুত্তং ওৰদিত্বা ৰড্ঢকীনং দত্বা সযং অরঞ্ঞং পাৰিসি।</p>
<p class="bodytext">ততো পট্ঠায হত্থিপোতকো ৰড্ঢকীনং ৰচনকরো ওৰাদক্খমো হুত্বা সব্বকিচ্চানি করোতি। তেপি তং পঞ্চহি পিণ্ডসতেহি পোসেন্তি, সো <a name="M2.0018"></a> কম্মং কত্বা নদিং ওতরিত্বা ন্হত্বা কীল়িত্বা আগচ্ছতি, ৰড্ঢকীদারকাপি তং সোণ্ডাদীসু গহেত্বা উদকেপি থলেপি তেন সদ্ধিং কীল়ন্তি। আজানীযা পন হত্থিনোপি অস্সাপি পুরিসাপি উদকে উচ্চারং ৰা পস্সাৰং ৰা ন করোন্তি, তস্মা সোপি উদকে উচ্চারপস্সাৰং অকত্বা বহিনদীতীরেযেৰ করোতি। অথেকস্মিং দিৰসে উপরিনদিযা দেৰো ৰস্সি, অথ সুক্খং হত্থিলণ্ডং উদকেন নদিং ওতরিত্বা গচ্ছন্তং বারাণসীনগরতিত্থে একস্মিং গুম্বে লগ্গেত্বা অট্ঠাসি। অথ রঞ্ঞো হত্থিগোপকা ‘‘হত্থী ন্হাপেস্সামা’’তি পঞ্চ হত্থিসতানি নযিংসু। আজানীযলণ্ডস্স গন্ধং ঘাযিত্বা একোপি হত্থী নদিং ওতরিতুং ন উস্সহি। সব্বেপি নঙ্গুট্ঠং উক্খিপিত্বা পলাযিতুং আরভিংসু, হত্থিগোপকা হত্থাচরিযানং আরোচেসুং। তে ‘‘উদকে পরিপন্থেন ভৰিতব্ব’’ন্তি উদকং সোধাপেত্বা তস্মিং <a name="P2.0020"></a> গুম্বে তং আজানীযলণ্ডং দিস্বা ‘‘ইদমেত্থ কারণ’’ন্তি ঞত্বা চাটিং আহরাপেত্বা উদকস্স পূরেত্বা তং তত্থ মদ্দিত্বা হত্থীনং সরীরে সিঞ্চাপেসুং, সরীরানি সুগন্ধানি অহেসুং। তস্মিং কালে তে নদিং ওতরিত্বা ন্হাযিংসু।</p>
<p class="bodytext">হত্থাচরিযা <a name="V2.0017"></a> রঞ্ঞো তং পৰত্তিং আরোচেত্বা ‘‘তং হত্থাজানীযং পরিযেসিত্বা আনেতুং ৰট্টতি, দেৰা’’তি আহংসু। রাজা নাৰাসঙ্ঘাটেহি নদিং পক্খন্দিত্বা উদ্ধংগামীহি নাৰাসঙ্ঘাটেহি ৰড্ঢকীনং ৰসনট্ঠানং সম্পাপুণি। হত্থিপোতকো নদিযং কীল়ন্তো ভেরিসদ্দং সুত্বা গন্ত্বা ৰড্ঢকীনং সন্তিকে অট্ঠাসি। ৰড্ঢকী রঞ্ঞো পচ্চুগ্গমনং কত্বা ‘‘দেৰ, সচে দারূহি অত্থো, কিং কারণা আগতত্থ, কিং পেসেত্বা আহরাপেতুং ন ৰট্টতী’’তি আহংসু। ‘‘নাহং, ভণে, দারূনং অত্থায আগতো, ইমস্স পন হত্থিস্স অত্থায আগতোম্হী’’তি। ‘‘গাহাপেত্বা গচ্ছথ, দেৰা’’তি। হত্থিপোতকো গন্তুং ন ইচ্ছি। ‘‘কিং কারাপেতি, ভণে, হত্থী’’তি? ‘‘ৰড্ঢকীনং পোসাৰনিকং আহরাপেতি, দেৰা’’তি। ‘‘সাধু, ভণে’’তি রাজা হত্থিস্স চতুন্নং পাদানং সোণ্ডায নঙ্গুট্ঠস্স চ সন্তিকে সতসহস্সসতসহস্সকহাপণে ঠপাপেসি। হত্থী এত্তকেনাপি অগন্ত্বা সব্বৰড্ঢকীনং দুস্সযুগেসু ৰড্ঢকীভরিযানং নিৰাসনসাটকেসু দিন্নেসু সদ্ধিংকীল়িতানং দারকানঞ্চ দারকপরিহারে কতে নিৰত্তিত্বা ৰড্ঢকী চ ইত্থিযো চ দারকে চ ওলোকেত্বা রঞ্ঞা সদ্ধিং অগমাসি।</p>
<p class="bodytext">রাজা <a name="M2.0019"></a> তং আদায নগরং গন্ত্বা নগরঞ্চ হত্থিসালঞ্চ অলঙ্কারাপেত্বা হত্থিং নগরং পদক্খিণং কারেত্বা হত্থিসালং পৰেসেত্বা সব্বালঙ্কারেহি অলঙ্করিত্বা অভিসেকং দত্বা ওপৰয্হং কত্বা অত্তনো সহাযট্ঠানে ঠপেত্বা উপড্ঢরজ্জং হত্থিস্স <a name="P2.0021"></a> দত্বা অত্তনা সমানপরিহারং অকাসি। হত্থিস্স আগতকালতো পট্ঠায রঞ্ঞো সকলজম্বুদীপে রজ্জং হত্থগতমেৰ অহোসি। এৰং কালে গচ্ছন্তে বোধিসত্তো তস্স রঞ্ঞো অগ্গমহেসিযা কুচ্ছিম্হি পটিসন্ধিং গণ্হি। তস্সা গব্ভপরিপাককালে রাজা কালমকাসি। হত্থী পন সচে রঞ্ঞো কালকতভাৰং জানেয্য, তত্থেৰস্স হদযং ফলেয্য, তস্মা হত্থিং রঞ্ঞো কালকতভাৰং অজানাপেত্বাৰ উপট্ঠহিংসু। রঞ্ঞো পন কালকতভাৰং সুত্বা ‘‘তুচ্ছং কির রজ্জ’’ন্তি অনন্তরসামন্তকোসলরাজা মহতিযা সেনায আগন্ত্বা নগরং পরিৰারেসি। নগরৰাসিনো দ্বারানি পিদহিত্বা কোসলরঞ্ঞো সাসনং পহিণিংসু – ‘‘অম্হাকং রঞ্ঞো অগ্গমহেসী পরিপুণ্ণগব্ভা ‘ইতো কির সত্তমে দিৰসে পুত্তং ৰিজাযিস্সতী’তি অঙ্গৰিজ্জাপাঠকা আহংসু। সচে সা পুত্তং ৰিজাযিস্সতি, মযং সত্তমে দিৰসে যুদ্ধং দস্সাম, ন রজ্জং, এত্তকং কালং আগমেথা’’তি। রাজা ‘‘সাধূ’’তি সম্পটিচ্ছি।</p>
<p class="bodytext">দেৰী সত্তমে দিৰসে পুত্তং ৰিজাযি। তস্স নামগ্গহণদিৰসে পন মহাজনস্স অলীনচিত্তং পগ্গণ্হন্তো জাতোতি ‘‘অলীনচিত্তকুমারো’’ত্বেৰস্স নামং অকংসু। জাতদিৰসতোযেৰ পনস্স পট্ঠায নাগরা কোসলরঞ্ঞা সদ্ধিং যুজ্ঝিংসু। নিন্নাযকত্তা সঙ্গামস্স মহন্তম্পি বলং যুজ্ঝমানং থোকং থোকং ওসক্কতি। অমচ্চা দেৰিযা তমত্থং আরোচেত্বা ‘‘মযং <a name="V2.0018"></a> এৰং ওসক্কমানে বলে পরাজযভাৰস্স ভাযাম, অম্হাকং পন রঞ্ঞো কালকতভাৰং, পুত্তস্স জাতভাৰং, কোসলরঞ্ঞো আগন্ত্বা যুজ্ঝানভাৰঞ্চ রঞ্ঞো সহাযকো মঙ্গলহত্থী ন জানাতি, জানাপেম ন’’ন্তি পুচ্ছিংসু। সা ‘‘সাধূ’’তি সম্পটিচ্ছিত্বা পুত্তং অলঙ্করিত্বা দুকূলচুম্বটকে নিপজ্জাপেত্বা পাসাদা ওরুয্হ অমচ্চগণপরিৰুতা হত্থিসালং গন্ত্বা বোধিসত্তং হত্থিস্স পাদমূলে <a name="P2.0022"></a> নিপজ্জাপেত্বা ‘‘সামি, সহাযো তে কালকতো, মযং তুয্হং হদযফালনভযেন নারোচযিম্হ, অযং তে সহাযস্স পুত্তো, কোসলরাজা আগন্ত্বা নগর <a name="M2.0020"></a>ং পরিৰারেত্বা তৰ পুত্তেন সদ্ধিং যুজ্ঝতি, বলং ওসক্কতি, তৰ পুত্তং ত্বঞ্ঞেৰ ৰা মারেহি, রজ্জং ৰাস্স গণ্হিত্বা দেহী’’তি আহ।</p>
<p class="bodytext">তস্মিং কালে হত্থী বোধিসত্তং সোণ্ডায পরামসিত্বা উক্খিপিত্বা কুম্ভে ঠপেত্বা রোদিত্বা বোধিসত্তং ওতারেত্বা দেৰিযা হত্থে নিপজ্জাপেত্বা ‘‘কোসলরাজং গণ্হিস্সামী’’তি হত্থিসালতো নিক্খমি। অথস্স অমচ্চা ৰম্মং পটিমুঞ্চিত্বা অলঙ্করিত্বা নগরদ্বারং অৰাপুরিত্বা তং পরিৰারেত্বা নিক্খমিংসু। হত্থী নগরা নিক্খমিত্বা কোঞ্চনাদং কত্বা মহাজনং সন্তাসেত্বা পলাপেত্বা বলকোট্ঠকং ভিন্দিত্বা কোসলরাজানং চূল়ায গহেত্বা আনেত্বা বোধিসত্তস্স পাদমূলে নিপজ্জাপেত্বা মারণত্থাযস্স উট্ঠিতে ৰারেত্বা ‘‘ইতো পট্ঠায অপ্পমত্তো হোহি, ‘কুমারো দহরো’তি সঞ্ঞং মা করী’’তি ওৰদিত্বা উয্যোজেসি। ততো পট্ঠায সকলজম্বুদীপে রজ্জং বোধিসত্তস্স হত্থগতমেৰ জাতং, অঞ্ঞো পটিসত্তু নাম উট্ঠহিতুং সমত্থো নাহোসি। বোধিসত্তো সত্তৰস্সিককালে অভিসেকং কত্বা অলীনচিত্তরাজা নাম হুত্বা ধম্মেন রজ্জং কারেত্বা জীৰিতপরিযোসানে সগ্গপুরং পূরেসি।</p>
<p class="bodytext">সত্থা ইমং অতীতং আহরিত্বা অভিসম্বুদ্ধো হুত্বা ইমং গাথাদ্বযমাহ –</p>
<p class="hangnum"><a name="para11"></a><span class="paranum">১১</span>.</p>
<p class="gatha1"> ‘‘অলীনচিত্তং নিস্সায, পহট্ঠা মহতী চমূ।</p>
<p class="gathalast">কোসলং সেনাসন্তুট্ঠং, জীৰগ্গাহং অগাহযি॥</p>
<p class="hangnum"><a name="para12"></a><span class="paranum">১২</span>.</p>
<p class="gatha1"> ‘‘এৰং নিস্সযসম্পন্নো, ভিক্খু আরদ্ধৰীরিযো।</p>
<p class="gatha2">ভাৰযং কুসলং ধম্মং, যোগক্খেমস্স পত্তিযা।</p>
<p class="gathalast">পাপুণে অনুপুব্বেন, সব্বসংযোজনক্খয’’ন্তি॥</p>
<p class="bodytext">তত্থ <a name="P2.0023"></a> <span class="bld">অলীনচিত্তং নিস্সাযা</span>তি অলীনচিত্তং রাজকুমারং নিস্সায। <span class="bld">পহট্ঠা মহতী চমূ</span>তি ‘‘পৰেণীরজ্জং নো দিট্ঠ’’ন্তি হট্ঠতুট্ঠা হুত্বা মহতী সেনা। <span class="bld">কোসলং সেনাসন্তুট্ঠ</span>ন্তি কোসলরাজানং <a name="V2.0019"></a> সেন রজ্জেন অসন্তুট্ঠং পররজ্জলোভেন আগতং। <span class="bld">জীৰগ্গাহং অগাহযী</span>তি অমারেত্বাৰ সা চমূ তং রাজানং হত্থিনা জীৰগ্গাহং গণ্হাপেসি। <span class="bld">এৰং নিস্সযসম্পন্নো</span>তি যথা সা চমূ, এৰং অঞ্ঞোপি কুলপুত্তো নিস্সযসম্পন্নো কল্যাণমিত্তং <a name="M2.0021"></a> বুদ্ধং ৰা বুদ্ধসাৰকং ৰা নিস্সযং লভিত্বা। <span class="bld">ভিক্খূ</span>তি পরিসুদ্ধাধিৰচনমেতং। <span class="bld">আরদ্ধৰীরিযো</span>তি পগ্গহিতৰীরিযো চতুদোসাপগতেন ৰীরিযেন সমন্নাগতো। <span class="bld">ভাৰযং কুসলং ধম্ম</span>ন্তি কুসলং নিরৰজ্জং সত্ততিংসবোধিপক্খিযসঙ্খাতং ধম্মং ভাৰেন্তো। <span class="bld">যোগক্খেমস্স পত্তিযা</span>তি চতূহি যোগেহি খেমস্স নিব্বানস্স পাপুণনত্থায তং ধম্মং ভাৰেন্তো। <span class="bld">পাপুণে অনুপুব্বেন, সব্বসংযোজনক্খয</span>ন্তি এৰং ৰিপস্সনতো পট্ঠায ইমং কুসলং ধম্মং ভাৰেন্তো সো কল্যাণমিত্তুপনিস্সযসম্পন্নো ভিক্খু অনুপুব্বেন ৰিপস্সনাঞাণানি চ হেট্ঠিমমগ্গফলানি চ পাপুণন্তো পরিযোসানে দসন্নম্পি সংযোজনানং খযন্তে উপ্পন্নত্তা সব্বসংযোজনক্খযসঙ্খাতং অরহত্তং পাপুণাতি। যস্মা ৰা নিব্বানং আগম্ম সব্বসংযোজনানি খীযন্তি, তস্মা তম্পি সব্বসংযোজনক্খযমেৰ, এৰং অনুপুব্বেন নিব্বানসঙ্খাতং সব্বসংযোজনক্খযং পাপুণাতীতি অত্থো।</p>
<p class="bodytext">ইতি ভগৰা অমতমহানিব্বানেন ধম্মদেসনায কূটং গহেত্বা উত্তরিপি সচ্চানি পকাসেত্বা জাতকং সমোধানেসি, সচ্চপরিযোসানে ওস্সট্ঠৰীরিযো ভিক্খু অরহত্তে পতিট্ঠহি। ‘‘তদা মাতা মহামাযা, পিতা সুদ্ধোদনমহারাজা অহোসি, রজ্জং গহেত্বা দিন্নহত্থী অযং ওস্সট্ঠৰীরিযো ভিক্খু, হত্থিস্স পিতা সারিপুত্তো, সামন্তকোসলরাজা মোগ্গল্লানো, অলীনচিত্তকুমারো পন অহমেৰ অহোসি’’ন্তি।</p>
<p class="centered">অলীনচিত্তজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ১৫৭] ৭. গুণজাতকৰণ্ণনা</p>
<p class="bodytext"><span class="bld">যেন কামং পণামেতী</span>তি ইদং সত্থা জেতৰনে ৰিহরন্তো আনন্দত্থেরস্স সাটকসহস্সলাভং আরব্ভ কথেসি। থেরস্স কোসলরঞ্ঞো অন্তেপুরে ধম্মৰাচনৰত্থু হেট্ঠা <span class="bld">মহাসারজাতকে</span> (জা॰ ১.১.৯২) আগতমেৰ। ইতি থেরে রঞ্ঞো অন্তেপুরে ধম্মং ৰাচেন্তে রঞ্ঞো <a name="P2.0024"></a> সহস্সগ্ঘনিকানং সাটকানং সহস্সং আহরিযিত্থ। রাজা ততো পঞ্চ সাটকসতানি পঞ্চন্নং দেৰীসতানং অদাসি। তা সব্বাপি তে সাটকে ঠপেত্বা পুনদিৰসে আনন্দত্থেরস্স দত্বা সযং পুরাণসাটকেযেৰ পারুপিত্বা রঞ্ঞো পাতরাসট্ঠানং অগমংসু।</p>
<p class="bodytext">রাজা <a name="V2.0020"></a> <a name="M2.0022"></a> ‘‘মযা তুম্হাকং সহস্সগ্ঘনিকা সাটকা দাপিতা, কস্মা তুম্হে তে অপারুপিত্বাৰ আগতা’’তি পুচ্ছি। ‘‘দেৰ, অম্হেহি তে আনন্দত্থেরস্স দিন্না’’তি। ‘‘আনন্দত্থেরেন সব্বে গহিতা’’তি? ‘‘আম, দেৰা’’তি। ‘‘সম্মাসম্বুদ্ধেন তিচীৰরং অনুঞ্ঞাতং, আনন্দত্থেরো দুস্সৰণিজ্জং মঞ্ঞে করিস্সতি, অতিবহূ তেন সাটকা গহিতা’’তি থেরস্স কুজ্ঝিত্বা ভুত্তপাতরাসো ৰিহারং গন্ত্বা থেরস্স পরিৰেণং পৰিসিত্বা থেরং ৰন্দিত্বা নিসিন্নো পুচ্ছি – ‘‘অপি, ভন্তে, অম্হাকং ঘরে ইত্থিযো তুম্হাকং সন্তিকে ধম্মং উগ্গণ্হন্তি ৰা সুণন্তি ৰা’’তি? ‘‘আম, মহারাজ, গহেতব্বযুত্তকং গণ্হন্তি, সোতব্বযুত্তকং সুণন্তী’’তি। ‘‘কিং তা সুণন্তিযেৰ, উদাহু তুম্হাকং নিৰাসনং ৰা পারুপনং ৰা দদন্তী’’তি? ‘‘তা অজ্জ, মহারাজ, সহস্সগ্ঘনিকানি পঞ্চ সাটকসতানি অদংসূ’’তি। ‘‘তুম্হেহি গহিতানি তানি, ভন্তে’’তি? ‘‘আম, মহারাজা’’তি। ‘‘ননু, ভন্তে, সত্থারা তিচীৰরমেৰ অনুঞ্ঞাত’’ন্তি? ‘‘আম, মহারাজ, ভগৰতা একস্স ভিক্খুনো তিচীৰরমেৰ পরিভোগসীসেন অনুঞ্ঞাতং, পটিগ্গহণং পন অৰারিতং, তস্মা মযাপি অঞ্ঞেসং জিণ্ণচীৰরিকানং দাতুং তে সাটকা পটিগ্গহিতা’’তি। ‘‘তে পন ভিক্খূ তুম্হাকং সন্তিকা সাটকে লভিত্বা পোরাণচীৰরানি কিং করিস্সন্তী’’তি? ‘‘পোরাণসঙ্ঘাটিং উত্তরাসঙ্গং করিস্সন্তী’’তি? ‘‘পোরাণউত্তরাসঙ্গং কিং করিস্সন্তী’’তি? ‘‘অন্তরৰাসকং করিস্সন্তী’’তি। ‘‘পোরাণঅন্তরৰাসকং কিং করিস্সন্তী’’তি? ‘‘পচ্চত্থরণং করিস্সন্তী’’তি। ‘‘পোরাণপচ্চত্থরণং কিং করিস্সন্তী’’তি? ‘‘ভুম্মত্থরণং করিস্সন্তী’’তি। ‘‘পোরাণভুম্মত্থরণং <a name="P2.0025"></a> কিং করিস্সন্তী’’তি? ‘‘পাদপুঞ্ছনং করিস্সন্তী’’তি। ‘‘পোরাণপাদপুঞ্ছনং কিং করিস্সন্তী’’তি? ‘‘মহারাজ, সদ্ধাদেয্যং নাম ৰিনিপাতেতুং ন লব্ভতি, তস্মা পোরাণপাদপুঞ্ছনং ৰাসিযা কোট্টেত্বা মত্তিকায মক্খেত্বা সেনাসনেসু মত্তিকালেপনং করিস্সন্তী’’তি। ‘‘ভন্তে, তুম্হাকং দিন্নং যাৰ পাদপুঞ্ছনাপি নস্সিতুং ন লব্ভতী’’তি? ‘‘আম, মহারাজ, অম্হাকং দিন্নং নস্সিতুং ন লব্ভতি, পরিভোগমেৰ হোতী’’তি।</p>
<p class="bodytext">রাজা তুট্ঠো সোমনস্সপ্পত্তো হুত্বা ইতরানিপি গেহে ঠপিতানি পঞ্চ সাটকসতানি আহরাপেত্বা থেরস্স দত্বা অনুমোদনং সুত্বা থেরং ৰন্দিত্বা পদক্খিণং কত্বা পক্কামি। থেরো পঠমলদ্ধানি পঞ্চ সাটকসতানি জিণ্ণচীৰরিকানং ভিক্খূনং অদাসি। থেরস্স পন পঞ্চমত্তানি সদ্ধিৰিহারিকসতানি <a name="M2.0023"></a>, তেসু একো দহরভিক্খু থেরস্স বহূপকারো পরিৰেণং সম্মজ্জতি, পানীযপরিভোজনীযং উপট্ঠপেতি, দন্তকট্ঠং মুখোদকং ন্হানোদকং দেতি, ৰচ্চকুটিজন্তাঘরসেনাসনানি পটিজগ্গতি, হত্থপরিকম্মপাদপরিকম্মপিট্ঠিপরিকম্মাদীনি করোতি। থেরো পচ্ছা লদ্ধানি পঞ্চ সাটকসতানি ‘‘অযং মে বহূপকারো’’তি যুত্তৰসেন সব্বানি তস্সেৰ অদাসি। সোপি সব্বে তে সাটকে ভাজেত্বা অত্তনো সমানুপজ্ঝাযানং অদাসি।</p>
<p class="bodytext">এৰং <a name="V2.0021"></a> সব্বেপি তে লদ্ধসাটকা ভিক্খূ সাটকে ছিন্দিত্বা রজিত্বা কণিকারপুপ্ফৰণ্ণানি কাসাযানি নিৰাসেত্বা চ পারুপিত্বা চ সত্থারং উপসঙ্কমিত্বা ৰন্দিত্বা একমন্তং নিসীদিত্বা এৰমাহংসু – ‘‘ভন্তে, সোতাপন্নস্স অরিযসাৰকস্স মুখোলোকনদানং নাম অত্থী’’তি। ‘‘ন, ভিক্খৰে, অরিযসাৰকানং মুখোলোকনদানং নাম অত্থী’’তি। ‘‘ভন্তে, অম্হাকং উপজ্ঝাযেন ধম্মভণ্ডাগারিকত্থেরেন সহস্সগ্ঘনিকানং সাটকানং পঞ্চ সতানি একস্সেৰ দহরভিক্খুনো দিন্নানি, সো পন অত্তনা লদ্ধে ভাজেত্বা অম্হাকং অদাসী’’তি। ‘‘ন, ভিক্খৰে, আনন্দো মুখোলোকনভিক্খং দেতি <a name="P2.0026"></a>, সো পনস্স ভিক্খু বহূপকারো, তস্মা অত্তনো উপকারস্স উপকারৰসেন গুণৰসেন যুত্তৰসেন ‘উপকারস্স নাম পচ্চুপকারো কাতুং ৰট্টতী’তি কতঞ্ঞুকতৰেদিভাৰেন অদাসি। পোরাণকপণ্ডিতাপি হি অত্তনো উপকারানঞ্ঞেৰ পচ্চুপকারং করিংসূ’’তি ৰত্বা তেহি যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সীহো হুত্বা পব্বতগুহাযং ৰসতি। সো একদিৰসং গুহায নিক্খমিত্বা পব্বতপাদং ওলোকেসি, তং পন পব্বতপাদং পরিক্খিপিত্বা মহাসরো অহোসি। তস্স একস্মিং উন্নতট্ঠানে উপরিথদ্ধকদ্দমপিট্ঠে মুদূনি হরিততিণানি জাযিংসু। সসকা চেৰ হরিণাদযো চ সল্লহুকমিগা কদ্দমমত্থকে ৰিচরন্তা তানি খাদন্তি। তং দিৰসম্পি একো মিগো তানি খাদন্তো ৰিচরতি। সীহো ‘‘তং মিগং গণ্হিস্সামী’’তি পব্বতমত্থকা উপ্পতিত্বা সীহৰেগেন পক্খন্দি, মিগো মরণভযতজ্জিতো ৰিরৰন্তো পলাযি। সীহো ৰেগং সন্ধারেতুং অসক্কোন্তো কললপিট্ঠে নিপতিত্বা <a name="M2.0024"></a> ওসীদিত্বা উগ্গন্তুং অসক্কোন্তো চত্তারো পাদা থম্ভা ৰিয ওসীদিত্বা সত্তাহং নিরাহারো অট্ঠাসি।</p>
<p class="bodytext">অথ নং একো সিঙ্গালো গোচরপ্পসুতো তং দিস্বা ভযেন পলাযি। সীহো তং পক্কোসিত্বা ‘‘ভো সিঙ্গাল, মা পলাযি, অহং কললে লগ্গো, জীৰিতং মে দেহী’’তি আহ। সিঙ্গালো তস্স সন্তিকং গন্ত্বা ‘‘অহং তং উদ্ধরেয্যং, উদ্ধটো পন মং খাদেয্যাসীতি ভাযামী’’তি আহ। ‘‘মা ভাযি, নাহং তং খাদিস্সামি, মহন্তং পন তে গুণং করিস্সামি, একেনুপাযেন মং উদ্ধরাহী’’তি। সিঙ্গালো তস্স পটিঞ্ঞং গহেত্বা চতুন্নং পাদানং সমন্তা কললে অপনেত্বা চতুন্নম্পি পাদানং চতস্সো মাতিকা খণিত্বা <a name="P2.0027"></a> উদকাভিমুখং অকাসি, উদকং পৰিসিত্বা কললং মুদুং অকাসি। তস্মিং খণে সিঙ্গালো সীহস্স উদরন্তরং অত্তনো সীসং পৰেসেত্বা ‘‘ৰাযামং করোহি, সামী’’তি উচ্চাসদ্দং করোন্তো সীসেন উদরং পহরি। সীহো ৰেগং জনেত্বা কললা উগ্গন্ত্বা পক্খন্দিত্বা থলে অট্ঠাসি। সো মুহুত্তং ৰিস্সমিত্বা সরং ওরুয্হ কদ্দমং ধোৰিত্বা ন্হাযিত্বা দরথং পটিপ্পস্সম্ভেত্বা একং মহিংসং ৰধিত্বা দাঠাহি ওৰিজ্ঝিত্বা মংসং <a name="V2.0022"></a> উব্বত্তেত্বা ‘‘খাদ, সম্মা’’তি সিঙ্গালস্স পুরতো ঠপেত্বা তেন খাদিতে পচ্ছা অত্তনা খাদি। পুন সিঙ্গালো একং মংসপেসিং ডংসিত্বা গণ্হি। ‘‘ইদং কিমত্থায, সম্মা’’তি চ ৰুত্তে ‘‘তুম্হাকং দাসী অত্থি, তস্সা ভাগো ভৰিস্সতী’’তি আহ। সীহো ‘‘গণ্হাহী’’তি ৰত্বা সযম্পি সীহিযা অত্থায মংসং গণ্হিত্বা ‘‘এহি, সম্ম, অম্হাকং পব্বতমুদ্ধনি ঠত্বা সখিযা ৰসনট্ঠানং গমিস্সামা’’তি ৰত্বা তত্থ গন্ত্বা মংসং খাদাপেত্বা সিঙ্গালঞ্চ সিঙ্গালিঞ্চ অস্সাসেত্বা ‘‘ইতো পট্ঠায ইদানি অহং তুম্হে পটিজগ্গিস্সামী’’তি অত্তনো ৰসনট্ঠানং নেত্বা গুহায দ্বারে অঞ্ঞিস্সা গুহায ৰসাপেসি। তে ততো পট্ঠায গোচরায গচ্ছন্তা সীহিঞ্চ সিঙ্গালিঞ্চ ঠপেত্বা সিঙ্গালেন সদ্ধিং গন্ত্বা নানামিগে ৰধিত্বা উভোপি তত্থেৰ মংসং খাদিত্বা ইতরাসম্পি দ্বিন্নং আহরিত্বা দেন্তি।</p>
<p class="bodytext">এৰং কালে গচ্ছন্তে সীহী দ্বে পুত্তে ৰিজাযি, সিঙ্গালীপি দ্বে পুত্তে ৰিজাযি। তে সব্বেপি সমগ্গৰাসং ৰসিংসু। অথেকদিৰসং সীহিযা এতদহোসি – ‘‘অযং সীহো সিঙ্গালঞ্চ সিঙ্গালিঞ্চ সিঙ্গালপোতকে চ অতিৰিয পিযাযতি, নূনমস্স সিঙ্গালিযা সদ্ধিং সন্থৰো অত্থি, তস্মা এৰং সিনেহং করোতি, যংনূনাহং ইমং পীল়েত্বা তজ্জেত্বা ইতো পলাপেয্য’’ন্তি <a name="M2.0025"></a>। সা সীহস্স সিঙ্গালং গহেত্বা গোচরায গতকালে সিঙ্গালিং পীল়েসি তজ্জেসি ‘‘কিংকারণা ইমস্মিং ঠানে ৰসতি <a name="P2.0028"></a>, ন পলাযসী’’তি? পুত্তাপিস্সা সিঙ্গালিপুত্তে তথেৰ তজ্জযিংসু। সিঙ্গালী তমত্থং সিঙ্গালস্স কথেত্বা ‘‘সীহস্স ৰচনেন এতায এৰং কতভাৰম্পি ন জানাম, চিরং ৰসিম্হা, নাসাপেয্যাপি নো, অম্হাকং ৰসনট্ঠানমেৰ গচ্ছামা’’তি আহ। সিঙ্গালো তস্সা ৰচনং সুত্বা সীহং উপসঙ্কমিত্বা আহ – ‘‘সামি, চিরং অম্হেহি তুম্হাকং সন্তিকে নিৰুত্থং, অতিচিরং ৰসন্তা নাম অপ্পিযা হোন্তি, অম্হাকং গোচরায পক্কন্তকালে সীহী সিঙ্গালিং ৰিহেঠেতি ‘ইমস্মিং ঠানে কস্মা ৰসথ, পলাযথা’তি তজ্জেতি, সীহপোতকাপি সিঙ্গালপোতকে তজ্জেন্তি। যো নাম যস্স অত্তনো সন্তিকে ৰাসং ন রোচেতি, তেন সো ‘যাহী’তি নীহরিতব্বোৰ, ৰিহেঠনং নাম কিমত্থিয’’ন্তি ৰত্বা পঠমং গাথমাহ –</p>
<p class="hangnum"><a name="para13"></a><span class="paranum">১৩</span>.</p>
<p class="gatha1"> ‘‘যেন কামং পণামেতি, ধম্মো বলৰতং মিগী।</p>
<p class="gathalast">উন্নদন্তী ৰিজানাহি, জাতং সরণতো ভয’’ন্তি॥</p>
<p class="bodytext">তত্থ <span class="bld">যেন কামং পণামেতি, ধম্মো বলৰত</span>ন্তি বলৰা নাম ইস্সরো অত্তনো সেৰকং যেন দিসাভাগেন ইচ্ছতি, তেন দিসাভাগেন সো পণামেতি নীহরতি। এস ধম্মো বলৰতং অযং ইস্সরানং সভাৰো পৰেণিধম্মোৰ, তস্মা সচে অম্হাকং ৰাসং ন রোচেথ, উজুকমেৰ নো নীহরথ <a name="V2.0023"></a>, ৰিহেঠনেন কো অত্থোতি দীপেন্তো এৰমাহ। <span class="bld">মিগী</span>তি সীহং আলপতি। সো হি মিগরাজতায মিগা অস্স অত্থীতি মিগী। <span class="bld">উন্নদন্তী</span>তিপি তমেৰ আলপতি। সো হি উন্নতানং দন্তানং অত্থিতায উন্নতা দন্তা অস্স অত্থীতি উন্নদন্তী। ‘‘উন্নতদন্তী’’তিপি পাঠোযেৰ। <span class="bld">ৰিজানাহী</span>তি ‘‘এস ইস্সরানং ধম্মো’’তি এৰং জানাহি। <span class="bld">জাতং সরণতো ভয</span>ন্তি অম্হাকং তুম্হে পতিট্ঠানট্ঠেন সরণং, তুম্হাকঞ্ঞেৰ সন্তিকা ভযং জাতং, তস্মা অত্তনো ৰসনট্ঠানমেৰ গমিস্সামাতি দীপেতি।</p>
<p class="bodytext">অপরো নযো – তৰ <span class="bld">মিগী সীহী উন্নদন্তী</span>মম পুত্তদারং তজ্জেন্তী <span class="bld">যেন কামং পণামেতি,</span> যেন যেনাকারেন ইচ্ছতি, তেন পণামেতি পৰত্ততি, ৰিহেঠেতিপি <a name="P2.0029"></a> পলাপেতিপি, এৰং ত্বং ৰিজানাহি, তত্থ কিং সক্কা অম্হেহি কাতুং। <span class="bld">ধম্মো বলৰতং</span> এস বলৰন্তানং সভাৰো, ইদানি মযং গমিস্সাম। কস্মা? <span class="bld">জাতং সরণতো ভয</span>ন্তি।</p>
<p class="bodytext">তস্স <a name="M2.0026"></a> ৰচনং সুত্বা সীহো সীহিং আহ – ‘‘ভদ্দে, অসুকস্মিং নাম কালে মম গোচরত্থায গন্ত্বা সত্তমে দিৰসে ইমিনা সিঙ্গালেন ইমায চ সিঙ্গালিযা সদ্ধিং আগতভাৰং সরসী’’তি। ‘‘আম, সরামী’’তি। ‘‘জানাসি পন ময্হং সত্তাহং অনাগমনস্স কারণ’’ন্তি? ‘‘ন জানামি, সামী’’তি। ‘‘ভদ্দে, অহং ‘একং মিগং গণ্হিস্সামী’তি ৰিরজ্ঝিত্বা কললে লগ্গো, ততো নিক্খমিতুং অসক্কোন্তো সত্তাহং নিরাহারো অট্ঠাসিং, স্বাহং ইমং সিঙ্গালং নিস্সায জীৰিতং লভিং, অযং মে জীৰিতদাযকো সহাযো। মিত্তধম্মে ঠাতুং সমত্থো হি মিত্তো দুব্বলো নাম নত্থি, ইতো পট্ঠায ময্হং সহাযস্স চ সহাযিকায চ পুত্তকানঞ্চ এৰরূপং অৰমানং মা অকাসী’’তি ৰত্বা সীহো দুতিযং গাথমাহ –</p>
<p class="hangnum"><a name="para14"></a><span class="paranum">১৪</span>.</p>
<p class="gatha1"> ‘‘অপি চেপি দুব্বলো মিত্তো, মিত্তধম্মেসু তিট্ঠতি।</p>
<p class="gatha2">সো ঞাতকো চ বন্ধু চ, সো মিত্তো সো চ মে সখা।</p>
<p class="gathalast">দাঠিনি মাতিমঞ্ঞিত্থো, সিঙ্গালো মম পাণদো’’তি॥</p>
<p class="bodytext">তত্থ <span class="bld">অপি চেপী</span>তি একো <span class="bld">অপি</span>সদ্দো অনুগ্গহত্থো, একো সম্ভাৰনত্থো। তত্রাযং যোজনা – <span class="bld">দুব্বলোপি চে মিত্তো মিত্তধম্মেসু অপি তিট্ঠতি,</span> সচে ঠাতুং সক্কোতি, <span class="bld">সো ঞাতকো চ বন্ধু চ, সো</span> মেত্তচিত্ততায <span class="bld">মিত্তো, সো চ মে</span> সহাযট্ঠেন <span class="bld">সখা। দাঠিনি মাতিমঞ্ঞিত্থো</span>তি, ভদ্দে, দাঠাসম্পন্নে সীহি মা ময্হং সহাযং ৰা সহাযিং ৰা অতিমঞ্ঞি, অযঞ্হি <span class="bld">সিঙ্গালো মম পাণদো</span>তি।</p>
<p class="bodytext">সা <a name="V2.0024"></a> তস্স ৰচনং সুত্বা সিঙ্গালিং খমাপেত্বা ততো পট্ঠায সপুত্তায তায সদ্ধিং সমগ্গৰাসং ৰসি। সীহপোতকাপি সিঙ্গালপোতকেহি সদ্ধিং কীল়মানা সম্মোদমানা মাতাপিতূনং অতিক্কন্তকালেপি <a name="P2.0030"></a> মিত্তভাৰং অভিন্দিত্বা সম্মোদমানা ৰসিংসু। তেসং কির সত্তকুলপরিৰট্টে অভিজ্জমানা মেত্তি অগমাসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – সচ্চপরিযোসানে কেচি সোতাপন্না, কেচি সকদাগামিনো, কেচি অনাগামিনো, কেচি অরহন্তো অহেসুং। ‘‘তদা সিঙ্গালো আনন্দো অহোসি, সীহো পন অহমেৰ অহোসি’’ন্তি।</p>
<p class="centered">গুণজাতকৰণ্ণনা সত্তমা।</p>
<p class="hangnum">  </p>
<p class="subhead"> ১৫৮] ৮. সুহনুজাতকৰণ্ণনা</p>
<p class="bodytext"><span class="bld">নযিদং</span> <a name="M2.0027"></a> <span class="bld">ৰিসমসীলেনা</span>তি ইদং সত্থা জেতৰনে ৰিহরন্তো দ্বে চণ্ডভিক্খূ আরব্ভ কথেসি। তস্মিঞ্হি সমযে জেতৰনেপি একো ভিক্খু চণ্ডো অহোসি ফরুসো সাহসিকো জনপদেপি। অথেকদিৰসং জানপদো ভিক্খু কেনচিদেৰ করণীযেন জেতৰনং অগমাসি, সামণেরা চেৰ দহরভিক্খূ চ তস্স চণ্ডভাৰং জানন্তি। ‘‘তেসং দ্বিন্নং চণ্ডানং কলহং পস্সিস্সামা’’তি কুতূহলেন তং ভিক্খুং জেতৰনৰাসিকস্স পরিৰেণং পহিণিংসু। তে উভোপি চণ্ডা অঞ্ঞমঞ্ঞং দিস্বাৰ পিযসংৰাসং সংসন্দিংসু সমিংসু, হত্থপাদপিট্ঠিসম্বাহনাদীনি অকংসু। ধম্মসভাযং ভিক্খূ কথং সমুট্ঠাপেসুং – ‘‘আৰুসো, চণ্ডা ভিক্খূ অঞ্ঞেসং উপরি চণ্ডা ফরুসা সাহসিকা, অঞ্ঞমঞ্ঞং পন উভোপি সমগ্গা সম্মোদমানা পিযসংৰাসা জাতা’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপেতে অঞ্ঞেসং চণ্ডা ফরুসা সাহসিকা, অঞ্ঞমঞ্ঞং পন সমগ্গা সম্মোদমানা পিযসংৰাসা চ অহেসু’’ন্তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো তস্স সব্বত্থসাধকো অত্থধম্মানুসাসকো অমচ্চো অহোসি। সো পন রাজা থোকং ধনলোভপকতিকো, তস্স <a name="P2.0031"></a> মহাসোণো নাম কূটঅস্সো অত্থি। অথ উত্তরাপথকা অস্সৰাণিজা পঞ্চ অস্সসতানি আনেসুং, অস্সানং আগতভাৰং রঞ্ঞো আরোচেসুং। ততো পুব্বে পন বোধিসত্তো অস্সে অগ্ঘাপেত্বা <a name="V2.0025"></a> মূলং অপরিহাপেত্বা দাপেসি। রাজা তং পরিহাযমানো অঞ্ঞং অমচ্চং পক্কোসাপেত্বা ‘‘তাত, অস্সে অগ্ঘাপেহি, অগ্ঘাপেন্তো চ পঠমং মহাসোণং যথা তেসং অস্সানং অন্তরং পৰিসতি, তথা ৰিস্সজ্জেত্বা অস্সে ডংসাপেত্বা ৰণিতে কারাপেত্বা দুব্বলকালে মূলং হাপেত্বা অস্সে অগ্ঘাপেয্যাসী’’তি আহ। সো ‘‘সাধূ’’তি সম্পটিচ্ছিত্বা তথা অকাসি।</p>
<p class="bodytext">অস্সৰাণিজা অনত্তমনা হুত্বা তেন কতকিরিযং বোধিসত্তস্স আরোচেসুং। বোধিসত্তো ‘‘কিং পন তুম্হাকং নগরে কূটঅস্সো নত্থী’’তি পুচ্ছি। ‘‘অত্থি সামি, সুহনু নাম কূটঅস্সো চণ্ডো ফরুসো’’তি। ‘‘তেন <a name="M2.0028"></a> হি পুন আগচ্ছন্তা তং অস্সং আনেয্যাথা’’তি। তে ‘‘সাধূ’’তি পটিস্সুণিত্বা পুন আগচ্ছন্তা তং কূটস্সং গাহাপেত্বা আগচ্ছিংসু। রাজা ‘‘অস্সৰাণিজা আগতা’’তি সুত্বা সীহপঞ্জরং উগ্ঘাটেত্বা অস্সে ওলোকেত্বা মহাসোণং ৰিস্সজ্জাপেসি। অস্সৰাণিজাপি মহাসোণং আগচ্ছন্তং দিস্বা সুহনুং ৰিস্সজ্জাপেসুং। তে অঞ্ঞমঞ্ঞং পত্বা সরীরানি লেহন্তা সম্মোদমানা অট্ঠংসু। রাজা বোধিসত্তং পুচ্ছি – ‘‘পস্সসি ইমে দ্বে কূটস্সা অঞ্ঞেসং চণ্ডা ফরুসা সাহসিকা, অঞ্ঞে অস্সে ডংসিত্বা গেলঞ্ঞং পাপেন্তি, ইদানি অঞ্ঞমঞ্ঞং পন সরীরং লেহন্তা সম্মোদমানা অট্ঠংসু, কিং নামেত’’ন্তি? বোধিসত্তো ‘‘নযিমে, মহারাজ, ৰিসমসীলা, সমসীলা সমধাতুকা চ এতে’’তি ৰত্বা ইমং গাথাদ্বযমাহ –</p>
<p class="hangnum"><a name="para15"></a><span class="paranum">১৫</span>.</p>
<p class="gatha1"> ‘‘নযিদং ৰিসমসীলেন, সোণেন সুহনূ সহ।</p>
<p class="gathalast">সুহনূপি তাদিসোযেৰ, যো সোণস্স সগোচরো॥</p>
<p class="hangnum"><a name="para16"></a><span class="paranum">১৬</span>.</p>
<p class="gatha1"> ‘‘পক্খন্দিনা <a name="P2.0032"></a> পগব্ভেন, নিচ্চং সন্দানখাদিনা।</p>
<p class="gathalast">সমেতি পাপং পাপেন, সমেতি অসতা অস’’ন্তি॥</p>
<p class="bodytext">তত্থ <span class="bld">নযিদং ৰিসমসীলেন, সোণেন সুহনূ সহা</span>তি যং ইদং সুহনু কূটস্সো সোণেন সদ্ধিং পেমং করোতি, ইদং ন অত্তনো ৰিসমসীলেন, অথ খো অত্তনো সমসীলেনেৰ সদ্ধিং করোতি। উভোপি হেতে অত্তনো অনাচারতায দুস্সীলতায সমসীলা সমধাতুকা। <span class="bld">সুহনূপি তাদিসোযেৰ, যো সোণস্স সগোচরো</span>তি যাদিসো সোণো, সুহনুপি তাদিসোযেৰ, যো সোণস্স সগোচরো যংগোচরো সোণো, সোপি তংগোচরোযেৰ। যথেৰ হি সোণো অস্সগোচরো অস্সে ডংসেন্তোৰ চরতি, তথা সুহনুপি। ইমিনা নেসং সমানগোচরতং দস্সেতি।</p>
<p class="bodytext">তে <a name="V2.0026"></a> পন আচারগোচরে একতো কত্বা দস্সেতুং <span class="bld">‘‘পক্খন্দিনা’’</span>তিআদি ৰুত্তং। তত্থ <span class="bld">পক্খন্দিনা</span>তি অস্সানং উপরি পক্খন্দনসীলেন পক্খন্দনগোচরেন। <span class="bld">পগব্ভেনা</span>তি কাযপাগব্ভিযাদিসমন্নাগতেন দুস্সীলেন। <span class="bld">নিচ্চং সন্দানখাদিনা</span>তি সদা অত্তনো বন্ধনযোত্তং খাদনসীলেন খাদনগোচরেন চ। <span class="bld">সমেতি পাপং পাপেনা</span>তি এতেসু অঞ্ঞতরেন পাপেন সদ্ধিং অঞ্ঞতরস্স <a name="M2.0029"></a> পাপং দুস্সীল্যং সমেতি। <span class="bld">অসতা অস</span>ন্তি এতেসু অঞ্ঞতরেন অসতা অনাচারগোচরসম্পন্নেন সহ ইতরস্স অসং অসাধুকম্মং সমেতি, গূথাদীনি ৰিয গূথাদীহি একতো সংসন্দতি সদিসং নিব্বিসেসমেৰ হোতীতি।</p>
<p class="bodytext">এৰং ৰত্বা চ পন বোধিসত্তো ‘‘মহারাজ, রঞ্ঞা নাম অতিলুদ্ধেন ন ভৰিতব্বং, পরস্স সন্তকং নাম নাসেতুং ন ৰট্টতী’’তি রাজানং ওৰদিত্বা অস্সে অগ্ঘাপেত্বা ভূতমেৰ মূলং দাপেসি। অস্সৰাণিজা যথাসভাৰমেৰ মূলং লভিত্বা হট্ঠতুট্ঠা অগমংসু। রাজাপি বোধিসত্তস্স ওৰাদে ঠত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা দ্বে অস্সা ইমে দ্বে দুট্ঠভিক্খূ অহেসুং, রাজা আনন্দো, পণ্ডিতামচ্চো পন অহমেৰ অহোসি’’ন্তি।</p>
<p class="centered">সুহনুজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ১৫৯] ৯. মোরজাতকৰণ্ণনা</p>
<p class="bodytext"><span class="bld">উদেতযং</span> <a name="P2.0033"></a> <span class="bld">চক্খুমা একরাজা</span>তি ইদং সত্থা জেতৰনে ৰিহরন্তো একং উক্কণ্ঠিতভিক্খুং আরব্ভ কথেসি। সো হি ভিক্খু ভিক্খূহি সত্থু সন্তিকং নীতো ‘‘সচ্চং কির, ত্বং ভিক্খু, উক্কণ্ঠিতো’’তি ৰুত্তে ‘‘সচ্চং, ভন্তে’’তি ৰত্বা ‘‘কিং দিস্বা’’তি ৰুত্তে ‘‘একং অলঙ্কতপটিযত্তসরীরং মাতুগামং ওলোকেত্বা’’তি আহ। অথ নং সত্থা ‘‘ভিক্খু মাতুগামো নাম কস্মা তুম্হাদিসানং চিত্তং নালুল়েস্সতি, পোরাণকপণ্ডিতানম্পি হি মাতুগামস্স সদ্দং সুত্বা সত্ত ৰস্সসতানি অসমুদাচিণ্ণকিলেসা ওকাসং লভিত্বা খণেনেৰ সমুদাচরিংসু। ৰিসুদ্ধাপি সত্তা সংকিলিস্সন্তি, উত্তমযসসমঙ্গিনোপি আযসক্যং পাপুণন্তি, পগেৰ অপরিসুদ্ধা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো মোরযোনিযং পটিসন্ধিং গহেত্বা অণ্ডকালেপি <a name="V2.0027"></a> কণিকারমকুল়ৰণ্ণঅণ্ডকোসো হুত্বা অণ্ডং ভিন্দিত্বা নিক্খন্তো সুৰণ্ণৰণ্ণো অহোসি দস্সনীযো পাসাদিকো পক্খানং অন্তরে সুরত্তরাজিৰিরাজিতো, সো অত্তনো <a name="M2.0030"></a> জীৰিতং রক্খন্তো তিস্সো পব্বতরাজিযো অতিক্কম্ম চতুত্থায পব্বতরাজিযা একস্মিং দণ্ডকহিরঞ্ঞপব্বততলে ৰাসং কপ্পেসি। সো পভাতায রত্তিযা পব্বতমত্থকে নিসিন্নো সূরিযং উগ্গচ্ছন্তং ওলোকেত্বা অত্তনো গোচরভূমিযং রক্খাৰরণত্থায ব্রহ্মমন্তং বন্ধন্তো <span class="bld">‘‘উদেতয’’</span>ন্তিআদিমাহ।</p>
<p class="hangnum"><a name="para17"></a><span class="paranum">১৭</span>.</p>
<p class="gatha1"> ‘‘উদেতযং চক্খুমা একরাজা,</p>
<p class="gatha2">হরিস্সৰণ্ণো পথৰিপ্পভাসো।</p>
<p class="gatha3">তং তং নমস্সামি হরিস্সৰণ্ণং পথৰিপ্পভাসং,</p>
<p class="gathalast">তযাজ্জ গুত্তা ৰিহরেমু দিৰস’’ন্তি॥</p>
<p class="bodytext">তত্থ <a name="P2.0034"></a> <span class="bld">উদেতী</span>তি পাচীনলোকধাতুতো উগ্গচ্ছতি। <span class="bld">চক্খুমা</span>তি সকলচক্কৰাল়ৰাসীনং অন্ধকারং ৰিধমিত্বা চক্খুপটিলাভকরণেন যং তেন তেসং দিন্নং চক্খু, তেন চক্খুনা চক্খুমা। <span class="bld">একরাজা</span>তি সকলচক্কৰাল়ে আলোককরানং অন্তরে সেট্ঠৰিসিট্ঠট্ঠেন একরাজা। <span class="bld">হরিস্সৰণ্ণো</span>তি হরিসমানৰণ্ণো, সুৰণ্ণৰণ্ণোতি অত্থো। <span class="bld">পথৰিপ্পভাসো</span>তি পথৰিযা পভাসো। <span class="bld">তং তং নমস্সামী</span>তি তস্মা তং এৰরূপং ভৰন্তং নমস্সামি ৰন্দামি। <span class="bld">তযাজ্জ গুত্তা ৰিহরেমু দিৰস</span>ন্তি তযা অজ্জ রক্খিতা গোপিতা হুত্বা ইমং দিৰসং চতুইরিযাপথৰিহারেন সুখং ৰিহরেয্যাম।</p>
<p class="bodytext">এৰং বোধিসত্তো ইমায গাথায সূরিযং নমস্সিত্বা দুতিযগাথায অতীতে পরিনিব্বুতে বুদ্ধে চেৰ বুদ্ধগুণে চ নমস্সতি।</p>
<p class="gatha1">‘‘যে ব্রাহ্মণা ৰেদগূ সব্বধম্মে, তে মে নমো তে চ মং পালযন্তু।</p>
<p class="gatha2">নমত্থু বুদ্ধানং নমত্থু বোধিযা, নমো ৰিমুত্তানং নমো ৰিমুত্তিযা।</p>
<p class="gathalast">ইমং সো পরিত্তং কত্বা, মোরো চরতি এসনা’’তি॥</p>
<p class="bodytext">তত্থ <span class="bld">যে ব্রাহ্মণা</span>তি যে বাহিতপাপা ৰিসুদ্ধিব্রাহ্মণা। <span class="bld">ৰেদগূ</span>তি ৰেদানং পারং গতাতিপি ৰেদগূ, ৰেদেহি পারং গতাতিপি ৰেদগূ। ইধ পন সব্বে সঙ্খতাসঙ্খতধম্মে ৰিদিতে পাকটে কত্বা গতাতি ৰেদগূ। তেনেৰাহ <a name="M2.0031"></a> ‘‘সব্বধম্মে’’তি। সব্বে খন্ধাযতনধাতুধম্মে সলক্খণসামঞ্ঞলক্খণৰসেন <a name="V2.0028"></a> অত্তনো ঞাণস্স ৰিদিতে পাকটে কত্বা গতা, তিণ্ণং মারানং মত্থকং মদ্দিত্বা দসসহস্সিলোকধাতুং উন্নাদেত্বা বোধিতলে সম্মাসম্বোধিং পত্বা সংসারং ৰা অতিক্কন্তাতি অত্থো। <span class="bld">তে মে নমো</span>তি তে মম ইমং নমক্কারং পটিচ্ছন্তু। <span class="bld">তে চ মং পালযন্তূ</span>তি এৰং মযা নমস্সিতা চ তে ভগৰন্তো মং পালেন্তু রক্খন্তু গোপেন্তু। <span class="bld">নমত্থু বুদ্ধানং নমত্থু বোধিযা, নমো ৰিমুত্তানং নমো ৰিমুত্তিযা</span>তি অযং মম নমক্কারো <a name="P2.0035"></a> অতীতানং পরিনিব্বুতানং বুদ্ধানং অত্থু, তেসঞ্ঞেৰ চতূসু চ মগ্গেসু চতূসু ফলেসু ঞাণসঙ্খাতায বোধিযা অত্থু, তথা তেসঞ্ঞেৰ অরহত্তফলৰিমুত্তিযা ৰিমুত্তানং অত্থু, যা চ নেসং তদঙ্গৰিমুত্তি ৰিক্খম্ভনৰিমুত্তি সমুচ্ছেদৰিমুত্তি পটিপ্পস্সদ্ধিৰিমুত্তি নিস্সরণৰিমুত্তীতি পঞ্চৰিধা ৰিমুত্তি, তস্সা নেসং ৰিমুত্তিযাপি অযং ময্হং নমক্কারো অত্থূতি। ‘‘ইমং সো পরিত্তং কত্বা, মোরো চরতি এসনা’’তি ইদং পন পদদ্বযং সত্থা অভিসম্বুদ্ধো হুত্বা আহ। তস্সত্থো – ভিক্খৰে, সো মোরো ইমং পরিত্তং ইমং রক্খং কত্বা অত্তনো গোচরভূমিযং পুপ্ফফলাদীনং অত্থায নানপ্পকারায এসনায চরতি।</p>
<p class="bodytext">এৰং দিৰসং চরিত্বা সাযং পব্বতমত্থকে নিসীদিত্বা অত্থঙ্গতং সূরিযং ওলোকেন্তো বুদ্ধগুণে আৰজ্জেত্বা নিৰাসট্ঠানে রক্খাৰরণত্থায পুন ব্রহ্মমন্তং বন্ধন্তো <span class="bld">‘‘অপেতয’’</span>ন্তিআদিমাহ।</p>
<p class="hangnum"><a name="para18"></a><span class="paranum">১৮</span>.</p>
<p class="gatha1"> ‘‘অপেতযং চক্খুমা একরাজা, হরিস্সৰণ্ণো পথৰিপ্পভাসো।</p>
<p class="gathalast">তং তং নমস্সামি হরিস্সৰণ্ণং পথৰিপ্পভাসং, তযাজ্জ গুত্তা ৰিহরেমু রত্তিং॥</p>
<p class="gatha1">‘‘যে ব্রাহ্মণা ৰেদগূ সব্বধম্মে, তে মে নমো তে চ মং পালযন্তু।</p>
<p class="gatha2">নমত্থু বুদ্ধানং নমত্থু বোধিযা, নমো ৰিমুত্তানং নমো ৰিমুত্তিযা।</p>
<p class="gathalast">ইমং সো পরিত্তং কত্বা, মোরো ৰাসমকপ্পযী’’তি॥</p>
<p class="bodytext">তত্থ <span class="bld">অপেতী</span>তি অপযাতি অত্থং গচ্ছতি। <span class="bld">ইমং সো পরিত্তং কত্বা, মোরো ৰাসমকপ্পযী</span>তি ইদম্পি অভিসম্বুদ্ধো হুত্বা আহ। তস্সত্থো – ভিক্খৰে <a name="M2.0032"></a>, সো মোরো ইমং পরিত্তং ইমং রক্খং কত্বা অত্তনো নিৰাসট্ঠানে ৰাসং কপ্পযিত্থ, তস্স রত্তিং ৰা দিৰা ৰা ইমস্স পরিত্তস্সানুভাৰেন নেৰ ভযং, ন লোমহংসো অহোসি।</p>
<p class="bodytext">অথেকো <a name="P2.0036"></a> বারাণসিযা অৰিদূরে নেসাদগামৰাসী নেসাদো হিমৰন্তপদেসে ৰিচরন্তো তস্মিং <a name="V2.0029"></a> দণ্ডকহিরঞ্ঞপব্বতমত্থকে নিসিন্নং বোধিসত্তং দিস্বা আগন্ত্বা পুত্তস্স আরোচেসি। অথেকদিৰসং খেমা নাম বারাণসিরঞ্ঞো দেৰী সুপিনেন সুৰণ্ণৰণ্ণং মোরং ধম্মং দেসেন্তং দিস্বা পবুদ্ধকালে রঞ্ঞো আরোচেসি – ‘‘অহং, দেৰ, সুৰণ্ণৰণ্ণস্স মোরস্স ধম্মং সোতুকামা’’তি। রাজা অমচ্চে পুচ্ছি। অমচ্চা ‘‘ব্রাহ্মণা জানিস্সন্তী’’তি আহংসু। ব্রাহ্মণা তং সুত্বা ‘‘সুৰণ্ণৰণ্ণা মোরা নাম হোন্তী’’তি ৰত্বা ‘‘কত্থ হোন্তী’’তি ৰুত্তে ‘‘নেসাদা জানিস্সন্তী’’তি আহংসু। রাজা নেসাদে সন্নিপাতেত্বা পুচ্ছি। অথ সো নেসাদপুত্তো ‘‘আম, মহারাজ, দণ্ডকহিরঞ্ঞপব্বতো নাম অত্থি, তত্থ সুৰণ্ণৰণ্ণো মোরো ৰসতী’’তি আহ। ‘‘তেন হি তং মোরং অমারেত্বা বন্ধিত্বাৰ আনেহী’’তি। নেসাদো গন্ত্বা তস্স গোচরভূমিযং পাসে ওড্ডেসি। মোরেন অক্কন্তট্ঠানেপি পাসো ন সঞ্চরতি। নেসাদো গণ্হিতুং অসক্কোন্তো সত্ত ৰস্সানি ৰিচরিত্বা তত্থেৰ কালমকাসি। খেমাপি দেৰী পত্থিতং অলভমানা কালমকাসি।</p>
<p class="bodytext">রাজা ‘‘মোরং মে নিস্সায দেৰী কালকতা’’তি কুজ্ঝিত্বা ‘‘হিমৰন্তপদেসে দণ্ডকহিরঞ্ঞপব্বতো নাম অত্থি, তত্থ সুৰণ্ণৰণ্ণো মোরো ৰসতি, যে তস্স মংসং খাদন্তি, তে অজরা অমরা হোন্তী’’তি অক্খরং সুৰণ্ণপট্টে লিখাপেত্বা সুৰণ্ণপট্টং মঞ্জূসায নিক্খিপাপেসি। তস্মিং কালকতে অঞ্ঞো রাজা রজ্জং পত্বা সুৰণ্ণপট্টং ৰাচেত্বা ‘‘অজরো অমরো ভৰিস্সামী’’তি অঞ্ঞং নেসাদং পেসেসি। সোপি গন্ত্বা বোধিসত্তং গহেতুং অসক্কোন্তো তত্থেৰ কালমকাসি। এতেনেৰ নিযামেন ছ রাজপরিৰট্টা গতা। অথ সত্তমো রাজা রজ্জং পত্বা একং নেসাদং পহিণি। সো গন্ত্বা বোধিসত্তেন অক্কন্তট্ঠানেপি পাসস্স অসঞ্চরণভাৰং, অত্তনো <a name="P2.0037"></a> পরিত্তং কত্বা গোচরভূমিগমনভাৰঞ্চস্স ঞত্বা পচ্চন্তং ওতরিত্বা একং মোরিং গহেত্বা যথা হত্থতাল়সদ্দেন নচ্চতি, অচ্ছরাসদ্দেন চ ৰস্সতি, এৰং সিক্খাপেত্বা তং আদায গন্ত্বা মোরেন পরিত্তে <a name="M2.0033"></a> অকতে পাতোযেৰ পাসযট্ঠিযো রোপেত্বা পাসে ওড্ডেত্বা মোরিং ৰস্সাপেসি। মোরো ৰিসভাগং মাতুগামসদ্দং সুত্বা কিলেসাতুরো হুত্বা পরিত্তং কাতুং অসক্কুণিত্বা গন্ত্বা পাসে বজ্ঝি। অথ নং নেসাদো গহেত্বা গন্ত্বা বারাণসিরঞ্ঞো অদাসি।</p>
<p class="bodytext">রাজা তস্স রূপসম্পত্তিং দিস্বা তুট্ঠমানসো আসনং দাপেসি। বোধিসত্তো পঞ্ঞত্তাসনে নিসীদিত্বা ‘‘মহারাজ, কস্মা মং গণ্হাপেসী’’তি পুচ্ছি। ‘‘যে কির তৰ মংসং খাদন্তি, তে অজরা অমরা হোন্তি, স্বাহং তৰ মংসং খাদিত্বা অজরো অমরো হোতুকামো তং গণ্হাপেসি’’ন্তি। ‘‘মহারাজ, মম তাৰ মংসং খাদন্তা অজরা অমরা হোন্তু, অহং পন মরিস্সামী’’তি <a name="V2.0030"></a>? ‘‘আম, মরিস্সসী’’তি। ‘‘মযি মরন্তে পন মম মংসমেৰ খাদিত্বা কিন্তি কত্বা ন মরিস্সন্তী’’তি? ‘‘ত্বং সুৰণ্ণৰণ্ণো, তস্মা কির তৰ মংসং খাদকা অজরা অমরা ভৰিস্সন্তী’’তি। ‘‘মহারাজ, অহং পন ন অকারণা সুৰণ্ণৰণ্ণো জাতো, পুব্বে পনাহং ইমস্মিংযেৰ নগরে চক্কৰত্তী রাজা হুত্বা সযম্পি পঞ্চ সীলানি রক্খিং, সকলচক্কৰাল়ৰাসিনোপি রক্খাপেসিং, স্বাহং কালং করিত্বা তাৰতিংসভৰনে নিব্বত্তো, তত্থ যাৰতাযুকং ঠত্বা ততো চুতো অঞ্ঞস্স অকুসলস্স নিস্সন্দেন মোরযোনিযং নিব্বত্তিত্বাপি পোরাণসীলানুভাৰেন সুৰণ্ণৰণ্ণো জাতো’’তি। ‘‘‘ত্বং চক্কৰত্তী রাজা হুত্বা সীলং রক্খিত্বা সীলফলেন সুৰণ্ণৰণ্ণো জাতো’তি কথমিদং অম্হেহি সদ্ধাতব্বং। অত্থি নো কোচি সক্খী’’তি <a name="P2.0038"></a>? ‘‘অত্থি, মহারাজা’’তি। ‘‘কো নামা’’তি? ‘‘মহারাজ, অহং চক্কৰত্তিকালে রতনমযে রথে নিসীদিত্বা আকাসে ৰিচরিং, সো মে রথো মঙ্গলপোক্খরণিযা অন্তোভূমিযং নিদহাপিতো, তং মঙ্গলপোক্খরণিতো উক্খিপাপেহি, সো মে সক্খি ভৰিস্সতী’’তি।</p>
<p class="bodytext">রাজা ‘‘সাধূ’’তি পটিস্সুণিত্বা পোক্খরণিতো উদকং হরাপেত্বা রথং নীহরাপেত্বা বোধিসত্তস্স সদ্দহি। বোধিসত্তো ‘‘মহারাজ, ঠপেত্বা অমতমহানিব্বানং অৰসেসা সব্বে সঙ্খতধম্মা হুত্বা অভাৰিনো অনিচ্চা খযৰযধম্মাযেৰা’’তি রঞ্ঞো ধম্মং দেসেত্বা রাজানং পঞ্চসু সীলেসু পতিট্ঠাপেসি। রাজা পসন্নো বোধিসত্তং রজ্জেন পূজেত্বা মহন্তং সক্কারং অকাসি। সো রজ্জং তস্সেৰ পটিনিয্যাদেত্বা কতিপাহং ৰসিত্বা ‘‘অপ্পমত্তো হোহি, মহারাজা’’তি ওৰদিত্বা আকাসে <a name="M2.0034"></a> উপ্পতিত্বা দণ্ডকহিরঞ্ঞপব্বতমেৰ অগমাসি। রাজাপি বোধিসত্তস্স ওৰাদে ঠত্বা দানাদীনি পুঞ্ঞানি কত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু অরহত্তে পতিট্ঠহি। ‘‘তদা রাজা আনন্দো অহোসি, সুৰণ্ণমোরো পন অহমেৰ অহোসি’’ন্তি।</p>
<p class="centered">মোরজাতকৰণ্ণনা নৰমা।</p>
<p class="hangnum">  </p>
<p class="subhead"> ১৬০] ১০. ৰিনীলজাতকৰণ্ণনা</p>
<p class="bodytext"><span class="bld">এৰমেৰ নূন রাজান</span>ন্তি ইদং সত্থা ৰেল়ুৰনে ৰিহরন্তো দেৰদত্তস্স সুগতালযং আরব্ভ কথেসি। দেৰদত্তে হি গযাসীসগতানং দ্বিন্নং অগ্গসাৰকানং সুগতালযং দস্সেত্বা নিপন্নে উভোপি থেরা <a name="V2.0031"></a> ধম্মং দেসেত্বা অত্তনো নিস্সিতকে আদায ৰেল়ুৰনং অগমিংসু। তে সত্থারা ‘‘সারিপুত্ত, দেৰদত্তো তুম্হে দিস্বা কিং <a name="P2.0039"></a> অকাসী’’তি পুট্ঠা ‘‘ভন্তে, সুগতালযং দস্সেত্বা মহাৰিনাসং পাপুণী’’তি আরোচেসুং। সত্থা ‘‘ন খো, সারিপুত্ত, দেৰদত্তো ইদানেৰ মম অনুকিরিযং করোন্তো ৰিনাসং পত্তো, পুব্বেপি পাপুণিযেৰা’’তি ৰত্বা থেরেহি যাচিতো অতীতং আহরি।</p>
<p class="bodytext">অতীতে ৰিদেহরট্ঠে মিথিলাযং ৰিদেহরাজে রজ্জং কারেন্তে বোধিসত্তো তস্স অগ্গমহেসিযা কুচ্ছিম্হি নিব্বত্তি। সো ৰযপ্পত্তো তক্কসিলাযং সব্বসিপ্পানি উগ্গণ্হিত্বা পিতু অচ্চযেন রজ্জে পতিট্ঠাসি। তদা একস্স সুৰণ্ণহংসরাজস্স গোচরভূমিযং কাকিযা সদ্ধিং সংৰাসো অহোসি। সা পুত্তং ৰিজাযি। সো নেৰ মাতুপতিরূপকো অহোসি, ন পিতু। অথস্স ৰিনীলকধাতুকত্তা ‘‘ৰিনীলকো’’ত্বেৰ নামং অকংসু। হংসরাজা অভিণ্হং গন্ত্বা পুত্তং পস্সতি। অপরে পনস্স দ্বে হংসপোতকা পুত্তা অহেসুং। তে পিতরং অভিণ্হং মনুস্সপথং গচ্ছন্তং দিস্বা পুচ্ছিংসু – ‘‘তাত, তুম্হে কস্মা অভিণ্হং মনুস্সপথং গচ্ছথা’’তি? ‘‘তাতা, একায মে কাকিযা সদ্ধিং সংৰাসমন্বায একো পুত্তো জাতো, ‘ৰিনীলকো’তিস্স নামং, তমহং দট্ঠুং গচ্ছামী’’তি। ‘‘কহং পনেতে <a name="M2.0035"></a> ৰসন্তী’’তি? ‘‘ৰিদেহরট্ঠে মিথিলায অৰিদূরে অসুকস্মিং নাম ঠানে একস্মিং তালগ্গে ৰসন্তী’’তি। ‘‘তাত, মনুস্সপথো নাম সাসঙ্কো সপ্পটিভযো, তুম্হে মা গচ্ছথ, মযং গন্ত্বা তং আনেস্সামা’’তি দ্বে হংসপোতকা পিতরা আচিক্খিতসঞ্ঞায তত্থ গন্ত্বা তং ৰিনীলকং একস্মিং দণ্ডকে নিসীদাপেত্বা মুখতুণ্ডকেন দণ্ডকোটিযং ডংসিত্বা মিথিলানগরমত্থকেন পাযিংসু। তস্মিং খণে ৰিদেহরাজা সব্বসেতচতুসিন্ধৰযুত্তরথৰরে নিসীদিত্বা নগরং পদক্খিণং করোতি। ৰিনীলকো তং দিস্বা চিন্তেসি – ‘‘ময্হং ৰিদেহরঞ্ঞা কিং নানাকারণং, এস চতুসিন্ধৰযুত্তরথে নিসীদিত্বা নগরং অনুসঞ্চরতি, অহং পন হংসযুত্তরথে নিসীদিত্বা গচ্ছামী’’তি। সো আকাসেন গচ্ছন্তো পঠমং গাথমাহ –</p>
<p class="hangnum"><a name="para19"></a><span class="paranum">১৯</span>.</p>
<p class="gatha1"> ‘‘এৰমেৰ <a name="P2.0040"></a> নূন রাজানং, ৰেদেহং মিথিলগ্গহং।</p>
<p class="gathalast">অস্সা ৰহন্তি আজঞ্ঞা, যথা হংসা ৰিনীলক’’ন্তি॥</p>
<p class="bodytext">তত্থ <span class="bld">এৰমেৰা</span>তি এৰং এৰ, <span class="bld">নূনা</span>তি পরিৰিতক্কে নিপাতো। একংসেপি ৰট্টতিযেৰ। <span class="bld">ৰেদেহ</span>ন্তি ৰিদেহরট্ঠসামিকং। <span class="bld">মিথিলগ্গহ</span>ন্তি মিথিলগেহং, মিথিলাযং ঘরং পরিগ্গহেত্বা ৰসমানন্তি অত্থো। <span class="bld">আজঞ্ঞা</span>তি কারণাকারণাজাননকা। <span class="bld">যথা হংসা ৰিনীলক</span>ন্তি যথা ইমে হংসা মং ৰিনীলকং ৰহন্তি, এৰমেৰ ৰহন্তীতি।</p>
<p class="bodytext">হংসপোতকা <a name="V2.0032"></a> তস্স ৰচনং সুত্বা কুজ্ঝিত্বা ‘‘ইধেৰ নং পাতেত্বা গমিস্সামা’’তি চিত্তং উপ্পাদেত্বাপি ‘‘এৰং কতে পিতা নো কিং ৰক্খতী’’তি গরহভযেন পিতু সন্তিকং নেত্বা তেন কতকিরিযং পিতু আচিক্খিংসু। অথ নং পিতা কুজ্ঝিত্বা ‘‘কিং ত্বং মম পুত্তেহি অধিকতরোসি, যো মম পুত্তে অভিভৰিত্বা রথে যুত্তসিন্ধৰে ৰিয করোসি, অত্তনো পমাণং ন জানাসি। ইমং ঠানং তৰ অগোচরো, অত্তনো মাতু ৰসনট্ঠানমেৰ গচ্ছাহী’’তি তজ্জেত্বা দুতিযং গাথমাহ –</p>
<p class="hangnum"><a name="para20"></a><span class="paranum">২০</span>.</p>
<p class="gatha1"> ‘‘ৰিনীল দুগ্গং ভজসি, অভূমিং তাত সেৰসি।</p>
<p class="gathalast">গামন্তকানি সেৰস্সু, এতং মাতালযং তৰা’’তি॥</p>
<p class="bodytext">তত্থ <span class="bld">ৰিনীলা</span>তি তং নামেনালপতি। <span class="bld">দুগ্গং ভজসী</span>তি ইমেসং ৰসেন গিরিদুগ্গং ভজসি। <span class="bld">অভূমিং, তাত, সেৰসী</span>তি, তাত, গিরিৰিসমং নাম তৰ অভূমি <a name="M2.0036"></a>, তং সেৰসি উপগচ্ছসি। <span class="bld">এতং মাতালযং তৰা</span>তি এতং গামন্তং উক্কারট্ঠানং আমকসুসানট্ঠানঞ্চ তৰ মাতু আলযং গেহং ৰসনট্ঠানং, তত্থ গচ্ছাহীতি। এৰং তং তজ্জেত্বা ‘‘গচ্ছথ, নং মিথিলনগরস্স উক্কারভূমিযঞ্ঞেৰ ওতারেত্বা এথা’’তি পুত্তে আণাপেসি, তে তথা অকংসু।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা ৰিনীলকো দেৰদত্তো অহোসি, দ্বে হংসপোতকা দ্বে অগ্গসাৰকা অহেসুং, পিতা আনন্দো অহোসি, ৰিদেহরাজা পন অহমেৰ অহোসি’’ন্তি।</p>
<p class="centered">ৰিনীলজাতকৰণ্ণনা দসমা।</p>
<p class="centered">দল়্হৰগ্গো পঠমো।</p>
<p class="bodytext">তস্সুদ্দানং –</p>
<p class="gatha1">রাজোৰাদঞ্চ সিঙ্গালং, সূকরং উরগং ভগ্গং।</p>
<p class="gathalast">অলীনচিত্তগুণঞ্চ, সুহনু মোরৰিনীলং॥</p>
<p class="title">২. সন্থৰৰগ্গো</p>
<p class="hangnum">  </p>
<p class="subhead"> ১৬১] ১. ইন্দসমানগোত্তজাতকৰণ্ণনা</p>
<p class="bodytext"><span class="bld">ন</span> <a name="V2.0033"></a> <a name="P2.0041"></a> <span class="bld">সন্থৰং কাপুরিসেন কযিরা</span>তি ইদং সত্থা জেতৰনে ৰিহরন্তো একং দুব্বচজাতিকং আরব্ভ কথেসি। তস্স ৰত্থু নৰকনিপাতে <span class="bld">গিজ্ঝজাতকে</span> (জা॰ ১.৯.১ আদযো) আৰিভৰিস্সতি। সত্থা পন তং ভিক্খুং ‘‘পুব্বেপি ত্বং, ভিক্খু, দুব্বচতায পণ্ডিতানং ৰচনং অকত্বা মত্তহত্থিপাদেহি সঞ্চুণ্ণিতো’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ব্রাহ্মণকুলে নিব্বত্তিত্বা ৰুড্ঢিপ্পত্তো ঘরাৰাসং পহায ইসিপব্বজ্জং পব্বজিত্বা পঞ্চন্নং ইসিসতানং গণসত্থা হুত্বা হিমৰন্তপদেসে ৰাসং কপ্পেসি। তদা তেসু তাপসেসু ইন্দসমানগোত্তো নামেকো তাপসো <a name="M2.0037"></a> অহোসি দুব্বচো অনোৰাদকো। সো একং হত্থিপোতকং পোসেসি। বোধিসত্তো সুত্বা তং পক্কোসিত্বা ‘‘সচ্চং কির ত্বং হত্থিপোতকং পোসেসী’’তি পুচ্ছি। ‘‘সচ্চং, আচরিয, মতমাতিকং একং হত্থিপোতকং পোসেমী’’তি। ‘‘হত্থিনো নাম ৰুড্ঢিপ্পত্তা পোসকেযেৰ মারেন্তি, মা তং পোসেহী’’তি। ‘‘তেন ৰিনা ৰত্তিতুং ন সক্কোমি আচরিযা’’তি। ‘‘তেন হি পঞ্ঞাযিস্সসী’’তি। সো তেন পোসিযমানো অপরভাগে মহাসরীরো অহোসি।</p>
<p class="bodytext">অথেকস্মিং কালে তে ইসযো ৰনমূলফলাফলত্থায দূরং গন্ত্বা তত্থেৰ কতিপাহং ৰসিংসু। হত্থীপি অগ্গদক্খিণৰাতে পভিন্নমদো হুত্বা তস্স পণ্ণসালং ৰিদ্ধংসেত্বা পানীযঘটং ভিন্দিত্বা পাসাণফলকং খিপিত্বা আলম্বনফলকং লুঞ্চিত্বা ‘‘তং তাপসং মারেত্বাৰ গমিস্সামী’’তি একং গহনট্ঠানং পৰিসিত্বা তস্স আগমনমগ্গং ওলোকেন্তো অট্ঠাসি। ইন্দসমানগোত্তো তস্স গোচরং <a name="P2.0042"></a> গহেত্বা সব্বেসং পুরতোৰ আগচ্ছন্তো তং দিস্বা পকতিসঞ্ঞাযেৰস্স সন্তিকং অগমাসি। অথ নং সো হত্থী গহনট্ঠানা নিক্খমিত্বা সোণ্ডায পরামসিত্বা ভূমিযং পাতেত্বা সীসং পাদেন অক্কমিত্বা জীৰিতক্খযং পাপেত্বা মদ্দিত্বা কোঞ্চনাদং কত্বা অরঞ্ঞং পাৰিসি। সেসতাপসা তং পৰত্তিং বোধিসত্তস্স আরোচেসুং <a name="V2.0034"></a>। বোধিসত্তো ‘‘কাপুরিসেহি নাম সদ্ধিং সংসগ্গো ন কাতব্বো’’তি ৰত্বা ইমা গাথা আহ –</p>
<p class="hangnum"><a name="para21"></a><span class="paranum">২১</span>.</p>
<p class="gatha1"> ‘‘ন সন্থৰং কাপুরিসেন কযিরা, অরিযো অনরিযেন পজানমত্থং।</p>
<p class="gathalast">চিরানুৰুত্থোপি করোতি পাপং, গজো যথা ইন্দসমানগোত্তং॥</p>
<p class="hangnum"><a name="para22"></a><span class="paranum">২২</span>.</p>
<p class="gatha1"> ‘‘যং ত্বেৰ জঞ্ঞা সদিসো মমন্তি, সীলেন পঞ্ঞায সুতেন চাপি।</p>
<p class="gathalast">তেনেৰ মেত্তিং কযিরাথ সদ্ধিং, সুখো হৰে সপ্পুরিসেন সঙ্গমো’’তি॥</p>
<p class="bodytext">তত্থ <span class="bld">ন সন্থৰং কাপুরিসেন কযিরা</span>তি কুচ্ছিতেন কোধপুরিসেন সদ্ধিং তণ্হাসন্থৰং ৰা মিত্তসন্থৰং ৰা ন কযিরাথ। <span class="bld">অরিযো অনরিযেন পজানমত্থ</span>ন্তি <a name="M2.0038"></a> <span class="bld">অরিযো</span>তি চত্তারো অরিযা আচারঅরিযো লিঙ্গঅরিযো দস্সনঅরিযো পটিৰেধঅরিযোতি। তেসু আচারঅরিযো ইধ অধিপ্পেতো। সো পজানমত্থং অত্থং পজানন্তো অত্থানত্থকুসলো আচারে ঠিতো অরিযপুগ্গলো অনরিযেন নিল্লজ্জেন দুস্সীলেন সদ্ধিং সন্থৰং ন করেয্যাতি অত্থো। কিং কারণা? <span class="bld">চিরানুৰুত্থোপি করোতি পাপ</span>ন্তি, যস্মা অনরিযো চিরং একতো অনুৰুত্থোপি তং একতো নিৰাসং অগণেত্বা করোতি পাপং লামককম্মং করোতিযেৰ। যথা কিং? <span class="bld">গজো যথা ইন্দসমানগোত্ত</span>ন্তি, যথা সো গজো ইন্দসমানগোত্তং মারেন্তো পাপং অকাসীতি অত্থো। <span class="bld">যং ত্বেৰ জঞ্ঞা সদিসো মম</span>ন্তিআদীসু যং ত্বেৰ পুগ্গলং ‘‘অযং মম সীলাদীহি সদিসো’’তি জানেয্য, তেনেৰ সদ্ধিং মেত্তিং কযিরাথ, সপ্পুরিসেন সদ্ধিং সমাগমো সুখাৰহোতি।</p>
<p class="bodytext">এৰং <a name="P2.0043"></a> বোধিসত্তো ‘‘অনোৰাদকেন নাম ন ভৰিতব্বং, সুসিক্খিতেন ভৰিতুং ৰট্টতী’’তি ইসিগণং ওৰদিত্বা ইন্দসমানগোত্তস্স সরীরকিচ্চং কারেত্বা ব্রহ্মৰিহারে ভাৰেত্বা ব্রহ্মলোকূপগো অহোসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা ইন্দসমানগোত্তো অযং দুব্বচো অহোসি, গণসত্থা পন অহমেৰ অহোসি’’ন্তি।</p>
<p class="centered">ইন্দসমানগোত্তজাতকৰণ্ণনা পঠমা।</p>
<p class="hangnum">  </p>
<p class="subhead"> ১৬২] ২. সন্থৰজাতকৰণ্ণনা</p>
<p class="bodytext"><span class="bld">ন</span> <a name="V2.0035"></a> <span class="bld">সন্থৰস্মা পরমত্থি পাপিযো</span>তি ইদং সত্থা জেতৰনে ৰিহরন্তো অগ্গিজুহনং আরব্ভ কথেসি। ৰত্থু হেট্ঠা <span class="bld">নঙ্গুট্ঠজাতকে</span> (জা॰ ১.১.১৪৪ আদযো) কথিতসদিসমেৰ। ভিক্খূ তে অগ্গিং জুহন্তে দিস্বা ‘‘ভন্তে, জটিলা নানপ্পকারং মিচ্ছাতপং করোন্তি, অত্থি নু খো এত্থ ৰুড্ঢী’’তি ভগৰন্তং পুচ্ছিংসু। ‘‘ন, ভিক্খৰে, এত্থকাচি ৰুড্ঢি নাম অত্থি, পোরাণকপণ্ডিতাপি অগ্গিজুহনে ৰুড্ঢি অত্থীতি সঞ্ঞায চিরং অগ্গিং জুহিত্বা তস্মিং কম্মে অৰুড্ঢিমেৰ দিস্বা <a name="M2.0039"></a> অগ্গিং উদকেন নিব্বাপেত্বা সাখাদীহি পোথেত্বা পুন নিৰত্তিত্বাপি ন ওলোকেসু’’ন্তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ব্রাহ্মণকুলে নিব্বত্তি। মাতাপিতরো তস্স জাতগ্গিং গহেত্বা তং সোল়সৰস্সুদ্দেসে ঠিতং আহংসু – ‘‘কিং, তাত, জাতগ্গিং গহেত্বা অরঞ্ঞে অগ্গিং পরিচরিস্সসি, উদাহু তযো ৰেদে উগ্গণ্হিত্বা কুটুম্বং সণ্ঠপেত্বা ঘরাৰাসং ৰসিস্সসী’’তি। সো ‘‘ন মে ঘরাৰাসেন অত্থো, অরঞ্ঞে অগ্গিং পরিচরিত্বা ব্রহ্মলোকপরাযণো ভৰিস্সামী’’তি জাতগ্গিং গহেত্বা মাতাপিতরো ৰন্দিত্বা অরঞ্ঞং পৰিসিত্বা পণ্ণসালায ৰাসং কপ্পেত্বা অগ্গিং পরিচরি। সো একদিৰসং নিমন্তিতট্ঠানং গন্ত্বা সপ্পিনা পাযাসং লভিত্বা ‘‘ইমং পাযাসং মহাব্রহ্মুনো যজিস্সামী’’তি তং পাযাসং <a name="P2.0044"></a> আহরিত্বা অগ্গিং জালেত্বা ‘‘অগ্গিং তাৰ ভৰন্তং সপ্পিযুত্তং পাযাসং পাযেমী’’তি পাযাসং অগ্গিম্হি পক্খিপি। বহুসিনেহে পাযাসে অগ্গিম্হি পক্খিত্তমত্তেযেৰ অগ্গি জলিত্বা পচ্চুগ্গতাহি অচ্চীহি পণ্ণসালং ঝাপেসি। ব্রাহ্মণো ভীততসিতো পলাযিত্বা বহি ঠত্বা ‘‘কাপুরিসেহি নাম সন্থৰো ন কাতব্বো, ইদানি মে ইমিনা অগ্গিনা কিচ্ছেন কতা পণ্ণসালা ঝাপিতা’’তি ৰত্বা পঠমং গাথমাহ –</p>
<p class="hangnum"><a name="para23"></a><span class="paranum">২৩</span>.</p>
<p class="gatha1"> ‘‘ন সন্থৰস্মা পরমত্থি পাপিযো, যো সন্থৰো কাপুরিসেন হোতি।</p>
<p class="gathalast">সন্তপ্পিতো সপ্পিনা পাযসেন, কিচ্ছাকতং পণ্ণকুটিং অদয্হী’’তি॥</p>
<p class="bodytext">তত্থ <span class="bld">ন সন্থৰস্মা</span>তি তণ্হাসন্থৰাপি চ মিত্তসন্থৰাপি চাতি দুৰিধাপি এতস্মা সন্থৰা পরং উত্তরি অঞ্ঞং পাপতরং নত্থি, লামকতরং নাম নত্থীতি অত্থো। <span class="bld">যো সন্থৰো কাপুরিসেনা</span>তি যো পাপকেন কাপুরিসেন সদ্ধিং দুৰিধোপি সন্থৰো, ততো পাপতরং অঞ্ঞং নত্থি। কস্মা? <span class="bld">সন্তপ্পিতো</span> <a name="V2.0036"></a> <span class="bld">…পে॰…অদয্হী</span>তি, যস্মা সপ্পিনা চ পাযাসেন চ সন্তপ্পিতোপি অযং অগ্গি মযা কিচ্ছেন কতং পণ্ণসালং ঝাপেসীতি অত্থো।</p>
<p class="bodytext">সো এৰং ৰত্বা ‘‘ন মে তযা মিত্তদুব্ভিনা অত্থো’’তি তং অগ্গিং উদকেন নিব্বাপেত্বা সাখাহি পোথেত্বা অন্তোহিমৰন্তং পৰিসিত্বা একং সামমিগিং সীহস্স চ ব্যগ্ঘস্স চ দীপিনো চ মুখং লেহন্তিং দিস্বা <a name="M2.0040"></a> ‘‘সপ্পুরিসেহি সদ্ধিং সন্থৰা পরং সেয্যো নাম নত্থী’’তি চিন্তেত্বা দুতিযং গাথমাহ –</p>
<p class="hangnum"><a name="para24"></a><span class="paranum">২৪</span>.</p>
<p class="gatha1"> ‘‘ন সন্থৰস্মা পরমত্থি সেয্যো, যো সন্থৰো সপ্পুরিসেন হোতি।</p>
<p class="gathalast">সীহস্স <a name="P2.0045"></a> ব্যগ্ঘস্স চ দীপিনো চ, সামা মুখং লেহতি সন্থৰেনা’’তি॥</p>
<p class="bodytext">তত্থ <span class="bld">সামা মুখং লেহতি সন্থৰেনা</span>তি সামা নাম মিগী ইমেসং তিণ্ণং জনানং সন্থৰেন সিনেহেন মুখং লেহতীতি।</p>
<p class="bodytext">এৰং ৰত্বা বোধিসত্তো অন্তোহিমৰন্তং পৰিসিত্বা ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা জীৰিতপরিযোসানে ব্রহ্মলোকূপগো অহোসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তেন সমযেন তাপসো অহমেৰ অহোসি’’ন্তি।</p>
<p class="centered">সন্থৰজাতকৰণ্ণনা দুতিযা।</p>
<p class="hangnum">  </p>
<p class="subhead"> ১৬৩] ৩. সুসীমজাতকৰণ্ণনা</p>
<p class="bodytext"><span class="bld">কাল়া মিগা সেতদন্তা তৰীমে</span>তি ইদং সত্থা জেতৰনে ৰিহরন্তো ছন্দকদানং আরব্ভ কথেসি। সাৰত্থিযঞ্হি কদাচি একমেৰ কুলং বুদ্ধপ্পমুখস্স ভিক্খুসঙ্ঘস্স দানং দেতি, কদাচি অঞ্ঞতিত্থিযানং দেতি, কদাচি গণবন্ধনেন বহূ একতো হুত্বা দেন্তি, কদাচি ৰীথিসভাগেন, কদাচি সকলনগরৰাসিনো ছন্দকং সংহরিত্বা দানং দেন্তি। ইমস্মিং পন কালে সকলনগরৰাসিনো ছন্দকং সংহরিত্বা সব্বপরিক্খারদানং সজ্জেত্বা দ্বে কোট্ঠাসা হুত্বা একচ্চে ‘‘ইমং সব্বপরিক্খারদানং অঞ্ঞতিত্থিযানং দস্সামা’’তি আহংসু, একচ্চে ‘‘বুদ্ধপ্পমুখস্স ভিক্খুসঙ্ঘস্সা’’তি। এৰং পুনপ্পুনং কথায ৰত্তমানায অঞ্ঞতিত্থিযসাৰকেহি অঞ্ঞতিত্থিযানঞ্ঞেৰ <a name="V2.0037"></a>, বুদ্ধসাৰকেহি ‘‘‘বুদ্ধপ্পমুখস্স ভিক্খুসঙ্ঘস্সেৰা’তি ৰুত্তে সম্বহুলং করিসামা’’তি সম্বহুলায কথায ‘‘বুদ্ধপ্পমুখস্স ভিক্খুসঙ্ঘস্স দস্সামা’’তি ৰদন্তাযেৰ বহুকা জাতা, তেসঞ্ঞেৰ কথা পতিট্ঠাসি <a name="M2.0041"></a>। অঞ্ঞতিত্থিযসাৰকা বুদ্ধানং দাতব্বদানস্স অন্তরাযং কাতুং নাসক্খিংসু। নাগরা বুদ্ধপ্পমুখং ভিক্খুসঙ্ঘং নিমন্তেত্বা সত্তাহং মহাদানং পৰত্তেত্বা সত্তমে দিৰসে সব্বপরিক্খারে অদংসু। সত্থা অনুমোদনং কত্বা মহাজনং মগ্গফলেহি <a name="P2.0046"></a> পবোধেত্বা জেতৰনৰিহারমেৰ গন্ত্বা ভিক্খুসঙ্ঘেন ৰত্তে দস্সিতে গন্ধকুটিপ্পমুখে ঠত্বা সুগতোৰাদং দত্বা গন্ধকুটিং পাৰিসি।</p>
<p class="bodytext">সাযন্হসমযে ভিক্খূ ধম্মসভাযং সন্নিপতিত্বা কথং সমুট্ঠাপেসুং – ‘‘আৰুসো, অঞ্ঞতিত্থিযসাৰকা বুদ্ধানং দাতব্বদানস্স অন্তরাযকরণত্থায ৰাযমন্তাপি অন্তরাযং কাতুং নাসক্খিংসু, তং সব্বপরিক্খারদানং বুদ্ধানংযেৰ পাদমূলং আগতং, অহো বুদ্ধবলং নাম মহন্ত’’ন্তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, এতে অঞ্ঞতিত্থিযসাৰকা ইদানেৰ ময্হং দাতব্বদানস্স অন্তরাযকরণত্থায ৰাযমন্তি, পুব্বেপি ৰাযমিংসু, সো পন পরিক্খারো সব্বকালেপি মমেৰ পাদমূলং আগচ্ছতী’’তি ৰত্বা অতীতং আহরি।</p>
<p class="bodytext">অতীতে বারাণসিযং সুসীমো নাম রাজা অহোসি। তদা বোধিসত্তো তস্স পুরোহিতস্স ব্রাহ্মণিযা কুচ্ছিম্হি পটিসন্ধিং গণ্হি, তস্স সোল়সৰস্সিককালে পিতা কালমকাসি। সো পন ধরমানকালে রঞ্ঞো হত্থিমঙ্গলকারকো অহোসি। হত্থীনং মঙ্গলকরণট্ঠানে আভতউপকরণভণ্ডঞ্চ হত্থালঙ্কারঞ্চ সব্বং সোযেৰ অলত্থ। এৰমস্স একেকস্মিং মঙ্গলে কোটিমত্তং ধনং উপ্পজ্জতি। অথ তস্মিং কালে হত্থিমঙ্গলছণো সম্পাপুণি। সেসা ব্রাহ্মণা রাজানং উপসঙ্কমিত্বা ‘‘মহারাজ, হত্থিমঙ্গলছণো সম্পত্তো, মঙ্গলং কাতুং ৰট্টতি। পুরোহিতব্রাহ্মণস্স পন পুত্তো অতিদহরো, নেৰ তযো ৰেদে জানাতি, ন হত্থিসুত্তং, মযং হত্থিমঙ্গলং করিস্সামা’’তি আহংসু। রাজা ‘‘সাধূ’’তি সম্পটিচ্ছি। ব্রাহ্মণা পুরোহিতপুত্তস্স হত্থিমঙ্গলং কাতুং অদত্বা ‘‘হত্থিমঙ্গলং কত্বা মযং ধনং গণ্হিস্সামা’’তি হট্ঠতুট্ঠা ৰিচরন্তি। অথ ‘‘চতুত্থে দিৰসে হত্থিমঙ্গলং ভৰিস্সতী’’তি বোধিসত্তস্স মাতা <a name="P2.0047"></a> তং পৰত্তিং সুত্বা ‘‘হত্থিমঙ্গলকরণং নাম যাৰ সত্তমা কুলপরিৰট্টা অম্হাকং ৰংসো, ৰংসো চ নো ওসক্কিস্সতি, ধনা চ পরিহাযিস্সামা’’তি অনুসোচমানা পরোদি।</p>
<p class="bodytext">বোধিসত্তো <a name="V2.0038"></a> <a name="M2.0042"></a> ‘‘কস্মা, অম্ম, রোদসী’’তি ৰত্বা তং কারণং সুত্বা ‘‘ননু, অম্ম, অহং মঙ্গলং করিস্সামী’’তি আহ। ‘‘তাত, ত্বং নেৰ তযো ৰেদে জানাসি, ন হত্থিসুত্তং, কথং মঙ্গলং করিস্সসী’’তি। ‘‘অম্ম, কদা পন হত্থিমঙ্গলং করিস্সতী’’তি? ‘‘ইতো চতুত্থে দিৰসে, তাতা’’তি। ‘‘অম্ম, তযো পন ৰেদে পগুণে কত্বা হত্থিসুত্তং জাননকআচরিযো কহং ৰসতী’’তি? ‘‘তাত, এৰরূপো দিসাপামোক্খো আচরিযো ইতো ৰীসযোজনসতমত্থকে গন্ধাররট্ঠে তক্কসিলাযং ৰসতী’’তি। ‘‘অম্ম, অম্হাকং ৰংসং ন নাসেস্সামি, অহং স্বে একদিৰসেনেৰ তক্কসিলং গন্ত্বা একরত্তেনেৰ তযো ৰেদে চ হত্থিসুত্তঞ্চ উগ্গণ্হিত্বা পুনদিৰসে আগন্ত্বা চতুত্থে দিৰসে হত্থিমঙ্গলং করিস্সামি, মা রোদী’’তি মাতরং সমস্সাসেত্বা পুনদিৰসে বোধিসত্তো পাতোৰ ভুঞ্জিত্বা এককোৰ নিক্খমিত্বা একদিৰসেনেৰ তক্কসিলং গন্ত্বা আচরিযং ৰন্দিত্বা একমন্তং নিসীদি।</p>
<p class="bodytext">অথ নং আচরিযো ‘‘কুতো আগতোসি, তাতা’’তি পুচ্ছি। ‘‘বারাণসিতো, আচরিযা’’তি। ‘‘কেনত্থেনা’’তি? ‘‘তুম্হাকং সন্তিকে তযো ৰেদে চ হত্থিসুত্তঞ্চ উগ্গণ্হনত্থাযা’’তি। ‘‘সাধু, তাত, উগ্গণ্হা’’তি। বোধিসত্তো ‘‘আচরিয, ময্হং কম্মং অচ্চাযিক’’ন্তি সব্বং পৰত্তিং আরোচেত্বা ‘‘অহং একদিৰসেনেৰ ৰীসযোজনসতং আগতো, অজ্জেৰেকরত্তিং ময্হমেৰ ওকাসং করোথ, ইতো ততিযদিৰসে হত্থিমঙ্গলং ভৰিস্সতি, অহং একেনেৰ উদ্দেসমগ্গেন সব্বং উগ্গণ্হিস্সামী’’তি ৰত্বা আচরিযং ওকাসং কারেত্বা আচরিযস্স ভুত্তকালে সযং ভুঞ্জিত্বা আচরিযস্স পাদে ধোৰিত্বা সহস্সত্থৰিকং পুরতো ঠপেত্বা <a name="P2.0048"></a> ৰন্দিত্বা একমন্তং নিসিন্নো পরিযত্তিং পট্ঠপেত্বা অরুণে উগ্গচ্ছন্তে তযো ৰেদে চ হত্থিসুত্তঞ্চ নিট্ঠপেত্বা ‘‘অঞ্ঞোপি অত্থি, আচরিযা’’তি পুচ্ছিত্বা ‘‘নত্থি তাত, সব্বং নিট্ঠিত’’ন্তি ৰুত্তে ‘‘আচরিয, ইমস্মিং গন্থে এত্তকং পদপচ্চাভট্ঠং, এত্তকং সজ্ঝাযসম্মোহট্ঠানং, ইতো পট্ঠায তুম্হে অন্তেৰাসিকে এৰং ৰাচেয্যাথা’’তি আচরিযস্স সিপ্পং সোধেত্বা পাতোৰ ভুঞ্জিত্বা আচরিযং ৰন্দিত্বা একদিৰসেনেৰ বারাণসিং পচ্চাগন্ত্বা মাতরং ৰন্দিত্বা ‘‘উগ্গহিতং তে, তাত, সিপ্প’’ন্তি ৰুত্তে ‘‘আম, অম্মা’’তি ৰত্বা মাতরং পরিতোসেসি।</p>
<p class="bodytext">পুনদিৰসে <a name="M2.0043"></a> হত্থিমঙ্গলছণো পটিযাদিযিত্থ। সতমত্তে হত্থিসোণ্ডালঙ্কারে চ সুৰণ্ণদ্ধজে হেমজালসঞ্ছন্নে কত্বা ঠপেসুং, রাজঙ্গণং অলঙ্করিংসু। ব্রাহ্মণা ‘‘মযং হত্থিমঙ্গলং করিস্সাম, মযং করিস্সামা’’তি মণ্ডিতপসাধিতা অট্ঠংসু। সুসীমোপি রাজা সব্বালঙ্কারপটিমণ্ডিতো উপকরণভণ্ডং গাহাপেত্বা মঙ্গলট্ঠানং অগমাসি। বোধিসত্তোপি কুমারপরিহারেন অলঙ্কতো অত্তনো পরিসায পুরক্খতপরিৰারিতো রঞ্ঞো সন্তিকং গন্ত্বা ‘‘সচ্চং কির, মহারাজ, তুম্হে অম্হাকং <a name="V2.0039"></a> ৰংসঞ্চ অত্তনো ৰংসঞ্চ নাসেত্বা ‘অঞ্ঞেহি ব্রাহ্মণেহি হত্থিমঙ্গলং কারেত্বা হত্থালঙ্কারঞ্চ উপকরণানি চ তেসং দস্সামা’তি অৰচুত্থা’’তি ৰত্বা পঠমং গাথমাহ –</p>
<p class="hangnum"><a name="para25"></a><span class="paranum">২৫</span>.</p>
<p class="gatha1"> ‘‘কাল়া মিগা সেতদন্তা তৰীমে, পরোসতং হেমজালাভিছন্না।</p>
<p class="gathalast">তে তে দদামীতি সুসীম ব্রূসি, অনুস্সরং পেত্তিপিতামহান’’ন্তি॥</p>
<p class="bodytext">তত্থ <span class="bld">তে তে দদামীতি সুসীম ব্রূসী</span>তি তে এতে তৰ সন্তকে ‘‘কাল়া মিগা সেতদন্তা’’তি এৰং গতে পরোসতং সব্বালঙ্কারপটিমণ্ডিতে <a name="P2.0049"></a> হত্থী অঞ্ঞেসং ব্রাহ্মণানং দদামীতি সচ্চং কির, ভো সুসীম, এৰং ব্রূসীতি অত্থো। <span class="bld">অনুস্সরং পেত্তিপিতামহান</span>ন্তি অম্হাকঞ্চ অত্তনো চ ৰংসে পিতুপিতামহানং আচিণ্ণং সরন্তোযেৰ। ইদং ৰুত্তং হোতি – মহারাজ, যাৰ সত্তমকুলপরিৰট্টা তুম্হাকং পেত্তিপিতামহানং অম্হাকং পেত্তিপিতামহা চ হত্থিমঙ্গলং করোন্তি, সো ত্বং এৰং অনুস্সরন্তোপি অম্হাকঞ্চ অত্তনো চ ৰংসং নাসেত্বা সচ্চং কির এৰং ব্রূসীতি।</p>
<p class="bodytext">সুসীমো রাজা বোধিসত্তস্স ৰচনং সুত্বা দুতিযং গাথমাহ –</p>
<p class="hangnum"><a name="para26"></a><span class="paranum">২৬</span>.</p>
<p class="gatha1"> ‘‘কাল়া মিগা সেতদন্তা মমীমে, পরোসতং হেমজালাভিছন্না।</p>
<p class="gathalast">তে তে দদামীতি ৰদামি মাণৰ, অনুস্সরং পেত্তিপিতামহান’’ন্তি॥</p>
<p class="bodytext">তত্থ <a name="M2.0044"></a> <span class="bld">তে তে দদামী</span>তি তে এতে হত্থী অঞ্ঞেসং ব্রাহ্মণানং দদামীতি সচ্চমেৰ মাণৰ ৰদামি, নেৰ হত্থী ব্রাহ্মণানং দদামীতি অত্থো। <span class="bld">অনুস্সর</span>ন্তি পেত্তিপিতামহানং কিরিযং অনুস্সরামিযেৰ, নো নানুস্সরামি, অম্হাকং পেত্তিপিতামহানং হত্থিমঙ্গলং তুম্হাকং পেত্তিপিতামহা করোন্তীতি পন অনুস্সরন্তোপি এৰং ৰদামিযেৰাতি অধিপ্পাযেনেৰমাহ।</p>
<p class="bodytext">অথ নং বোধিসত্তো এতদৰোচ – ‘‘মহারাজ, অম্হাকঞ্চ অত্তনো চ ৰংসং অনুস্সরন্তোযেৰ কস্মা মং ঠপেত্বা অঞ্ঞেহি হত্থিমঙ্গলং কারাপেথা’’তি। ‘‘ত্বং কির, তাত, তযো ৰেদে হত্থিসুত্তঞ্চ ন জানাসী’’তি ময্হং আরোচেসুং, তেনাহং অঞ্ঞেহি ব্রাহ্মণেহি কারাপেমীতি। ‘‘তেন হি, মহারাজ, এত্তকেসু ব্রাহ্মণেসু একব্রাহ্মণোপি তীসু ৰেদেসু ৰা হত্থিসুত্তেসু ৰা একদেসম্পি যদি মযা সদ্ধিং কথেতুং সমত্তো অত্থি, উট্ঠহতু, তযোপি ৰেদে হত্থিসুত্তঞ্চ সদ্ধিং হত্থিমঙ্গলকরণেন মং ঠপেত্বা অঞ্ঞো সকলজম্বুদীপেপি জানন্তো নাম <a name="P2.0050"></a> নত্থী’’তি <a name="V2.0040"></a> সীহনাদং নদি। একব্রাহ্মণোপি তস্স পটিসত্তু হুত্বা উট্ঠাতুং নাসক্খি। বোধিসত্তো অত্তনো কুলৰংসং পতিট্ঠাপেত্বা মঙ্গলং কত্বা বহুং ধনং আদায অত্তনো নিৰেসনং অগমাসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে কেচি সোতাপন্না অহেসুং, কেচি সকদাগামিনো, কেচি অনাগামিনো, কেচি অরহত্তং পাপুণিংসু। ‘‘তদা মাতা মহামাযা অহোসি, পিতা সুদ্ধোদনমহারাজা, সুসীমো রাজা আনন্দো, দিসাপামোক্খো আচরিযো সারিপুত্তো, মাণৰো পন অহমেৰ অহোসি’’ন্তি।</p>
<p class="centered">সুসীমজাতকৰণ্ণনা ততিযা।</p>
<p class="hangnum">  </p>
<p class="subhead"> ১৬৪] ৪. গিজ্ঝজাতকৰণ্ণনা</p>
<p class="bodytext"><span class="bld">যং</span> <a name="M2.0045"></a> <span class="bld">নু গিজ্ঝো যোজনসত</span>ন্তি ইদং সত্থা জেতৰনে ৰিহরন্তো একং মাতুপোসকভিক্খুং আরব্ভ কথেসি। ৰত্থু <span class="bld">সামজাতকে</span> (জা॰ ২.২২.২৯৬ আদযো) আৰিভৰিস্সতি। সত্থা পন তং ভিক্খুং ‘‘সচ্চং কির ত্বং, ভিক্খু, গিহী পোসেসী’’তি পুচ্ছিত্বা ‘‘সচ্চ’’ন্তি ৰুত্তে ‘‘কিং পন তে হোন্তী’’তি পুচ্ছিত্বা ‘‘মাতাপিতরো মে, ভন্তে’’তি ৰুত্তে ‘‘সাধু সাধূ’’তি তস্স সাধুকারং দত্বা ‘‘মা, ভিক্খৰে, ইমং ভিক্খুং উজ্ঝাযিত্থ, পোরাণকপণ্ডিতাপি গুণৰসেন অঞ্ঞাতকানম্পি উপকারং অকংসু, ইমস্স পন মাতাপিতূনং উপকারকরণং ভারোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো গিজ্ঝকূটপব্বতে গিজ্ঝযোনিযং নিব্বত্তিত্বা মাতাপিতরো পোসেতি। অথেকস্মিং কালে মহতী ৰাতৰুট্ঠি অহোসি। গিজ্ঝা ৰাতৰুট্ঠিং সহিতুং অসক্কোন্তা সীতভযেন বারাণসিং গন্ত্বা পাকারসমীপে চ পরিখাসমীপে চ সীতেন কম্পমানা নিসীদিংসু। তদা বারাণসিসেট্ঠি নগরা নিক্খমিত্বা ন্হাযিতুং গচ্ছন্তো তে গিজ্ঝে কিলমন্তে দিস্বা একস্মিং অনোৰস্সকট্ঠানে সন্নিপাতেত্বা অগ্গিং কারাপেত্বা গোসুসানং পেসেত্বা গোমংসং আহরাপেত্বা তেসং দাপেত্বা আরক্খং ঠপেসি। গিজ্ঝা ৰূপসন্তায ৰাতৰুট্ঠিযা <a name="P2.0051"></a> কল্লসরীরা হুত্বা পব্বতমেৰ অগমংসু। তে তত্থেৰ সন্নিপতিত্বা এৰং মন্তযিংসু – ‘‘বারাণসিসেট্ঠিনা অম্হাকং উপকারো কতো, কতূপকারস্স চ নাম পচ্চুপকারং কাতুং <a name="V2.0041"></a> ৰট্টতি, তস্মা ইতো পট্ঠায তুম্হেসু যো যং ৰত্থং ৰা আভরণং ৰা লভতি, তেন তং বারাণসিসেট্ঠিস্স গেহে আকাসঙ্গণে পাতেতব্ব’’ন্তি।</p>
<p class="bodytext">ততো পট্ঠায গিজ্ঝা মনুস্সানং ৰত্থাভরণানি আতপে সুক্খাপেন্তানং পমাদং ওলোকেত্বা সেনা ৰিয মংসপেসিং সহসা গহেত্বা বারাণসিসেট্ঠিস্স গেহে আকাসঙ্গণে পাতেন্তি। সো গিজ্ঝানং আহরণভাৰং ঞত্বা সব্বানি তানি ৰিসুংযেৰ ঠপেসি। ‘‘গিজ্ঝা নগরং ৰিলুম্পন্তী’’তি রঞ্ঞো আরোচেসুং। রাজা ‘‘একং গিজ্ঝম্পি তাৰ গণ্হথ, সব্বং আহরাপেস্সামী’’তি তত্থ তত্থ পাসে চেৰ জালানি চ ওড্ডাপেসি। মাতুপোসকগিজ্ঝো <a name="M2.0046"></a> পাসে বজ্ঝি, তং গহেত্বা ‘‘রঞ্ঞো দস্সেস্সামা’’তি নেন্তি। বারাণসিসেট্ঠি রাজুপট্ঠানং গচ্ছন্তো তে মনুস্সে গিজ্ঝং গহেত্বা গচ্ছন্তে দিস্বা ‘‘মা ইমং গিজ্ঝং বাধযিংসূ’’তি সদ্ধিঞ্ঞেৰ অগমাসি। গিজ্ঝং রঞ্ঞো দস্সেসুং। অথ নং রাজা পুচ্ছি – ‘‘তুম্হে নগরং ৰিলুম্পিত্বা ৰত্থাদীনি গণ্হথা’’তি। ‘‘আম, মহারাজা’’তি। ‘‘কস্স তানি দিন্নানী’’তি? ‘‘বারাণসিসেট্ঠিস্সা’’তি। ‘‘কিংকারণা’’তি? ‘‘অম্হাকং তেন জীৰিতং দ্বিন্নং, উপকারস্স নাম পচ্চুপকারং কাতুং ৰট্টতি, তস্মা অদম্হা’’তি। অথ নং রাজা ‘‘গিজ্ঝা কির যোজনসতমত্থকে ঠত্বা কুণপং পস্সন্তি, কস্মা ত্বং অত্তনো ওড্ডিতং পাসং ন পস্সসী’’তি ৰত্বা পঠমং গাথমাহ –</p>
<p class="hangnum"><a name="para27"></a><span class="paranum">২৭</span>.</p>
<p class="gatha1"> ‘‘যং নু গিজ্ঝো যোজনসতং, কুণপানি অৰেক্খতি।</p>
<p class="gathalast">কস্মা জালঞ্চ পাসঞ্চ, আসজ্জাপি ন বুজ্ঝসী’’তি॥</p>
<p class="bodytext">তত্থ <a name="P2.0052"></a> <span class="bld">য</span>ন্তি নিপাতমত্তং, <span class="bld">নূ</span>তি নামত্থে নিপাতো। গিজ্ঝো নাম যোজনসতং অতিক্কমিত্বা ঠিতানি কুণপানি অৰেক্খতি, পস্সতীতি অত্থো। <span class="bld">আসজ্জাপী</span>তি আসাদেত্বাপি, সম্পাপুণিত্বাপীতি অত্থো। ‘‘ত্বং অত্তনো অত্থায ওড্ডিতং জালঞ্চ পাসঞ্চ পত্বাপি কস্মা ন বুজ্ঝসী’’তি পুচ্ছি।</p>
<p class="bodytext">গিজ্ঝো তস্স ৰচনং সুত্বা দুতিযং গাথমাহ –</p>
<p class="hangnum"><a name="para28"></a><span class="paranum">২৮</span>.</p>
<p class="gatha1"> ‘‘যদা পরাভৰো হোতি, পোসো জীৰিতসঙ্খযে।</p>
<p class="gathalast">অথ জালঞ্চ পাসঞ্চ, আসজ্জাপি ন বুজ্ঝতী’’তি॥</p>
<p class="bodytext">তত্থ <a name="V2.0042"></a> <span class="bld">পরাভৰো</span>তি ৰিনাসো। <span class="bld">পোসো</span>তি সত্তো।</p>
<p class="bodytext">গিজ্ঝস্স ৰচনং সুত্বা রাজা সেট্ঠিং পুচ্ছি – ‘‘সচ্চং কির, মহাসেট্ঠি, গিজ্ঝেহি তুম্হাকং গেহে ৰত্থাদীনি আভতানী’’তি। ‘‘সচ্চং, দেৰা’’তি। ‘‘কহং তানী’’তি? ‘‘দেৰ, মযা তানি সব্বানি ৰিসুং ঠপিতানি, যং যেসং সন্তকং, তং তেসং দস্সামি, ইমং গিজ্ঝং ৰিস্সজ্জেথা’’তি গিজ্ঝং ৰিস্সজ্জাপেত্বা মহাসেট্ঠিং সব্বেসং সন্তকানি দাপেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে মাতুপোসকভিক্খু সোতাপত্তিফলে পতিট্ঠহি <a name="M2.0047"></a>। ‘‘তদা রাজা আনন্দো অহোসি, বারাণসিসেট্ঠি সারিপুত্তো, মাতুপোসকগিজ্ঝো পন অহমেৰ অহোসি’’ন্তি।</p>
<p class="centered">গিজ্ঝজাতকৰণ্ণনা চতুত্থা।</p>
<p class="hangnum">  </p>
<p class="subhead"> ১৬৫] ৫. নকুলজাতকৰণ্ণনা</p>
<p class="bodytext"><span class="bld">সদ্ধিং কত্বা অমিত্তেনা</span>তি ইদং সত্থা জেতৰনে ৰিহরন্তো সেণিভণ্ডনং আরব্ভ কথেসি। ৰত্থু হেট্ঠা <span class="bld">উরগজাতকে</span> (জা॰ ১.২.৭-৮) কথিতসদিসমেৰ। ইধাপি সত্থা ‘‘ন, ভিক্খৰে, ইমে দ্বে মহামত্তা ইদানেৰ মযা সমগ্গা কতা, পুব্বেপাহং ইমে সমগ্গে অকাসিংযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং গামকে ব্রাহ্মণকুলে নিব্বত্তিত্বা ৰযপ্পত্তো তক্কসিলাযং <a name="P2.0053"></a> সব্বসিপ্পানি উগ্গহেত্বা ঘরাৰাসং পহায ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা উঞ্ছাচরিযায ৰনমূলফলাহারো হিমৰন্তপদেসে ৰাসং কপ্পেসি। তস্স চঙ্কমনকোটিযং একস্মিং ৰম্মিকে নকুলো, তস্সেৰ সন্তিকে একস্মিং রুক্খবিলে সপ্পো চ ৰাসং কপ্পেসি। তে উভোপি অহিনকুলা নিচ্চকালং কলহং করোন্তি। বোধিসত্তো তেসং কলহে আদীনৰঞ্চ মেত্তাভাৰনায চ আনিসংসং কথেত্বা ‘‘কলহং নাম অকত্বা সমগ্গৰাসং ৰসিতুং ৰট্টতী’’তি ওৰদিত্বা উভোপি তে সমগ্গে অকাসি। অথ সপ্পস্স বহিনিক্খন্তকালে নকুলো চঙ্কমনকোটিযং ৰম্মিকস্স বিলদ্বারে সীসং নীহরিত্বা মুখং ৰিৰরিত্বা নিপন্নো অস্সসন্তো পস্সসন্তো নিদ্দং উপগঞ্ছি। বোধিসত্তো তং তথা <a name="V2.0043"></a> নিদ্দাযমানং দিস্বা ‘‘কিং নু খো তে নিস্সায ভযং উপ্পন্ন’’ন্তি পুচ্ছন্তো পঠমং গাথমাহ –</p>
<p class="hangnum"><a name="para29"></a><span class="paranum">২৯</span>.</p>
<p class="gatha1"> ‘‘সন্ধিং কত্বা অমিত্তেন, অণ্ডজেন জলাবুজ।</p>
<p class="gathalast">ৰিৰরিয দাঠং সেসি, কুতো তে ভযমাগত’’ন্তি॥</p>
<p class="bodytext">তত্থ <a name="M2.0048"></a> <span class="bld">সন্ধিং কত্বা</span>তি মিত্তভাৰং করিত্বা। <span class="bld">অণ্ডজেনা</span>তি অণ্ডকোসে নিব্বত্তেন নাগেন। <span class="bld">জলাবুজা</span>তি নকুলং আলপতি। সো হি জলাবুম্হি জাতত্তা ‘‘জলাবুজো’’তি ৰুচ্চতি। <span class="bld">ৰিৰরিযা</span>তি ৰিৰরিত্বা।</p>
<p class="bodytext">এৰং বোধিসত্তেন ৰুত্তো নকুলো ‘‘অয্য, পচ্চামিত্তো নাম ন অৰজানিতব্বো আসঙ্কিতব্বোযেৰা’’তি ৰত্বা দুতিযং গাথমাহ –</p>
<p class="hangnum"><a name="para30"></a><span class="paranum">৩০</span>.</p>
<p class="gatha1"> ‘‘সঙ্কেথেৰ অমিত্তস্মিং, মিত্তস্মিম্পি ন ৰিস্সসে।</p>
<p class="gathalast">অভযা ভযমুপ্পন্নং, অপি মূলানি কন্ততী’’তি॥</p>
<p class="bodytext">তত্থ <span class="bld">অভযা ভযমুপ্পন্ন</span>ন্তি ন ইতো তে ভযমুপ্পন্নন্তি অভযো, কো সো? মিত্তো। যঞ্হি মিত্তস্মিম্পি ৰিস্সাসে সতি ততো ভযং উপ্পজ্জতি, তং <span class="bld">মূলানি</span>পি <span class="bld">কন্ততি,</span> মিত্তস্স সব্বরন্ধানং ৰিদিতত্তা মূলঘচ্চায সংৰত্ততীতি অত্থো।</p>
<p class="bodytext">অথ <a name="P2.0054"></a> নং বোধিসত্তো ‘‘মা ভাযি, যথা সপ্পো তযি ন দুব্ভতি, এৰমহং করিস্সামি, ত্বং ইতো পট্ঠায তস্মিং আসঙ্কং মা করী’’তি ওৰদিত্বা চত্তারো ব্রহ্মৰিহারে ভাৰেত্বা ব্রহ্মলোকপরাযণো অহোসি। তেপি যথাকম্মং গতা।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা সপ্পো চ নকুলো চ ইমে দ্বে মহামত্তা অহেসুং, তাপসো পন অহমেৰ অহোসি’’ন্তি।</p>
<p class="centered">নকুলজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ১৬৬] ৬. উপসাল়কজাতকৰণ্ণনা</p>
<p class="bodytext"><span class="bld">উপসাল়কনামানী</span>তি <a name="V2.0044"></a> ইদং সত্থা ৰেল়ুৰনে ৰিহরন্তো একং উপসাল়কং নাম সুসানসুদ্ধিকং ব্রাহ্মণং আরব্ভ কথেসি। সো কির অড্ঢো অহোসি মহদ্ধনো, দিট্ঠিগতিকত্তা পন ধুরৰিহারে ৰসন্তানম্পি বুদ্ধানং সঙ্গহং নাম ন অকাসি। পুত্তো পনস্স পণ্ডিতো অহোসি ঞাণসম্পন্নো। সো মহল্লককালে পুত্তং আহ – ‘‘মা খো মং, তাত, অঞ্ঞস্স ৰসলস্স ঝাপিতসুসানে ঝাপেহি, একস্মিং পন অনুচ্ছিট্ঠসুসানেযেৰ মং <a name="M2.0049"></a> ঝাপেয্যাসী’’তি। ‘‘তাত, অহং তুম্হাকং ঝাপেতব্বযুত্তকং ঠানং ন জানামি, সাধু ৰত মং আদায গন্ত্বা ‘ইমস্মিং ঠানে মং ঝাপেয্যাসী’তি তুম্হেৰ আচিক্খথা’’তি। ব্রাহ্মণো ‘‘সাধু, তাতা’’তি তং আদায নগরা নিক্খমিত্বা গিজ্ঝকূটমত্থকং অভিরুহিত্বা ‘‘তাত, ইদং অঞ্ঞস্স ৰসলস্স অঝাপিতট্ঠানং, এত্থ মং ঝাপেয্যাসী’’তি ৰত্বা পুত্তেন সদ্ধিং পব্বতা ওতরিতুং আরভি।</p>
<p class="bodytext">সত্থা পন তং দিৰসং পচ্চূসকালে বোধনেয্যবন্ধৰে ওলোকেন্তো তেসং পিতাপুত্তানং সোতাপত্তিমগ্গস্স উপনিস্সযং অদ্দস। তস্মা মগ্গং গহেত্বা ঠিতলুদ্দকো ৰিয পব্বতপাদং গন্ত্বা তেসং পব্বতমত্থকা ওতরন্তানং আগমযমানো নিসীদি, তে ওতরন্তা সত্থারং অদ্দসংসু। সত্থা পটিসন্থারং করোন্তো ‘‘কহং গমিস্সথ ব্রাহ্মণা’’তি পুচ্ছি। মাণৰো তমত্থং আরোচেসি। সত্থা ‘‘তেন হি এহি, তৰ পিতরা আচিক্খিতট্ঠানং গচ্ছামা’’তি উভো পিতাপুত্তে গহেত্বা পব্বতমত্থকং আরুয্হ ‘‘কতরং ঠান’’ন্তি পুচ্ছি। মাণৰো ‘‘ইমেসং তিণ্ণং পব্বতানং অন্তরং আচিক্খি, ভন্তে’’তি <a name="P2.0055"></a> আহ। সত্থা ‘‘ন খো, মাণৰ, তৰ পিতা ইদানেৰ সুসানসুদ্ধিকো, পুব্বেপি সুসানসুদ্ধিকোৰ, ন চেস ইদানেৰ ‘ইমস্মিং ঠানে মং ঝাপেয্যাসী’তি তৰ আচিক্খতি, পুব্বেপি ইমস্মিংযেৰ ঠানে অত্তনো ঝাপিতভাৰং আচিক্খী’’তি ৰত্বা তেন যাচিতো অতীতং আহরি।</p>
<p class="bodytext">অতীতে ইমস্মিঞ্ঞেৰ রাজগহে অযমেৰ উপসাল়কো ব্রাহ্মণো অযমেৰস্স পুত্তো অহোসি। তদা বোধিসত্তো মগধরট্ঠে ব্রাহ্মণকুলে নিব্বত্তিত্বা পরিপুণ্ণসিপ্পো ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা ঝানকীল়ং কীল়ন্তো হিমৰন্তপদেসে চিরং ৰসিত্বা লোণম্বিলসেৰনত্থায গিজ্ঝকূটে পণ্ণসালাযং ৰিহাসি। তদা সো ব্রাহ্মণো ইমিনাৰ নিযামেন পুত্তং ৰত্বা পুত্তেন ‘‘তুম্হেযেৰ মে তথারূপং ঠানং আচিক্খথা’’তি ৰুত্তে ‘‘ইদমেৰ ঠান’’ন্তি আচিক্খিত্বা পুত্তেন সদ্ধিং ওতরন্তো বোধিসত্তং দিস্বা তস্স সন্তিকং উপসঙ্কমি। বোধিসত্তো ইমিনাৰ নিযামেন পুচ্ছিত্বা মাণৰস্স ৰচনং সুত্বা ‘‘এহি, তৰ পিতরা আচিক্খিতট্ঠানস্স <a name="V2.0045"></a> উচ্ছিট্ঠভাৰং ৰা অনুচ্ছিট্ঠভাৰং ৰা জানিস্সামা’’তি তেহি সদ্ধিং পব্বতমত্থকং আরুয্হ ‘‘ইদং তিণ্ণং পব্বতানং অন্তরং <a name="M2.0050"></a> অনুচ্ছিট্ঠট্ঠান’’ন্তি মাণৰেন ৰুত্তে ‘‘মাণৰ, ইমস্মিংযেৰ ঠানে ঝাপিতকানং পমাণং নত্থি, তৰেৰ পিতা ইমস্মিংযেৰ রাজগহে ব্রাহ্মণকুলেযেৰ নিব্বত্তিত্বা উপসাল়কোযেৰ নাম হুত্বা ইমস্মিংযেৰ পব্বতন্তরে চুদ্দস জাতিসহস্সানি ঝাপিতো। পথৰিযঞ্হি অঝাপিতট্ঠানং ৰা অসুসানট্ঠানং ৰা সীসানং অনিৰেসিতট্ঠানং ৰা লদ্ধুং ন সক্কা’’তি পুব্বেনিৰাসঞাণেন পরিচ্ছিন্দিত্বা ইমং গাথাদ্বযমাহ –</p>
<p class="hangnum"><a name="para31"></a><span class="paranum">৩১</span>.</p>
<p class="gatha1"> ‘‘উপসাল়কনামানি <a name="P2.0056"></a>, সহস্সানি চতুদ্দস।</p>
<p class="gathalast">অস্মিং পদেসে দড্ঢানি, নত্থি লোকে অনামতং॥</p>
<p class="hangnum"><a name="para32"></a><span class="paranum">৩২</span>.</p>
<p class="gatha1"> ‘‘যম্হি সচ্চঞ্চ ধম্মো চ, অহিংসা সংযমো দমো।</p>
<p class="gathalast">এতং অরিযা সেৰন্তি, এতং লোকে অনামত’’ন্তি॥</p>
<p class="bodytext">তত্থ <span class="bld">অনামত</span>ন্তি মতট্ঠানং। তঞ্হি উপচারৰসেন ‘‘অমত’’ন্তি ৰুচ্চতি, তং পটিসেধেন্তো ‘‘অনামত’’ন্তি আহ। ‘‘অনমত’’ন্তিপি পাঠো, লোকস্মিঞ্হি অনমতট্ঠানং অসুসানং নাম নত্থীতি অত্থো। <span class="bld">যম্হি সচ্চঞ্চ ধম্মো চা</span>তি যস্মিং পুগ্গলে চতুসচ্চৰত্থুকং পুব্বভাগসচ্চঞাণঞ্চ লোকুত্তরধম্মো চ অত্থি। <span class="bld">অহিংসা</span>তি পরেসং অৰিহেসা অৰিহেঠনা। <span class="bld">সংযমো</span>তি সীলসংযমো। <span class="bld">দমো</span>তি ইন্দ্রিযদমনং। ইদঞ্চ গুণজাতং যম্হি পুগ্গলে অত্থি, <span class="bld">এতং অরিযা সেৰন্তী</span>তি, অরিযা বুদ্ধা চ পচ্চেকবুদ্ধা চ বুদ্ধসাৰকা চ এতং ঠানং সেৰন্তি, এৰরূপং পুগ্গলং উপসঙ্কমন্তি ভজন্তীতি অত্থো। <span class="bld">এতং লোকে অনামত</span>ন্তি এতং গুণজাতং লোকে অমতভাৰসাধনতো অনামতং নাম।</p>
<p class="bodytext">এৰং বোধিসত্তো পিতাপুত্তানং ধম্মং দেসেত্বা চত্তারো ব্রহ্মৰিহারে ভাৰেত্বা ব্রহ্মলোকপরাযণো অহোসি।</p>
<p class="bodytext">সত্থা ইমং ধম্মং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উভো পিতাপুত্তা সোতাপত্তিফলে পতিট্ঠহিংসু। ‘‘তদা পিতাপুত্তাৰ এতরহি পিতাপুত্তা অহেসুং, তাপসো পন অহমেৰ অহোসি’’ন্তি।</p>
<p class="centered">উপসাল়কজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ১৬৭] ৭. সমিদ্ধিজাতকৰণ্ণনা</p>
<p class="bodytext"><span class="bld">অভুত্বা</span> <a name="V2.0046"></a> <a name="M2.0051"></a> <span class="bld">ভিক্খসি ভিক্খূ</span>তি ইদং সত্থা রাজগহং উপনিস্সায তপোদারামে ৰিহরন্তো সমিদ্ধিথেরং আরব্ভ কথেসি। একদিৰসঞ্হি আযস্মা সমিদ্ধি সব্বরত্তিং পধানং পদহিত্বা অরুণুগ্গমনৰেলায ন্হত্বা সুৰণ্ণৰণ্ণং অত্তভাৰং সুক্খাপযমানো অন্তরৰাসকং নিৰাসেত্বা উত্তরাসঙ্গং হত্থেন গহেত্বা অট্ঠাসি সুপরিকম্মকতা ৰিয সুৰণ্ণপটিমা। অত্তভাৰসমিদ্ধিযাযেৰ হিস্স <a name="P2.0057"></a> ‘‘সমিদ্ধী’’তি নামং অহোসি। অথস্স সরীরসোভগ্গং দিস্বা একা দেৰধীতা পটিবদ্ধচিত্তা থেরং এৰমাহ – ‘‘ত্বং খোসি, ভিক্খু, দহরো যুৰা সুসু কাল়কেসো ভদ্রেন যোব্বনেন সমন্নাগতো অভিরূপো দস্সনীযো পাসাদিকো, এৰরূপস্স তৰ কামে অপরিভুঞ্জিত্বা কো অত্থো পব্বজ্জায, কামে তাৰ পরিভুঞ্জস্সু, পচ্ছা পব্বজিত্বা সমণধম্মং করিস্সসী’’তি। অথ নং থেরো আহ – ‘‘দেৰধীতে, ‘অসুকস্মিং নাম ৰযে ঠিতো মরিস্সামী’তি মম মরণকালং ন জানামি, এস মে কালো পটিচ্ছন্নো, তস্মা তরুণকালেযেৰ সমণধম্মং কত্বা দুক্খস্সন্তং করিস্সামী’’তি। সা থেরস্স সন্তিকা পটিসন্থারং অলভিত্বা তত্থেৰ অন্তরধাযি। থেরো সত্থারং উপসঙ্কমিত্বা এতমত্থং আরোচেসি। সত্থা ‘‘ন খো, সমিদ্ধি, ত্বঞ্ঞেৰ এতরহি দেৰধীতায পলোভিতো, পুব্বেপি দেৰধীতরো পব্বজিতে পলোভিংসুযেৰা’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং কাসিগামকে ব্রাহ্মণকুলে নিব্বত্তিত্বা ৰযপ্পত্তো সব্বসিপ্পেসু নিপ্ফত্তিং পত্বা ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা হিমৰন্তপদেসে একং জাতস্সরং নিস্সায ৰাসং কপ্পেসি। সো সব্বরত্তিং পধানং পদহিত্বা অরুণুগ্গমনৰেলায ন্হত্বা একং ৰক্কলং নিৰাসেত্বা একং হত্থেন গহেত্বা সরীরং ৰোদকং করোন্তো অট্ঠাসি। অথস্স রূপসোভগ্গপ্পত্তং অত্তভাৰং ওলোকেত্বা পটিবদ্ধচিত্তা একা দেৰধীতা বোধিসত্তং পলোভযমানা পঠমং গাথমাহ –</p>
<p class="hangnum"><a name="para33"></a><span class="paranum">৩৩</span>.</p>
<p class="gatha1"> ‘‘অভুত্বা ভিক্খসি ভিক্খু, ন হি ভুত্বান ভিক্খসি।</p>
<p class="gathalast">ভুত্বান ভিক্খু ভিক্খস্সু, মা তং কালো উপচ্চগা’’তি॥</p>
<p class="bodytext">তত্থ <a name="M2.0052"></a> <span class="bld">অভুত্বা ভিক্খসি ভিক্খূ</span>তি ভিক্খু ত্বং দহরকালে কিলেসকামৰসেন ৰত্থুকামে অভুত্বাৰ ভিক্খায চরসি। <span class="bld">ন হি ভুত্বান ভিক্খসী</span>তি ননু নাম পঞ্চ কামগুণে ভুত্বা ভিক্খায চরিতব্বং, কামে অভুত্বাৰ ভিক্খাচরিযং উপগতোসি। <span class="bld">ভুত্বান ভিক্খু ভিক্খস্সূ</span>তি ভিক্খু <a name="V2.0047"></a> দহরকালে তাৰ কামে ভুঞ্জিত্বা পচ্ছা মহল্লককালে ভিক্খস্সু। <span class="bld">মা তং কালো উপচ্চগা</span>তি অযং কামে ভুঞ্জনকালো দহরকালো, তং মা অতিক্কমতূতি।</p>
<p class="bodytext">বোধিসত্তো <a name="P2.0058"></a> দেৰতায ৰচনং সুত্বা অত্তনো অজ্ঝাসযং পকাসেন্তো দুতিযং গাথমাহ –</p>
<p class="hangnum"><a name="para34"></a><span class="paranum">৩৪</span>.</p>
<p class="gatha1"> ‘‘কালং ৰোহং ন জানামি, ছন্নো কালো ন দিস্সতি।</p>
<p class="gathalast">তস্মা অভুত্বা ভিক্খামি, মা মং কালো উপচ্চগা’’তি॥</p>
<p class="bodytext">তত্থ <span class="bld">কালং ৰোহং ন জানামী</span>তি <span class="bld">ৰো</span>তি নিপাতমত্তং। অহং পন ‘‘পঠমৰযে ৰা মযা মরিতব্বং মজ্ঝিমৰযে ৰা পচ্ছিমৰযে ৰা’’তি এৰং অত্তনো মরণকালং ন জানামি। পণ্ডিতেন হি পুগ্গলেন –</p>
<p class="gatha1">‘‘জীৰিতং ব্যাধি কালো চ, দেহনিক্খেপনং গতি।</p>
<p class="gathalast">পঞ্চেতে জীৰলোকস্মিং, অনিমিত্তা ন নাযরে’’তি॥</p>
<p class="bodytext"><span class="bld">ছন্নো কালো ন দিস্সতী</span>তি যস্মা ‘‘অসুকস্মিং নাম ৰযকালে হেমন্তাদিউতুকালে ৰা মযা মরিতব্ব’’ন্তি ময্হম্পেস ছন্নো হুত্বা কালো ন দিস্সতি, সুপ্পটিচ্ছন্নো হুত্বা ঠিতো ন পঞ্ঞাযতি। <span class="bld">তস্মা অভুত্বা ভিক্খামী</span>তি তেন কারণেন পঞ্চ কামগুণে অভুত্বা ভিক্খামি। <span class="bld">মা মং কালো উপচ্চগা</span>তি মং সমণধম্মকরণকালো মা অতিক্কমতূতি অত্থো। ইমিনা কারণেন দহরোৰ সমানো পব্বজিত্বা সমণধম্মং করোমীতি। দেৰধীতা বোধিসত্তস্স ৰচনং সুত্বা তত্থেৰ অন্তরধাযি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা দেৰধীতা অযং দেৰধীতা অহোসি, অহমেৰ তেন সমযেন তাপসো অহোসি’’ন্তি।</p>
<p class="centered">সমিদ্ধিজাতকৰণ্ণনা সত্তমা।</p>
<p class="hangnum">  </p>
<p class="subhead"> ১৬৮] ৮. সকুণগ্ঘিজাতকৰণ্ণনা</p>
<p class="bodytext"><span class="bld">সেনো</span> <a name="V2.0048"></a> <a name="M2.0053"></a> <span class="bld">বলসা পতমানো</span>তি ইদং সত্থা জেতৰনে ৰিহরন্তো অত্তজ্ঝাসযং <span class="bld">সকুণোৰাদসুত্তং</span> (সং॰ নি॰ ৫.৩৭২) আরব্ভ কথেসি। একদিৰসঞ্হি সত্থা ভিক্খূ আমন্তেত্বা ‘‘গোচরে, ভিক্খৰে, চরথ সকে পেত্তিকে ৰিসযে’’তি (সং॰ নি॰ ৫.৩৭২) ইমং সংযুত্তমহাৰগ্গে সুত্তন্তং কথেন্তো <a name="P2.0059"></a> ‘‘তুম্হে তাৰ তিট্ঠথ, পুব্বে তিরচ্ছানগতাপি সকং পেত্তিকৰিসযং পহায অগোচরে চরন্তা পচ্চামিত্তানং হত্থপথং গন্ত্বাপি অত্তনো পঞ্ঞাসম্পত্তিযা উপাযকোসল্লেন পচ্চামিত্তানং হত্থা মুচ্চিংসূ’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো লাপসকুণযোনিযং নিব্বত্তিত্বা নঙ্গলকট্ঠকরণে লেড্ডুট্ঠানে ৰাসং কপ্পেসি। সো একদিৰসং ‘‘সকৰিসযে গোচরগহণং পহায পরৰিসযে গোচরং গণ্হিস্সামী’’তি অটৰিপরিযন্তং অগমাসি। অথ নং তত্থ গোচরং গণ্হন্তং দিস্বা সকুণগ্ঘি সহসা অজ্ঝপ্পত্তা অগ্গহেসি। সো সকুণগ্ঘিযা হরিযমানো এৰং পরিদেৰসি – ‘‘মযমেৰম্হ অলক্খিকা, মযং অপ্পপুঞ্ঞা, যে মযং অগোচরে চরিম্হ পরৰিসযে, সচেজ্জ মযং গোচরে চরেয্যাম সকে পেত্তিকে ৰিসযে, ন ম্যাযং সকুণগ্ঘি অলং অভৰিস্স যদিদং যুদ্ধাযা’’তি। ‘‘কো পন, তে লাপ, গোচরো সকো পেত্তিকো ৰিসযো’’তি? ‘‘যদিদং নঙ্গলকট্ঠকরণং লেড্ডুট্ঠান’’ন্তি। অথ নং সকুণগ্ঘি সকে বলে অপত্থদ্ধা অমুঞ্চি – ‘‘গচ্ছ খো, ত্বং লাপ, তত্রপি মে গন্ত্বা ন মোক্খসী’’তি। সো তত্থ গন্ত্বা মহন্তং লেড্ডুং অভিরুহিত্বা ‘‘এহি খো দানি সকুণগ্ঘী’’তি সেনং অব্হযন্তো অট্ঠাসি। সকুণগ্ঘি সকে বলে অপত্থদ্ধা উভো পক্খে সন্নয্হ লাপসকুণং সহসা অজ্ঝপ্পত্তা। যদা পন তং লাপো ‘‘বহুআগতা খো ম্যাযং সকুণগ্ঘী’’তি অঞ্ঞাসি, অথ পরিৰত্তিত্বা তস্সেৰ লেড্ডুস্স অন্তরং পচ্চাপাদি। সকুণগ্ঘি ৰেগং সন্ধারেতুং অসক্কোন্তী তত্থেৰ উরং পচ্চতাল়েসি। এৰং সা ভিন্নেন হদযেন নিক্খন্তেহি অক্খীহি জীৰিতক্খযং পাপুণি।</p>
<p class="bodytext">সত্থা <a name="P2.0060"></a> ইমং অতীতং দস্সেত্বা ‘‘এৰং, ভিক্খৰে, তিরচ্ছানগতাপি অগোচরে চরন্তা সপত্তহত্থং গচ্ছন্তি, গোচরে পন সকে পেত্তিকে ৰিসযে চরন্তা সপত্তে নিগ্গণ্হন্তি, তস্মা তুম্হেপি মা অগোচরে চরথ পরৰিসযে। অগোচরে <a name="M2.0054"></a>, ভিক্খৰে, চরতং পরৰিসযে লচ্ছতি মারো ওতারং, লচ্ছতি মারো আরম্মণং। কো চ, ভিক্খৰে, ভিক্খুনো অগোচরো পরৰিসযো? যদিদং পঞ্চ কামগুণা। কতমে পঞ্চ? চক্খুৰিঞ্ঞেয্যা রূপা…পে॰… অযং, ভিক্খৰে, ভিক্খুনো অগোচরো পরৰিসযো’’তি ৰত্বা অভিসম্বুদ্ধো হুত্বা পঠমং গাথমাহ –</p>
<p class="hangnum"><a name="para35"></a><span class="paranum">৩৫</span>.</p>
<p class="gatha1"> ‘‘সেনো <a name="V2.0049"></a> বলসা পতমানো, লাপং গোচরঠাযিনং।</p>
<p class="gathalast">সহসা অজ্ঝপ্পত্তোৰ, মরণং তেনুপাগমী’’তি॥</p>
<p class="bodytext">তত্থ <span class="bld">বলসা পতমানো</span>তি ‘‘লাপং গণ্হিস্সামী’’তি বলেন থামেন পতমানো। <span class="bld">গোচরঠাযিন</span>ন্তি সকৰিসযা নিক্খমিত্বা গোচরত্থায অটৰিপরিযন্তে ঠিতং। <span class="bld">অজ্ঝপ্পত্তো</span>তি সম্পত্তো। <span class="bld">মরণং তেনুপাগমী</span>তি তেন কারণেন মরণং পত্তো।</p>
<p class="bodytext">তস্মিং পন মরণং পত্তে লাপো নিক্খমিত্বা ‘‘দিট্ঠা ৰত মে পচ্চামিত্তস্স পিট্ঠী’’তি তস্স হদযে ঠত্বা উদানং উদানেন্তো দুতিযং গাথমাহ –</p>
<p class="hangnum"><a name="para36"></a><span class="paranum">৩৬</span>.</p>
<p class="gatha1"> ‘‘সোহং নযেন সম্পন্নো, পেত্তিকে গোচরে রতো।</p>
<p class="gathalast">অপেতসত্তু মোদামি, সম্পস্সং অত্থমত্তনো’’তি॥</p>
<p class="bodytext">তত্থ <span class="bld">নযেনা</span>তি উপাযেন। <span class="bld">অত্থমত্তনো</span>তি অত্তনো অরোগভাৰসঙ্খাতং ৰুড্ঢিং।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে বহূ ভিক্খূ সোতাপত্তিফলাদীনি পাপুণিংসু। ‘‘তদা সেনো দেৰদত্তো অহোসি, লাপো পন অহমেৰ অহোসি’’ন্তি।</p>
<p class="centered">সকুণগ্ঘিজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ১৬৯] ৯. অরকজাতকৰণ্ণনা</p>
<p class="bodytext"><span class="bld">যো</span> <a name="M2.0055"></a> <span class="bld">ৰে মেত্তেন চিত্তেনা</span>তি ইদং সত্থা জেতৰনে ৰিহরন্তো মেত্তসুত্তং আরব্ভ কথেসি। একস্মিঞ্হি সমযে সত্থা ভিক্খূ আমন্তেসি – ‘‘মেত্তায, ভিক্খৰে, চেতোৰিমুত্তিযা আসেৰিতায ভাৰিতায <a name="P2.0061"></a> বহুলীকতায যানীকতায ৰত্থুকতায অনুট্ঠিতায পরিচিতায সুসমারদ্ধায একাদসানিসংসা পাটিকঙ্খা। কতমে একাদস? সুখং সুপতি, সুখং পটিবুজ্ঝতি, ন পাপকং সুপিনং পস্সতি, মনুস্সানং পিযো হোতি, অমনুস্সানং পিযো হোতি, দেৰতা রক্খন্তি, নাস্স অগ্গি ৰা ৰিসং ৰা সত্থং ৰা কমতি, তুৰটং চিত্তং সমাধিযতি, মুখৰণ্ণো ৰিপ্পসীদতি, অসম্মূল়্হো কালং করোতি, উত্তরি অপ্পটিৰিজ্ঝন্তো ব্রহ্মলোকূপগো হোতি। মেত্তায, ভিক্খৰে, চেতোৰিমুত্তিযা আসেৰিতায…পে॰… সুসমারদ্ধায ইমে একাদসানিসংসা <a name="V2.0050"></a> পাটিকঙ্খা’’তি (অ॰ নি॰ ১১.১৫)। ইমে একাদসানিসংসে গহেত্বা ঠিতং মেত্তাভাৰনং ৰণ্ণেত্বা ‘‘ভিক্খৰে, ভিক্খুনা নাম সব্বসত্তেসু ওদিস্সকানোদিস্সকৰসেন মেত্তা ভাৰেতব্বা, হিতোপি হিতেন ফরিতব্বো, অহিতোপি হিতেন ফরিতব্বো, মজ্ঝত্তোপি হিতেন ফরিতব্বো। এৰং সব্বসত্তেসু ওদিস্সকানোদিস্সকৰসেন মেত্তা ভাৰেতব্বা, করুণা মুদিতা উপেক্খা ভাৰেতব্বা, চতূসু ব্রহ্মৰিহারেসু কম্মং কাতব্বমেৰ। এৰং করোন্তো হি মগ্গং ৰা ফলং ৰা অলভন্তোপি ব্রহ্মলোকপরাযণো অহোসি, পোরাণকপণ্ডিতাপি সত্ত ৰস্সানি মেত্তং ভাৰেত্বা সত্ত সংৰট্টৰিৰট্টকপ্পে ব্রহ্মলোকস্মিংযেৰ ৰসিংসূ’’তি ৰত্বা অতীতং আহরি।</p>
<p class="bodytext">অতীতে একস্মিং কপ্পে বোধিসত্তো ব্রাহ্মণকুলে নিব্বত্তিত্বা ৰযপ্পত্তো কামে পহায ইসিপব্বজ্জং পব্বজিত্বা চতুন্নং ব্রহ্মৰিহারানং লাভী অরকো নাম সত্থা হুত্বা হিমৰন্তপদেসে ৰাসং কপ্পেসি, তস্স মহা পরিৰারো অহোসি। সো ইসিগণং ওৰদন্তো ‘‘পব্বজিতেন নাম মেত্তা ভাৰেতব্বা, করুণা মুদিতা উপেক্খা ভাৰেতব্বা। মেত্তচিত্তঞ্হি নামেতং অপ্পনাপ্পত্তং ব্রহ্মলোকপরাযণতং সাধেতী’’তি মেত্তায আনিসংসং পকাসেন্তো ইমা গাথা আহ –</p>
<p class="hangnum"><a name="para37"></a><span class="paranum">৩৭</span>.</p>
<p class="gatha1"> ‘‘যো <a name="M2.0056"></a> ৰে মেত্তেন চিত্তেন, সব্বলোকানুকম্পতি।</p>
<p class="gathalast">উদ্ধং অধো চ তিরিযং, অপ্পমাণেন সব্বসো॥</p>
<p class="hangnum"><a name="para38"></a><span class="paranum">৩৮</span>.</p>
<p class="gatha1"> ‘‘অপ্পমাণং হিতং চিত্তং, পরিপুণ্ণং সুভাৰিতং।</p>
<p class="gathalast">যং পমাণকতং কম্মং, ন তং তত্রাৰসিস্সতী’’তি॥</p>
<p class="bodytext">তত্থ <a name="P2.0062"></a> <span class="bld">যো ৰে মেত্তেন চিত্তেন, সব্বলোকানুকম্পতী</span>তি খত্তিযাদীসু ৰা সমণব্রাহ্মণেসু ৰা যো কোচি অপ্পমাণেন মেত্তেন চিত্তেন সকলং সত্তলোকং অনুকম্পতি। <span class="bld">উদ্ধ</span>ন্তি পথৰিতো যাৰ নেৰসঞ্ঞানাসঞ্ঞাযতনব্রহ্মলোকা। <span class="bld">অধো</span>তি পথৰিযা হেট্ঠা উস্সদে মহানিরযে। <span class="bld">তিরিয</span>ন্তি মনুস্সলোকে, যত্তকানি চক্কৰাল়ানি চ তেসু সব্বেসু এত্তকে ঠানে নিব্বত্তা সব্বে সত্তা অৰেরা হোন্তু, অব্যাপজ্ঝা অনীঘা, সুখী অত্তানং পরিহরন্তূতি এৰং ভাৰিতেন মেত্তেন চিত্তেনাতি অত্থো। <span class="bld">অপ্পমাণেনা</span>তি অপ্পমাণসত্তানং অপ্পমাণারম্মণত্তা অপ্পমাণেন। <span class="bld">সব্বসো</span>তি সব্বাকারেন, উদ্ধং অধো তিরিযন্তি এৰং সব্বসুগতিদুগ্গতিৰসেনাতি অত্থো।</p>
<p class="bodytext"><span class="bld">অপ্পমাণং হিতং চিত্ত</span>ন্তি অপ্পমাণং কত্বা ভাৰিতং সব্বসত্তেসু হিতচিত্তং। <span class="bld">পরিপুণ্ণ</span>ন্তি অৰিকলং। <span class="bld">সুভাৰিত</span>ন্তি সুৰড্ঢিতং, অপ্পনাচিত্তস্সেতং নামং। <span class="bld">যং পমাণকতং কম্ম</span>ন্তি যং ‘‘অপ্পমাণং <a name="V2.0051"></a> অপ্পমাণারম্মণ’’ন্তি এৰং আরম্মণত্তিকৰসেন চ ৰসীভাৰপ্পত্তিৰসেন চ অৰড্ঢিত্বা কতং পরিত্তং কামাৰচরকম্মং। <span class="bld">ন তং তত্রাৰসিস্সতী</span>তি তং পরিত্তং কম্মং যং তং ‘‘অপ্পমাণং হিতং চিত্ত’’ন্তি সঙ্খগতং রূপাৰচরকম্মং, তত্র ন অৰসিস্সতি। যথা নাম মহোঘেন অজ্ঝোত্থটং পরিত্তোদকং ওঘস্স অব্ভন্তরে তেন অসংহীরমানং নাৰসিস্সতি ন তিট্ঠতি, অথ খো মহোঘোৰ তং অজ্ঝোত্থরিত্বা তিট্ঠতি, এৰমেৰ তং পরিত্তকম্মং তস্স মহগ্গতকম্মস্স অব্ভন্তরে তেন মহগ্গতকম্মেন অচ্ছিন্দিত্বা অগ্গহিতৰিপাকোকাসং হুত্বা ন অৰসিস্সতি ন তিট্ঠতি, ন সক্কোতি অত্তনো ৰিপাকং দাতুং, অথ খো মহগ্গতকম্মমেৰ তং অজ্ঝোত্থরিত্বা তিট্ঠতি ৰিপাকং দেতীতি।</p>
<p class="bodytext">এৰং বোধিসত্তো অন্তেৰাসিকানং মেত্তাভাৰনায আনিসংসং কথেত্বা অপরিহীনজ্ঝানো ব্রহ্মলোকে নিব্বত্তিত্বা সত্ত সংৰট্টৰিৰট্টকপ্পে ন ইমং লোকং পুন অগমাসি।</p>
<p class="bodytext">সত্থা <a name="M2.0057"></a> ইমং ধম্মদেসনং আহরিত্বা জাতকং সমোধানেসি – ‘‘তদা ইসিগণো বুদ্ধপরিসা অহোসি, অরকো পন সত্থা অহমেৰ অহোসি’’ন্তি।</p>
<p class="centered">অরকজাতকৰণ্ণনা নৰমা।</p>
<p class="hangnum">  </p>
<p class="subhead"> ১৭০] ১০. ককণ্টকজাতকৰণ্ণনা</p>
<p class="bodytext"><span class="bld">নাযং</span> <a name="P2.0063"></a> <span class="bld">পুরে উণ্ণমতী</span>তি ইদং ককণ্টকজাতকং মহাউমঙ্গজাতকে (জা॰ ২.২২.৫৯০ আদযো) আৰিভৰিস্সতি।</p>
<p class="centered">ককণ্টকজাতকৰণ্ণনা দসমা।</p>
<p class="centered">সন্থৰৰগ্গো দুতিযো।</p>
<p class="bodytext">তস্সুদ্দানং –</p>
<p class="gatha1">ইন্দসমানগোত্তঞ্চ, সন্থৰং সুসীমং গিজ্ঝং।</p>
<p class="gatha2">নকুলং উপসাল়কং, সমিদ্ধি চ সকুণগ্ঘি।</p>
<p class="gathalast">অরকঞ্চ ককণ্টকং॥</p>
<p class="title">৩. কল্যাণৰগ্গো</p>
<p class="hangnum">  </p>
<p class="subhead"> ১৭১] ১. কল্যাণধম্মজাতকৰণ্ণনা</p>
<p class="bodytext"><span class="bld">কল্যাণধম্মো</span>তি <a name="V2.0052"></a> ইদং সত্থা জেতৰনে ৰিহরন্তো একং বধিরসস্সুং আরব্ভ কথেসি। সাৰত্থিযঞ্হি একো কুটুম্বিকো সদ্ধো পসন্নো তিসরণগতো পঞ্চসীলেন সমন্নাগতো। সো একদিৰসং বহূনি সপ্পিআদীনি ভেসজ্জানি চেৰ পুপ্ফগন্ধৰত্থাদীনি চ গহেত্বা ‘‘জেতৰনে সত্থু সন্তিকে ধম্মং সোস্সামী’’তি অগমাসি। তস্স তত্থ গতকালে সস্সু খাদনীযভোজনীযং গহেত্বা ধীতরং দট্ঠুকামা তং গেহং অগমাসি, সা চ থোকং বধিরধাতুকা হোতি। সা ধীতরা সদ্ধিং ভুত্তভোজনা <a name="M2.0058"></a> ভত্তসম্মদং ৰিনোদযমানা ধীতরং পুচ্ছি – ‘‘কিং, অম্ম, ভত্তা তে সম্মোদমানো অৰিৰদমানো পিযসংৰাসং ৰসতী’’তি। ‘‘কিং, অম্ম, কথেথ যাদিসো তুম্হাকং জামাতা সীলেন চেৰ আচারসম্পদায চ, তাদিসো পব্বজিতোপি দুল্লভো’’তি। উপাসিকা ধীতু ৰচনং সাধুকং অসল্লক্খেত্বা ‘‘পব্বজিতো’’তি পদমেৰ গহেত্বা ‘‘অম্ম, কস্মা তে ভত্তা পব্বজিতো’’তি মহাসদ্দং অকাসি। তং সুত্বা সকলগেহৰাসিনো ‘‘অম্হাকং কির কুটুম্বিকো পব্বজিতো’’তি ৰিরৰিংসু। তেসং সদ্দং সুত্বা দ্বারেন সঞ্চরন্তা ‘‘কিং নাম কিরেত’’ন্তি পুচ্ছিংসু। ‘‘ইমস্মিং কির গেহে কুটুম্বিকো পব্বজিতো’’তি। সোপি খো কুটুম্বিকো দসবলস্স ধম্মং সুত্বা ৰিহারা নিক্খম্ম নগরং পাৰিসি।</p>
<p class="bodytext">অথ নং অন্তরামগ্গেযেৰ একো পুরিসো দিস্বা ‘‘সম্ম, ত্বং কির পব্বজিতোতি তৰ গেহে পুত্তদারপরিজনো পরিদেৰতী’’তি আহ। অথস্স <a name="P2.0064"></a> এতদহোসি – ‘‘অযং অপব্বজিতমেৰ কির মং ‘পব্বজিতো’তি ৰদতি, উপ্পন্নো খো পন মে কল্যাণসদ্দো ন অন্তরধাপেতব্বো, অজ্জেৰ মযা পব্বজিতুং ৰট্টতী’’তি ততোৰ নিৰত্তিত্বা সত্থু সন্তিকং গন্ত্বা ‘‘কিং নু খো, উপাসক, ইদানেৰ বুদ্ধুপট্ঠানং কত্বা গন্ত্বা ইদানেৰ পচ্চাগতোসী’’তি ৰুত্তে তমত্থং আরোচেত্বা ‘‘ভন্তে, কল্যাণসদ্দো নাম উপ্পন্নো ন অন্তরধাপেতুং ৰট্টতি, তস্মা পব্বজিতুকামো হুত্বা আগতোম্হী’’তি আহ। সো পব্বজ্জঞ্চ উপসম্পদঞ্চ লভিত্বা সম্মা পটিপন্নো নচিরস্সেৰ অরহত্তং পাপুণি। ইদং কির কারণং ভিক্খুসঙ্ঘে পাকটং জাতং। অথেকদিৰসং ধম্মসভাযং ভিক্খূ কথং সমুট্ঠাপেসুং – ‘‘আৰুসো, অসুকো নাম কুটুম্বিকো ‘উপ্পন্নো কল্যাণসদ্দো <a name="V2.0053"></a> ন অন্তরধাপেতব্বো’তি পব্বজিত্বা ইদানি অরহত্তং পত্তো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ভিক্খৰে, পোরাণকপণ্ডিতাপি ‘উপ্পন্নো কল্যাণসদ্দো ৰিরাধেতুং ন ৰট্টতী’তি পব্বজিংসুযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সেট্ঠিকুলে নিব্বত্তিত্বা ৰযপ্পত্তো পিতু অচ্চযেন সেট্ঠিট্ঠানং পাপুণি। সো একদিৰসং নিৰেসনা নিক্খমিত্বা রাজুপট্ঠানং অগমাসি। অথস্স সস্সু ‘‘ধীতরং পস্সিস্সামী’’তি তং গেহং অগমাসি, সা থোকং বধিরধাতুকাতি সব্বং <a name="M2.0059"></a> পচ্চুপ্পন্নৰত্থুসদিসমেৰ। তং পন রাজুপট্ঠানং গন্ত্বা অত্তনো ঘরং আগচ্ছন্তং দিস্বা একো পুরিসো ‘‘তুম্হে কির পব্বজিতাতি তুম্হাকং গেহে মহাপরিদেৰো পৰত্ততী’’তি আহ। বোধিসত্তো ‘‘উপ্পন্নো কল্যাণসদ্দো নাম ন অন্তরধাপেতুং ৰট্টতী’’তি ততোৰ নিৰত্তিত্বা রঞ্ঞো সন্তিকং গন্ত্বা ‘‘কিং, মহাসেট্ঠি, ইদানেৰ গন্ত্বা পুন আগতোসী’’তি ৰুত্তে ‘‘দেৰ, গেহজনো কির মং অপব্বজিতমেৰ ‘পব্বজিতো’তি ৰত্বা পরিদেৰতি, উপ্পন্নো খো পন কল্যাণসদ্দো ন অন্তরধাপেতব্বো, পব্বজিস্সামহং, পব্বজ্জং মে অনুজানাহী’’তি এতমত্থং পকাসেতুং ইমা গাথা আহ –</p>
<p class="hangnum"><a name="para41"></a><span class="paranum">৪১</span>.</p>
<p class="gatha1"> ‘‘কল্যাণধম্মোতি <a name="P2.0065"></a> যদা জনিন্দ, লোকে সমঞ্ঞং অনুপাপুণাতি।</p>
<p class="gathalast">তস্মা ন হিয্যেথ নরো সপঞ্ঞো, হিরিযাপি সন্তো ঘুরমাদিযন্তি॥</p>
<p class="hangnum"><a name="para42"></a><span class="paranum">৪২</span>.</p>
<p class="gatha1"> ‘‘সাযং সমঞ্ঞা ইধ মজ্জ পত্তা, কল্যাণধম্মোতি জনিন্দ লোকে।</p>
<p class="gathalast">তাহং সমেক্খং ইধ পব্বজিস্সং, ন হি মত্থি ছন্দো ইধ কামভোগে’’তি॥</p>
<p class="bodytext">তত্থ <span class="bld">কল্যাণধম্মো</span>তি সুন্দরধম্মো। <span class="bld">সমঞ্ঞং অনুপাপুণাতী</span>তি যদা সীলৰা কল্যাণধম্মো পব্বজিতোতি ইদং পঞ্ঞত্তিৰোহারং পাপুণাতি। <span class="bld">তস্মা ন হিয্যেথা</span>তি ততো সামঞ্ঞতো ন পরিহাযেথ। <span class="bld">হিরিযাপি সন্তো ধুরমাদিযন্তী</span>তি, মহারাজ, সপ্পুরিসা নাম অজ্ঝত্তসমুট্ঠিতায হিরিযা বহিদ্ধসমুট্ঠিতেন ওত্তপ্পেনপি এতং পব্বজিতধুরং গণ্হন্তি। <span class="bld">ইধ মজ্জ পত্তা</span>তি ইধ মযা অজ্জ পত্তা। <span class="bld">তাহং সমেক্খ</span>ন্তি তং অহং গুণৰসেন লদ্ধসমঞ্ঞং সমেক্খন্তো পস্সন্তো। <span class="bld">ন হি মত্থি ছন্দো</span>তি ন হি মে অত্থি ছন্দো। <span class="bld">ইধ কামভোগে</span>তি ইমস্মিং লোকে কিলেসকামৰত্থুকামপরিভোগেহি।</p>
<p class="bodytext">বোধিসত্তো <a name="V2.0054"></a> এৰং ৰত্বা রাজানং পব্বজ্জং অনুজানাপেত্বা হিমৰন্তপদেসং গন্ত্বা ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা ব্রহ্মলোকপরাযণো অহোসি।</p>
<p class="bodytext">সত্থা <a name="M2.0060"></a> ইমং ধম্মদেসনং আহরিত্বা জাতকং সমোধানেসি – ‘‘তদা রাজা আনন্দো অহোসি, বারাণসিসেট্ঠি পন অহমেৰ অহোসি’’ন্তি।</p>
<p class="centered">কল্যাণধম্মজাতকৰণ্ণনা পঠমা।</p>
<p class="hangnum">  </p>
<p class="subhead"> ১৭২] ২. দদ্দরজাতকৰণ্ণনা</p>
<p class="bodytext"><span class="bld">কো নু সদ্দেন মহতা</span>তি ইদং সত্থা জেতৰনে ৰিহরন্তো কোকালিকং আরব্ভ কথেসি। তস্মিঞ্হি কালে বহূ বহুস্সুতা ভিক্খূ মনোসিলাতলে নদমানা তরুণসীহা ৰিয আকাসগঙ্গং ওতারেন্তা <a name="P2.0066"></a> ৰিয সঙ্ঘমজ্ঝে সরভাণং ভণন্তি। কোকালিকো তেসু সরভাণং ভণন্তেসু অত্তনো তুচ্ছভাৰং অজানিত্বাৰ ‘‘অহম্পি সরভাণং ভণিস্সামী’’তি ভিক্খূনং অন্তরং পৰিসিত্বা ‘‘অম্হাকং সরভাণং ন পাপেন্তি। সচে অম্হাকম্পি পাপেয্যুং, মযম্পি ভণেয্যামা’’তি ভিক্খুসঙ্ঘস্স নামং অগ্গহেত্বাৰ তত্থ তত্থ কথেন্তো আহিণ্ডতি। তস্স সা কথা ভিক্খুসঙ্ঘে পাকটা জাতা। ভিক্খূ ‘‘ৰীমংসিস্সাম তাৰ ন’’ন্তি সঞ্ঞায এৰমাহংসু – ‘‘আৰুসো কোকালিক, অজ্জ সঙ্ঘস্স সরভাণং ভণাহী’’তি। সো অত্তনো বলং অজানিত্বাৰ ‘‘সাধূ’’তি সম্পটিচ্ছিত্বা ‘‘অজ্জ সরভাণং ভণিস্সামী’’তি অত্তনো সপ্পাযং যাগুং পিৰি, খজ্জকং খাদি, সপ্পাযেনেৰ সূপেন ভুঞ্জি।</p>
<p class="bodytext">সূরিযে অত্থঙ্গতে ধম্মস্সৰনকালে ঘোসিতে ভিক্খুসঙ্ঘো সন্নিপতি। সো কণ্টকুরণ্ডকৰণ্ণং কাসাৰং নিৰাসেত্বা কণিকারপুপ্ফৰণ্ণং চীৰরং পারুপিত্বা সঙ্ঘমজ্ঝং পৰিসিত্বা থেরে ৰন্দিত্বা অলঙ্কতরতনমণ্ডপে পঞ্ঞত্তৰরধম্মাসনং অভিরুহিত্বা চিত্রবীজনিং গহেত্বা ‘‘সরভাণং ভণিস্সামী’’তি নিসীদি, তাৰদেৰস্স সরীরা সেদা মুচ্চিংসু, সারজ্জং ওক্কমি, পুব্বগাথায পঠমং পদং উদাহরিত্বা অনন্তরং ন পস্সি। সো কম্পমানো আসনা ওরুয্হ লজ্জিতো সঙ্ঘমজ্ঝতো অপক্কম্ম অত্তনো পরিৰেণং অগমাসি। অঞ্ঞো বহুস্সুতো ভিক্খু সরভাণং ভণি। ততো পট্ঠায ভিক্খূ তস্স তুচ্ছভাৰং জানিংসু। অথেকদিৰসং <a name="M2.0061"></a> ধম্মসভাযং ভিক্খূ কথং সমুট্ঠাপেসুং – ‘‘আৰুসো, পঠমং কোকালিকস্স তুচ্ছভাৰো দুজ্জানো, ইদানি <a name="V2.0055"></a> পনেস সযং নদিত্বা পাকটো জাতো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, কোকালিকো ইদানেৰ নদিত্বা পাকটো জাতো, পুব্বেপি নদিত্বা পাকটো অহোসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে সীহযোনিযং নিব্বত্তিত্বা বহূনং <a name="P2.0067"></a> সীহানং রাজা অহোসি। সো অনেকসীহপরিৰারো রজতগুহাযং ৰাসং কপ্পেসি। তস্স অৰিদূরে একিস্সায গুহায একো সিঙ্গালোপি ৰসতি। অথেকদিৰসং দেৰে ৰস্সিত্বা ৰিগতে সব্বে সীহা সীহরাজস্সেৰ গুহদ্বারে সন্নিপতিত্বা সীহনাদং নদন্তা সীহকীল়ং কীল়িংসু। তেসং এৰং নদিত্বা কীল়নকালে সোপি সিঙ্গালো নদতি। সীহা তস্স সদ্দং সুত্বা ‘‘অযং সিঙ্গালো অম্হেহি সদ্ধিং নদতী’’তি লজ্জিতা তুণ্হী অহেসুং। তেসং তুণ্হীভূতকালে বোধিসত্তস্স পুত্তো সীহপোতকো ‘‘তাত, ইমে সীহা নদিত্বা সীহকীল়ং কীল়ন্তা এতস্স সদ্দং সুত্বা লজ্জায তুণ্হী জাতা, কো নামেস অত্তনো সদ্দেন অত্তানং জানাপেতী’’তি পিতরং পুচ্ছন্তো পঠমং গাথমাহ –</p>
<p class="hangnum"><a name="para43"></a><span class="paranum">৪৩</span>.</p>
<p class="gatha1"> ‘‘কো নু সদ্দেন মহতা, অভিনাদেতি দদ্দরং।</p>
<p class="gathalast">তং সীহা নপ্পটিনদন্তি, কো নামেসো মিগাধিভূ’’তি॥</p>
<p class="bodytext">তত্থ <span class="bld">অভিনাদেতি দদ্দর</span>ন্তি দদ্দরং রজতপব্বতং একনাদং করোতি। <span class="bld">মিগাধিভূ</span>তি পিতরং আলপতি। অযঞ্হেত্থ অত্থো – মিগাধিভূ মিগজেট্ঠক সীহরাজ পুচ্ছামি তং ‘‘কো নামেসো’’তি।</p>
<p class="bodytext">অথস্স ৰচনং সুত্বা পিতা দুতিযং গাথমাহ –</p>
<p class="hangnum"><a name="para44"></a><span class="paranum">৪৪</span>.</p>
<p class="gatha1"> ‘‘অধমো মিগজাতানং, সিঙ্গালো তাত ৰস্সতি।</p>
<p class="gathalast">জাতিমস্স জিগুচ্ছন্তা, তুণ্হী সীহা সমচ্চরে’’তি॥</p>
<p class="bodytext">তত্থ <span class="bld">সমচ্চরে</span>তি <span class="bld">স</span>ন্তি উপসগ্গমত্তং, অচ্চন্তীতি অত্থো, তুণ্হী হুত্বা নিসীদন্তীতি ৰুত্তং হোতি। পোত্থকেসু পন ‘‘সমচ্ছরে’’তি লিখন্তি।</p>
<p class="bodytext">সত্থা <a name="V2.0056"></a> <a name="M2.0062"></a> ‘‘ন, ভিক্খৰে, কোকালিকো ইদানেৰ অত্তনো নাদেন অত্তানং পাকটং করোতি, পুব্বেপি অকাসিযেৰা’’তি ৰত্বা ইমং ধম্মদেসনং আহরিত্বা জাতকং সমোধানেসি – ‘‘তদা সিঙ্গালো কোকালিকো অহোসি, সীহপোতকো রাহুলো, সীহরাজা পন অহমেৰ অহোসি’’ন্তি।</p>
<p class="centered">দদ্দরজাতকৰণ্ণনা দুতিযা।</p>
<p class="hangnum">  </p>
<p class="subhead"> ১৭৩] ৩. মক্কটজাতকৰণ্ণনা</p>
<p class="bodytext"><span class="bld">তাতমাণৰকো</span> <a name="P2.0068"></a> এসোতি ইদং সত্থা জেতৰনে ৰিহরন্তো একং কুহকভিক্খুং আরব্ভ কথেসি। ৰত্থু পকিণ্ণকনিপাতে <span class="bld">উদ্দালকজাতকে</span> (জা॰ ১.১৪.৬২ আদযো) আৰিভৰিস্সতি। তদা পন সত্থা ‘‘ভিক্খৰে, নাযং ভিক্খু ইদানেৰ কুহকো, পুব্বেপি মক্কটো হুত্বা অগ্গিস্স কারণা কোহঞ্ঞং অকাসিযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং কাসিগামকে ব্রাহ্মণকুলে নিব্বত্তিত্বা ৰযপ্পত্তো তক্কসিলাযং সিপ্পং উগ্গণ্হিত্বা ঘরাৰাসং সণ্ঠপেসি। অথস্স ব্রাহ্মণী একং পুত্তং ৰিজাযিত্বা পুত্তস্স আধাৰিত্বা পরিধাৰিত্বা ৰিচরণকালে কালমকাসি। বোধিসত্তো তস্সা পেতকিচ্চং কত্বা ‘‘কিং মে দানি ঘরাৰাসেন, পুত্তং গহেত্বা পব্বজিস্সামী’’তি অস্সুমুখং ঞাতিমিত্তৰগ্গং পহায পুত্তং আদায হিমৰন্তং পৰিসিত্বা ইসিপব্বজ্জং পব্বজিত্বা তত্থ ৰনমূলফলাহারো ৰাসং কপ্পেসি। সো একদিৰসং ৰস্সানকালে দেৰে ৰস্সন্তে সারদারূনি অগ্গিং জালেত্বা ৰিসিব্বন্তো ফলকত্থরে নিপজ্জি, পুত্তোপিস্স তাপসকুমারকো পিতু পাদে সম্বাহন্তোৰ নিসীদি।</p>
<p class="bodytext">অথেকো ৰনমক্কটো সীতেন পীল়িযমানো তস্স পণ্ণসালায তং অগ্গিং দিস্বা ‘‘সচাহং এত্থ পৰিসিস্সামি, ‘মক্কটো মক্কটো’তি মং পোথেত্বা নীহরিস্সন্তি, অগ্গিং ৰিসিব্বেতুং ন লভিস্সামি, অত্থি দানি মে উপাযো, তাপসৰেসং গহেত্বা কোহঞ্ঞং কত্বা পৰিসিস্সামী’’তি চিন্তেত্বা একস্স মততাপসস্স ৰক্কলানি নিৰাসেত্বা পচ্ছিঞ্চ অঙ্কুসযট্ঠিঞ্চ <a name="M2.0063"></a> গহেত্বা পণ্ণসালদ্বারে একং তালরুক্খং নিস্সায সংকুটিতো অট্ঠাসি। তাপসকুমারকো তং দিস্বা মক্কটভাৰং অজানন্তো ‘‘একো মহল্লকতাপসো সীতেন পীল়িতো অগ্গিং ৰিসিব্বেতুং আগতো <a name="P2.0069"></a> ভৰিস্সতী’’তি পিতু তাপসস্স কথেত্বা ‘‘এতং পণ্ণসালং পৰেসেত্বা ৰিসিব্বাপেস্সামী’’তি চিন্তেত্বা পিতরং আলপন্তো পঠমং গাথমাহ –</p>
<p class="hangnum"><a name="para45"></a><span class="paranum">৪৫</span>.</p>
<p class="gatha1"> ‘‘তাত <a name="V2.0057"></a> মাণৰকো এসো, তালমূলং অপস্সিতো।</p>
<p class="gathalast">অগারকঞ্চিদং অত্থি, হন্দ দেমস্সগারক’’ন্তি॥</p>
<p class="bodytext">তত্থ <span class="bld">মাণৰকো</span>তি সত্তাধিৰচনং। তেন ‘‘তাত, এসো একো মাণৰকো সত্তো একো তাপসো’’তি দীপেতি। <span class="bld">তালমূলং অপস্সিতো</span>তি তালক্খন্ধং নিস্সায ঠিতো। <span class="bld">অগারকঞ্চিদং অত্থী</span>তি ইদঞ্চ অম্হাকং পব্বজিতাগারং অত্থি, পণ্ণসালং সন্ধায ৰদতি। <span class="bld">হন্দা</span>তি ৰৰস্সগ্গত্থে নিপাতো। <span class="bld">দেমস্সগারক</span>ন্তি এতস্স একমন্তে ৰসনত্থায অগারকং দেম।</p>
<p class="bodytext">বোধিসত্তো পুত্তস্স ৰচনং সুত্বা উট্ঠায পণ্ণসালদ্বারে ঠত্বা ওলোকেন্তো তস্স মক্কটভাৰং ঞত্বা ‘‘তাত, মনুস্সানং নাম ন এৰরূপং মুখং হোতি, মক্কটো এস, নযিধ পক্কোসিতব্বো’’তি ৰত্বা দুতিযং গাথমাহ –</p>
<p class="hangnum"><a name="para46"></a><span class="paranum">৪৬</span>.</p>
<p class="gatha1"> ‘‘মা খো ত্বং তাত পক্কোসি, দূসেয্য নো অগারকং।</p>
<p class="gathalast">নেতাদিসং মুখং হোতি, ব্রাহ্মণস্স সুসীলিনো’’তি॥</p>
<p class="bodytext">তত্থ <span class="bld">দূসেয্য নো অগারক</span>ন্তি অযঞ্হি ইধ পৰিট্ঠো সমানো ইমং কিচ্ছেন কতং পণ্ণসালং অগ্গিনা ৰা ঝাপেন্তো উচ্চারাদীনি ৰা করোন্তো দূসেয্য। <span class="bld">নেতাদিস</span>ন্তি ‘‘এতাদিসং ব্রাহ্মণস্স সুসীলিনো মুখং ন হোতি, মক্কটো এসো’’তি ৰত্বা বোধিসত্তো একং উম্মুকং গহেত্বা ‘‘কিং এত্থ তিট্ঠসী’’তি খিপিত্বা তং পলাপেসি। মক্কটো ৰক্কলানি ছড্ডেত্বা রুক্খং অভিরুহিত্বা ৰনসণ্ডং পাৰিসি। বোধিসত্তো চত্তারো ব্রহ্মৰিহারে ভাৰেত্বা ব্রহ্মলোকূপগো অহোসি।</p>
<p class="bodytext">সত্থা <a name="M2.0064"></a> ইমং ধম্মদেসনং আহরিত্বা জাতকং সমোধানেসি – ‘‘তদা মক্কটো অযং কুহকভিক্খু অহোসি, তাপসকুমারো রাহুলো, তাপসো পন অহমেৰ অহোসি’’ন্তি।</p>
<p class="centered">মক্কটজাতকৰণ্ণনা ততিযা।</p>
<p class="hangnum">  </p>
<p class="subhead"> ১৭৪] ৪. দুব্ভিযমক্কটজাতকণ্ণনা</p>
<p class="bodytext"><span class="bld">অদম্হ</span> <a name="V2.0058"></a> <a name="P2.0070"></a> <span class="bld">তে ৰারি পহূতরূপ</span>ন্তি ইদং সত্থা ৰেল়ুৰনে ৰিহরন্তো দেৰদত্তং আরব্ভ কথেসি। একদিৰসঞ্হি ধম্মসভাযং ভিক্খূ দেৰদত্তস্স অকতঞ্ঞুমিত্তদুব্ভিভাৰং কথেন্তা নিসীদিংসু। সত্থা আগন্ত্বা ‘‘ন, ভিক্খৰে, দেৰদত্তো ইদানেৰ অকতঞ্ঞূ মিত্তদুব্ভী, পুব্বেপি এৰরূপো অহোসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং কাসিগামকে ব্রাহ্মণকুলে নিব্বত্তিত্বা ৰযপ্পত্তো ঘরাৰাসং সণ্ঠপেসি। তস্মিং পন সমযে কাসিরট্ঠে ৰত্তনিমহামগ্গে একো গম্ভীরো উদপানো হোতি অনোতরণীযো তিরচ্ছানানং, মগ্গপ্পটিপন্না পুঞ্ঞত্থিকা মনুস্সা দীঘরজ্জুকেন ৰারকেন উদকং উস্সিঞ্চিত্বা একিস্সা দোণিযা পূরেত্বা তিরচ্ছানানং পানীযং দেন্তি। তস্স সামন্ততো মহন্তং অরঞ্ঞং, তত্থ বহূ মক্কটা ৰসন্তি। অথ তস্মিং মগ্গে দ্বে তীণি দিৰসানি মনুস্সসঞ্চারো পচ্ছিজ্জি, তিরচ্ছানা পানীযং ন লভিংসু। একো মক্কটো পিপাসাতুরো হুত্বা পানীযং পরিযেসন্তো উদপানস্স সন্তিকে ৰিচরতি। বোধিসত্তো কেনচিদেৰ করণীযেন তং মগ্গং পটিপজ্জিত্বা তত্থ গচ্ছন্তো পানীযং উত্তারেত্বা পিৰিত্বা হত্থপাদে ধোৰিত্বা ঠিতো তং মক্কটং অদ্দস। অথস্স পিপাসিতভাৰং ঞত্বা পানীযং উস্সিঞ্চিত্বা দোণিযং আকিরিত্বা অদাসি, দত্বা চ পন ‘‘ৰিস্সমিস্সামী’’তি একস্মিং রুক্খমূলে নিপজ্জি। মক্কটো পানীযং পিৰিত্বা অৰিদূরে নিসীদিত্বা মুখমক্কটিকং করোন্তো বোধিসত্তং ভিংসাপেসি। বোধিসত্তো তস্স তং কিরিযং দিস্বা ‘‘অরে দুট্ঠমক্কট, অহং তৰ পিপাসিতস্স কিলন্তস্স বহুং <a name="P2.0071"></a> পানীযং অদাসিং, ইদানি ত্বং ময্হং মুখমক্কটিকং করোসি, অহো পাপজনস্স নাম কতো উপকারো নিরত্থকো’’তি ৰত্বা পঠমং গাথমাহ –</p>
<p class="hangnum"><a name="para47"></a><span class="paranum">৪৭</span>.</p>
<p class="gatha1"> ‘‘অদম্হ <a name="M2.0065"></a> তে ৰারি পহূতরূপং, ঘম্মাভিতত্তস্স পিপাসিতস্স।</p>
<p class="gathalast">সো দানি পিত্বান কিরিঙ্করোসি, অসঙ্গমো পাপজনেন সেয্যো’’তি॥</p>
<p class="bodytext">তত্থ <span class="bld">সো দানি পিত্বান কিরিঙ্করোসী</span>তি সো ইদানি ত্বং মযা দিন্নপানীযং পিৰিত্বা মুখমক্কটিকং করোন্তো ‘‘কিরি কিরী’’তি সদ্দং করোসি। <span class="bld">অসঙ্গমো পাপজনেন সেয্যো</span>তি পাপজনেন সদ্ধিং সঙ্গমো ন সেয্যো, অসঙ্গমোৰ সেয্যোতি।</p>
<p class="bodytext">তং <a name="V2.0059"></a> সুত্বা সো মিত্তদুব্ভী মক্কটো ‘‘ত্বং ‘এত্তকেনৰেতং নিট্ঠিত’ন্তি সঞ্ঞং করোসি, ইদানি তে সীসে ৰচ্চং পাতেত্বা গমিস্সামী’’তি ৰত্বা দুতিযং গাথমাহ –</p>
<p class="hangnum"><a name="para48"></a><span class="paranum">৪৮</span>.</p>
<p class="gatha1"> ‘‘কো তে সুতো ৰা দিট্ঠো ৰা, সীলৰা নাম মক্কটো।</p>
<p class="gathalast">ইদানি খো তং ওহচ্ছং, এসা অস্মাক ধম্মতা’’তি॥</p>
<p class="bodytext">তত্রাযং সঙ্খেপত্থো – ভো ব্রাহ্মণ, ‘‘মক্কটো কতগুণজাননকো আচারসম্পন্নো সীলৰা নাম অত্থী’’তি কহং তযা সুতো ৰা দিট্ঠো ৰা, ইদানি খো অহং তং ওহচ্ছং ৰচ্চং তে সীসে কত্বা পক্কমিস্সামি, অস্মাকঞ্হি মক্কটানং নাম এসা ধম্মতা অযং জাতিসভাৰো, যদিদং উপকারকস্স সীসে ৰচ্চং কাতব্বন্তি।</p>
<p class="bodytext">তং সুত্বা বোধিসত্তো উট্ঠায গন্তুং আরভি। মক্কটো তঙ্খণঞ্ঞেৰ উপ্পতিত্বা সাখাযং নিসীদিত্বা ওলম্বকং ওতরন্তো ৰিয তস্স সীসে ৰচ্চং পাতেত্বা ৰিরৰন্তো ৰনসণ্ডং পাৰিসি। বোধিসত্তো ন্হত্বা অগমাসি।</p>
<p class="bodytext">সত্থা <a name="P2.0072"></a> ‘‘ন, ভিক্খৰে, ইদানেৰ দেৰদত্তো, পুব্বেপি মযা কতগুণং ন জানাসিযেৰা’’তি ৰত্বা ইমং ধম্মদেসনং আহরিত্বা জাতকং সমোধানেসি – ‘‘তদা মক্কটো দেৰদত্তো অহোসি, ব্রাহ্মণো পন অহমেৰ অহোসি’’ন্তি।</p>
<p class="centered">দুব্ভিযমক্কটজাতকৰণ্ণনা চতুত্থা।</p>
<p class="hangnum">  </p>
<p class="subhead"> ১৭৫] ৫. আদিচ্চুপট্ঠানজাতকৰণ্ণনা</p>
<p class="bodytext"><span class="bld">সব্বেসু</span> <a name="M2.0066"></a> <span class="bld">কির ভূতেসূ</span>তি ইদং সত্থা জেতৰনে ৰিহরন্তো একং কুহকভিক্খুং আরব্ভ কথেসি। ৰত্থু হেট্ঠা কথিতসদিসমেৰ।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা ৰযপ্পত্তো তক্কসিলাযং সব্বসিপ্পানি উগ্গণ্হিত্বা ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা মহাপরিৰারো গণসত্থা হুত্বা হিমৰন্তে ৰাসং কপ্পেসি। সো তত্থ চিরং ৰসিত্বা লোণম্বিলসেৰনত্থায পব্বতা ওরুয্হ পচ্চন্তে একং গামং নিস্সায <a name="V2.0060"></a> পণ্ণসালাযং ৰাসং উপগঞ্ছি। অথেকো লোলমক্কটো ইসিগণে ভিক্খাচারং গতে অস্সমপদং আগন্ত্বা পণ্ণসালা উত্তিণ্ণা করোতি, পানীযঘটেসু উদকং ছড্ডেতি, কুণ্ডিকং ভিন্দতি, অগ্গিসালাযং ৰচ্চং করোতি। তাপসা ৰস্সং ৰসিত্বা ‘‘ইদানি হিমৰন্তো পুপ্ফফলসমিদ্ধো রমণীযো, তত্থেৰ গমিস্সামা’’তি পচ্চন্তগামৰাসিকে আপুচ্ছিংসু। মনুস্সা ‘‘স্বে, ভন্তে, মযং ভিক্খং গহেত্বা অস্সমপদং আগমিস্সাম, তং পরিভুঞ্জিত্বাৰ গমিস্সথা’’তি ৰত্বা দুতিযদিৰসে পহূতং খাদনীযভোজনীযং গহেত্বা তত্থ অগমংসু। তং দিস্বা সো মক্কটো চিন্তেসি – ‘‘কোহঞ্ঞং কত্বা মনুস্সে আরাধেত্বা ময্হম্পি খাদনীযভোজনীযং আহরাপেস্সামী’’তি। সো তাপসচরণং চরন্তো ৰিয সীলৰা ৰিয চ হুত্বা তাপসানং <a name="P2.0073"></a> অৰিদূরে সূরিযং নমস্সমানো অট্ঠাসি। মনুস্সা তং দিস্বা ‘‘সীলৰন্তানং সন্তিকে ৰসন্তা সীলৰন্তা হোন্তী’’তি ৰত্বা পঠমং গাথমাহ –</p>
<p class="hangnum"><a name="para49"></a><span class="paranum">৪৯</span>.</p>
<p class="gatha1"> ‘‘সব্বেসু কির ভূতেসু, সন্তি সীলসমাহিতা।</p>
<p class="gathalast">পস্স সাখমিগং জম্মং, আদিচ্চমুপতিট্ঠতী’’তি॥</p>
<p class="bodytext">তত্থ <span class="bld">সন্তি সীলসমাহিতা</span>তি সীলেন সমন্নাগতা সংৰিজ্জন্তি, সীলৰন্তা চ সমাহিতা চ একগ্গচিত্তা সংৰিজ্জন্তীতিপি অত্থো। <span class="bld">জম্ম</span>ন্তি লামকং। <span class="bld">আদিচ্চমুপতিট্ঠতী</span>তি সূরিযং নমস্সমানো তিট্ঠতি।</p>
<p class="bodytext">এৰং তে মনুস্সে তস্স গুণং কথেন্তে দিস্বা বোধিসত্তো ‘‘তুম্হে ইমস্স লোলমক্কটস্স সীলাচারং অজানিত্বা অৰত্থুস্মিংযেৰ পসন্না’’তি ৰত্বা দুতিযং গাথমাহ –</p>
<p class="hangnum"><a name="para50"></a><span class="paranum">৫০</span>.</p>
<p class="gatha1"> ‘‘নাস্স <a name="M2.0067"></a> সীলং ৰিজানাথ, অনঞ্ঞায পসংসথ।</p>
<p class="gathalast">অগ্গিহুত্তঞ্চ উহন্নং, দ্বে চ ভিন্না কমণ্ডলূ’’তি॥</p>
<p class="bodytext">তত্থ <span class="bld">অনঞ্ঞাযা</span>তি অজানিত্বা। <span class="bld">উহন্ন</span>ন্তি ইমিনা পাপমক্কটেন ঊহদং। <span class="bld">কমণ্ডলূ</span>তি কুণ্ডিকা। ‘‘দ্বে চ কুণ্ডিকা তেন ভিন্না’’তি এৰমস্স অগুণং কথেসি।</p>
<p class="bodytext">মনুস্সা মক্কটস্স কুহকভাৰং ঞত্বা লেড্ডুঞ্চ যট্ঠিঞ্চ গহেত্বা পোথেত্বা পলাপেত্বা ইসিগণস্স ভিক্খং অদংসু। ইসযোপি হিমৰন্তমেৰ গন্ত্বা অপরিহীনজ্ঝানা ব্রহ্মলোকপরাযণা অহেসুং।</p>
<p class="bodytext">সত্থা <a name="V2.0061"></a> ইমং ধম্মদেসনং আহরিত্বা জাতকং সমোধানেসি – ‘‘তদা মক্কটো অযং কুহকো ভিক্খু অহোসি, ইসিগণো বুদ্ধপরিসা, গণসত্থা পন অহমেৰ অহোসি’’ন্তি।</p>
<p class="centered">আদিচ্চুপট্ঠানজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ১৭৬] ৬. কল়াযমুট্ঠিজাতকৰণ্ণনা</p>
<p class="bodytext"><span class="bld">বালো</span> <a name="P2.0074"></a> <span class="bld">ৰতাযং দুমসাখগোচরো</span>তি ইদং সত্থা জেতৰনে ৰিহরন্তো কোসলরাজানং আরব্ভ কথেসি। একস্মিঞ্হি সমযে ৰস্সকালে কোসলরঞ্ঞো পচ্চন্তো কুপি। তত্থ ঠিতা যোধা দ্বে তীণি যুদ্ধানি কত্বা পচ্চত্থিকে অভিভৰিতুং অসক্কোন্তা রঞ্ঞো সাসনং পেসেসুং। রাজা অকালে ৰস্সানেযেৰ নিক্খমিত্বা জেতৰনসমীপে খন্ধাৰারং বন্ধিত্বা চিন্তেসি – ‘‘অহং অকালে নিক্খন্তো, কন্দরপদরাদযো উদকপূরা, দুগ্গমো মগ্গো, সত্থারং উপসঙ্কমিস্সামি, সো মং ‘কহং গচ্ছসি, মহারাজা’তি পুচ্ছিস্সতি, অথাহং এতমত্থং আরোচেস্সামি, ন খো পন মং সত্থা সম্পরাযিকেনেৰত্থেন অনুগ্গণ্হাতি, দিট্ঠধম্মিকেনাপি অনুগ্গণ্হাতিযেৰ, তস্মিং সচে মে গমনেন অৰুড্ঢি ভৰিস্সতি, ‘অকালো, মহারাজা’তি ৰক্খতি। সচে পন ৰুড্ডি ভৰিস্সতি, তুণ্হী ভৰিস্সতী’’তি। সো জেতৰনং পৰিসিত্বা সত্থারং ৰন্দিত্বা একমন্তং নিসীদি। সত্থা ‘‘হন্দ কুতো নু ত্বং, মহারাজ, আগচ্ছসি দিৰা দিৰস্সা’’তি পুচ্ছি। ‘‘ভন্তে, অহং পচ্চন্তং ৰূপসমেতুং নিক্খন্তো ‘তুম্হে ৰন্দিত্বা গমিস্সামী’তি আগতোম্হী’’তি <a name="M2.0068"></a>। সত্থা ‘‘পুব্বেপি, মহারাজ, রাজানো সেনায অব্ভুগ্গচ্ছমানায পণ্ডিতানং কথং সুত্বা অকালে অব্ভুগ্গমনং নাম ন গমিংসূ’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো তস্স অত্থধম্মানুসাসকো সব্বত্থকঅমচ্চো অহোসি। অথ রঞ্ঞো পচ্চন্তে কুপিতে পচ্চন্তযোধা পণ্ণং পেসেসুং। রাজা ৰস্সকালে নিক্খমিত্বা উয্যানে খন্ধাৰারং বন্ধি, বোধিসত্তো রঞ্ঞো সন্তিকে অট্ঠাসি। তস্মিং খণে অস্সানং কল়াযে সেদেত্বা আহরিত্বা দোণিযং পক্খিপিংসু। উয্যানে মক্কটেসু একো মক্কটো রুক্খা ওতরিত্বা ততো কল়াযে গহেত্বা মুখং পূরেত্বা হত্থেহিপি গহেত্বা উপ্পতিত্বা রুক্খে নিসীদিত্বা খাদিতুং আরভি, অথস্স খাদমানস্স হত্থকো একো কল়াযো ভূমিযং পতি। সো মুখেন চ হত্থেহি চ গহিতে সব্বে <a name="P2.0075"></a> কল়াযে ছড্ডেত্বা রুক্খা ওরুয্হ তমেৰ কল়াযং ওলোকেন্তো তং কল়াযং অদিস্বাৰ পুন রুক্খং অভিরুহিত্বা অড্ডে সহস্সপরাজিতো ৰিয সোচমানো দুম্মুখো রুক্খসাখাযং নিসীদি। রাজা মক্কটস্স কিরিযং দিস্বা বোধিসত্তং আমন্তেত্বা <a name="V2.0062"></a> ‘‘পস্সথ, কিং নামেতং মক্কটেন কত’’ন্তি পুচ্ছি। বোধিসত্তো ‘‘মহারাজ, বহুং অনৰলোকেত্বা অপ্পং ওলোকেত্বা দুব্বুদ্ধিনো বালা এৰরূপং করোন্তিযেৰা’’তি ৰত্বা পঠমং গাথমাহ –</p>
<p class="hangnum"><a name="para51"></a><span class="paranum">৫১</span>.</p>
<p class="gatha1"> ‘‘বালো ৰতাযং দুমসাখগোচরো, পঞ্ঞা জনিন্দ নযিমস্স ৰিজ্জতি।</p>
<p class="gathalast">কল়াযমুট্ঠিং অৰকিরিয কেৰলং, একং কল়াযং পতিতং গৰেসতী’’তি॥</p>
<p class="bodytext">তত্থ <span class="bld">দুমসাখগোচরো</span>তি মক্কটো। সো হি দুমসাখাসু গোচরং গণ্হাতি, সাৰ অস্স গোচরো সঞ্চরণভূমিভূতা, তস্মা ‘‘দুমসাখগোচরো’’তি ৰুচ্চতি। <span class="bld">জনিন্দা</span>তি রাজানং আলপতি। রাজা হি পরমিস্সরভাৰেন জনস্স ইন্দোতি জনিন্দো। <span class="bld">কল়াযমুট্ঠি</span>ন্তি চণকমুট্ঠিং। ‘‘কাল়রাজমাসমুট্ঠি’’ন্তিপি ৰদন্তিযেৰ। <span class="bld">অৰকিরিযা</span>তি অৰকিরিত্বা। <span class="bld">কেৰল</span>ন্তি সব্বং। <span class="bld">গৰেসতী</span>তি ভূমিযং পতিতং একমেৰ পরিযেসতি।</p>
<p class="bodytext">এৰং <a name="M2.0069"></a> ৰত্বা পুন বোধিসত্তো তং উপসঙ্কমিত্বা রাজানং আমন্তেত্বা দুতিযং গাথমাহ –</p>
<p class="hangnum"><a name="para52"></a><span class="paranum">৫২</span>.</p>
<p class="gatha1"> ‘‘এৰমেৰ মযং রাজ, যে চঞ্ঞে অতিলোভিনো।</p>
<p class="gathalast">অপ্পেন বহুং জিয্যাম, কল়াযেনেৰ ৰানরো’’তি॥</p>
<p class="bodytext">তত্রাযং সঙ্খেপত্থো – মহারাজ, এৰমেৰ মযঞ্চ যে চঞ্ঞে লোভাভিভূতা জনা সব্বেপি অপ্পেন বহুং জিয্যাম। মযঞ্হি এতরহি অকালে ৰস্সানসমযে মগ্গং গচ্ছন্তা অপ্পকস্স অত্থস্স কারণা বহুকা অত্থা পরিহাযাম। <span class="bld">কল়াযেনেৰ ৰানরো</span>তি যথা অযং ৰানরো একং কল়াযং পরিযেসমানো তেনেকেন কল়াযেন সব্বকল়াযেহি পরিহীনো, এৰং মযম্পি <a name="P2.0076"></a> অকালেন কন্দরপদরাদীসু পূরেসু গচ্ছমানা অপ্পমত্তকং অত্থং পরিযেসমানা বহূহি হত্থিৰাহনঅস্সৰাহনাদীহি চেৰ বলকাযেন চ পরিহাযিস্সাম। তস্মা অকালে গন্তুং ন ৰট্টতীতি রঞ্ঞো ওৰাদং অদাসি।</p>
<p class="bodytext">রাজা তস্স কথং সুত্বা ততো নিৰত্তিত্বা বারাণসিমেৰ পাৰিসি। চোরাপি ‘‘রাজা কির চোরমদ্দনং করিস্সামীতি নগরা নিক্খন্তো’’তি সুত্বা পচ্চন্ততো পলাযিংসু। পচ্চুপ্পন্নেপি চোরা ‘‘কোসলরাজা কির নিক্খন্তো’’তি সুত্বা পলাযিংসু। রাজা সত্থু ধম্মদেসনং সুত্বা উট্ঠাযাসনা ৰন্দিত্বা পদক্খিণং কত্বা সাৰত্থিমেৰ পাৰিসি।</p>
<p class="bodytext">সত্থা <a name="V2.0063"></a> ইমং ধম্মদেসনং আহরিত্বা জাতকং সমোধানেসি – ‘‘তদা রাজা আনন্দো অহোসি, পণ্ডিতামচ্চো পন অহমেৰ অহোসি’’ন্তি।</p>
<p class="centered">কল়াযমুট্ঠিজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ১৭৭] ৭. তিন্দুকজাতকৰণ্ণনা</p>
<p class="bodytext"><span class="bld">ধনুহত্থকলাপেহী</span>তি ইদং সত্থা জেতৰনে ৰিহরন্তো পঞ্ঞাপারমিং আরব্ভ কথেসি। সত্থা হি <span class="bld">মহাবোধিজাতকে</span> (জা॰ ২.১৮.১২৪ আদযো) ৰিয <span class="bld">উমঙ্গজাতকে</span> (জা॰ ২.২২.৫৯০ আদযো) ৰিয চ অত্তনো পঞ্ঞায ৰণ্ণং ৰণ্ণিতং সুত্বা ‘‘ন, ভিক্খৰে, ইদানেৰ তথাগতো পঞ্ঞৰা, পুব্বেপি পঞ্ঞৰা উপাযকুসলোযেৰা’’তি ৰত্বা অতীতং আহরি।</p>
<p class="bodytext">অতীতে <a name="M2.0070"></a> বারাণসিযং ব্রহ্মদত্তে রজ্জং কারেন্তে বোধিসত্তো ৰানরযোনিযং নিব্বত্তিত্বা অসীতিসহস্সৰানরগণপরিৰারো হিমৰন্তপদেসে ৰাসং কপ্পেসি। তস্সাসন্নে একো পচ্চন্তগামকো কদাচি ৰসতি, কদাচি উব্বসতি। তস্স পন গামস্স মজ্ঝে সাখাৰিটপসম্পন্নো মধুরফলো একো তিন্দুকরুক্খো অত্থি, ৰানরগণো উব্বসিতকালে আগন্ত্বা তস্স ফলানি খাদতি। অথাপরস্মিং ফলৰারে সো গামো পুন আৰাসো অহোসি দল়্হপরিক্খিত্তো দ্বারযুত্তো, সোপি রুক্খো ফলভারনমিতসাখো <a name="P2.0077"></a> অট্ঠাসি। ৰানরগণো চিন্তেসি – ‘‘মযং পুব্বে অসুকগামে তিন্দুকফলানি খাদাম, ফলিতো নু খো সো এতরহি রুক্খো, উদাহু নো, আৰসিতো সো গামো, উদাহু নো’’তি। এৰঞ্চ পন চিন্তেত্বা ‘‘গচ্ছ ইমং পৰত্তিং জানাহী’’তি একং ৰানরং পেসেসি। সো গন্ত্বা রুক্খস্স চ ফলিতভাৰং গামস্স চ গাল়্হৰাসভাৰং ঞত্বা আগন্ত্বা ৰানরানং আরোচেসি।</p>
<p class="bodytext">ৰানরা তস্স ফলিতভাৰং সুত্বা ‘‘মধুরানি তিন্দুকফলানি খাদিস্সামা’’তি উস্সাহজাতা ৰানরিন্দস্স তমত্থং আরোচেসুং। ৰানরিন্দো ‘‘গামো আৰাসো অনাৰাসো’’তি পুচ্ছি। ‘‘আৰাসো, দেৰা’’তি। ‘‘তেন হি ন গন্তব্বং। মনুস্সা হি বহুমাযা হোন্তী’’তি। ‘‘দেৰ, মনুস্সানং পটিসল্লানৰেলায অড্ঢরত্তসমযে খাদিস্সামা’’তি বহূ গন্ত্বা ৰানরিন্দং সম্পটিচ্ছাপেত্বা হিমৰন্তা ওতরিত্বা তস্স গামস্স অৰিদূরে মনুস্সানং পটিসল্লানকালং আগমযমানা মহাপাসাণপিট্ঠে সযিত্বা মজ্ঝিমযামে মনুস্সেসু নিদ্দং ওক্কমন্তেসু রুক্খং আরুয্হ ফলানি খাদিংসু। অথেকো পুরিসো সরীরকিচ্চেন গেহা নিক্খমিত্বা গামমজ্ঝগতো ৰানরে <a name="V2.0064"></a> দিস্বা মনুস্সানং আচিক্খি। বহূ মনুস্সা ধনুকলাপং সন্নয্হিত্বা নানাৰুধহত্থা লেড্ডুদণ্ডাদীনি আদায ‘‘পভাতায রত্তিযা ৰানরে গণ্হিস্সামা’’তি রুক্খং পরিৰারেত্বা অট্ঠংসু। অসীতিসহস্সৰানরা মনুস্সে দিস্বা মরণভযতজ্জিতা ‘‘নত্থি নো অঞ্ঞং পটিস্সরণং অঞ্ঞত্র ৰানরিন্দেনা’’তি তস্স সন্তিকং গন্ত্বা পঠমং গাথমাহংসু –</p>
<p class="hangnum"><a name="para53"></a><span class="paranum">৫৩</span>.</p>
<p class="gatha1"> ‘‘ধনুহত্থকলাপেহি, নেত্তিংসৰরধারিভি।</p>
<p class="gathalast">সমন্তা পরিকিণ্ণম্হ, কথং মোক্খো ভৰিস্সতী’’তি॥</p>
<p class="bodytext">তত্থ <a name="M2.0071"></a> <span class="bld">ধনুহত্থকলাপেহী</span>তি ধনুকলাপহত্থেহি, ধনূনি চেৰ সরকলাপে চ গহেত্বা ঠিতেহীতি অত্থো। <span class="bld">নেত্তিংসৰরধারিভী</span>তি নেত্তিংসা ৰুচ্চন্তি খগ্গা, উত্তমখগ্গধারীহীতি অত্থো। <span class="bld">পরিকিণ্ণম্হা</span>তি পরিৰারিতম্হ। <span class="bld">কথ</span>ন্তি কেন নু খো উপাযেন অম্হাকং মোক্খো ভৰিস্সতীতি।</p>
<p class="bodytext">তেসং <a name="P2.0078"></a> কথং সুত্বা ৰানরিন্দো ‘‘মা ভাযিত্থ, মনুস্সা নাম বহুকিচ্চা, অজ্জপি মজ্ঝিমযামো ৰত্ততি, অপি নাম তেসং ‘অম্হে মারেস্সামা’তি পরিৰারিতানং ইমস্স কিচ্চস্স অন্তরাযকরং অঞ্ঞং কিচ্চং উপ্পজ্জেয্যা’’তি ৰানরে সমস্সাসেত্বা দুতিযং গাথমাহ –</p>
<p class="hangnum"><a name="para54"></a><span class="paranum">৫৪</span>.</p>
<p class="gatha1"> ‘‘অপ্পেৰ বহুকিচ্চানং, অত্থো জাযেথ কোচি নং।</p>
<p class="gathalast">অত্থি রুক্খস্স অচ্ছিন্নং, খজ্জথঞ্ঞেৰ তিন্দুক’’ন্তি॥</p>
<p class="bodytext">তত্থ <span class="bld">ন</span>ন্তি নিপাতমত্তং, অপ্পেৰ বহুকিচ্চানং মনুস্সানং অঞ্ঞো কোচি অত্থো উপ্পজ্জেয্যাতি অযমেৰেত্থ অত্থো। <span class="bld">অত্থি রুক্খস্স অচ্ছিন্ন</span>ন্তি ইমস্স রুক্খস্স ফলানং আকড্ঢনপরিকড্ঢনৰসেন অচ্ছিন্নং বহু ঠানং অত্থি। <span class="bld">খজ্জথঞ্ঞেৰ তিন্দুক</span>ন্তি তিন্দুকফলং খজ্জথঞ্ঞেৰ। তুম্হে হি যাৰতকেন ৰো অত্থো অত্থি, তত্তকং খাদথ, অম্হাকং পহরণকালং জানিস্সামাতি।</p>
<p class="bodytext">এৰং মহাসত্তো কপিগণং সমস্সাসেসি। এত্তকঞ্হি অস্সাসং অলভমানা সব্বেপি তে ফলিতেন হদযেন জীৰিতক্খযং পাপুণেয্যুং। মহাসত্তো পন এৰং ৰানরগণং অস্সাসেত্বা ‘‘সব্বে ৰানরে সমানেথা’’তি আহ। সমানেন্তা তস্স ভাগিনেয্যং সেনকং নাম ৰানরং অদিস্বা ‘‘সেনকো নাগতো’’তি আরোচেসুং। ‘‘সচে সেনকো নাগতো, তুম্হে মা ভাযিত্থ, ইদানি ৰো সো <a name="V2.0065"></a> সোত্থিং করিস্সতী’’তি। সেনকোপি খো ৰানরগণস্স গমনকালে নিদ্দাযিত্বা পচ্ছা পবুদ্ধো কঞ্চি অদিস্বা পদানুপদিকো হুত্বা আগচ্ছন্তো মনুস্সে দিস্বা ‘‘ৰানরগণস্স ভযং উপ্পন্ন’’ন্তি ঞত্বা একস্মিং পরিযন্তে গেহে অগ্গিং জালেত্বা সুত্তং কন্তন্তিযা মহল্লকিত্থিযা সন্তিকং গন্ত্বা খেত্তং গচ্ছন্তো গামদারকো ৰিয একং উম্মুকং গহেত্বা <a name="P2.0079"></a> উপরিৰাতে ঠত্বা গামং পদীপেসি। মনুস্সা মক্কটে ছড্ডেত্বা অগ্গিং নিব্বাপেতুং অগমংসু। ৰানরা পলাযন্তা সেনকস্সত্থায একেকং ফলং গহেত্বা পলাযিংসু।</p>
<p class="bodytext">সত্থা <a name="M2.0072"></a> ইমং ধম্মদেসনং আহরিত্বা জাতকং সমোধানেসি – ‘‘তদা ভাগিনেয্যো সেনকো মহানামো সক্কো অহোসি, ৰানরগণো বুদ্ধপরিসা, ৰানরিন্দো পন অহমেৰ অহোসি’’ন্তি।</p>
<p class="centered">তিন্দুকজাতকৰণ্ণনা সত্তমা।</p>
<p class="hangnum">  </p>
<p class="subhead"> ১৭৮] ৮. কচ্ছপজাতকৰণ্ণনা</p>
<p class="bodytext"><span class="bld">জনিত্তং মে ভৰিত্তং মে</span>তি ইদং সত্থা জেতৰনে ৰিহরন্তো একং অহিৰাতকরোগমুত্তং আরব্ভ কথেসি। সাৰত্থিযং কির একস্মিং কুলে অহিৰাতকরোগো উপ্পজ্জি। মাতাপিতরো পুত্তং আহংসু – ‘‘তাত, মা ইমস্মিং গেহে ৰস, ভিত্তিং ভিন্দিত্বা পলাযিত্বা যত্থ কত্থচি গন্ত্বা জীৰিতং রক্খ, পচ্ছা আগন্ত্বা ইমস্মিং নাম ঠানে মহানিধানং অত্থি, তং উদ্ধরিত্বা কুটুম্বং সণ্ঠপেত্বা সুখেন জীৰেয্যাসী’’তি। পুত্তো তেসং ৰচনং সম্পটিচ্ছিত্বা ভিত্তিং ভিন্দিত্বা পলাযিত্বা অত্তনো রোগে ৰূপসন্তে আগন্ত্বা মহানিধানং উদ্ধরিত্বা কুটুম্বং সণ্ঠপেত্বা ঘরাৰাসং ৰসি। সো একদিৰসং সপ্পিতেলাদীনি চেৰ ৰত্থচ্ছাদনাদীনি চ গাহাপেত্বা জেতৰনং গন্ত্বা সত্থারং ৰন্দিত্বা নিসীদি। সত্থা তেন সদ্ধিং পটিসন্থারং কত্বা ‘‘তুম্হাকং গেহে অহিৰাতকরোগো উপ্পন্নোতি অস্সুম্হ, কিন্তি কত্বা মুত্তোসী’’তি পুচ্ছি, সো তং পৰত্তিং আচিক্খি। সত্থা ‘‘পুব্বেপি খো, উপাসক, ভযে উপ্পন্নে অত্তনো ৰসনট্ঠানে আলযং কত্বা অঞ্ঞত্থ অগতা জীৰিতক্খযং পাপুণিংসু, অনালযং পন কত্বা অঞ্ঞত্থ গতা জীৰিতং লভিংসূ’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিগামকে কুম্ভকারকুলে নিব্বত্তিত্বা কুম্ভকারকম্মং কত্বা পুত্তদারং পোসেসি। তদা পন বারাণসিযং মহানদিযা সদ্ধিং একাবদ্ধো মহাজাতস্সরো অহোসি। সো বহুউদককালে নদিযা সদ্ধিং একোদকো হোতি, উদকে মন্দীভূতে <a name="V2.0066"></a> ৰিসুং হোতি। মচ্ছকচ্ছপা <a name="P2.0080"></a> পন ‘‘ইমস্মিং সংৰচ্ছরে সুৰুট্ঠিকা ভৰিস্সতি, ইমস্মিং সংৰচ্ছরে দুব্বুট্ঠিকা’’তি জানন্তি। অথ তস্মিং সরে নিব্বত্তমচ্ছকচ্ছপা ‘‘ইমস্মিং সংৰচ্ছরে দুব্বুট্ঠিকা ভৰিস্সতী’’তি ঞত্বা উদকস্স একাবদ্ধকালেযেৰ তম্হা সরা নিক্খমিত্বা <a name="M2.0073"></a> নদিং অগমিংসু। একো পন কচ্ছপো ‘‘ইদং মে জাতট্ঠানং ৰড্ঢিতট্ঠানং, মাতাপিতূহি ৰসিতট্ঠানং, ন সক্কোমি ইমং জহিতু’’ন্তি নদিং ন অগমাসি। অথ নিদাঘসমযে তত্থ উদকং ছিজ্জি, সো কচ্ছপো বোধিসত্তস্স মত্তিকগহণট্ঠানে ভূমিং খণিত্বা পাৰিসি। বোধিসত্তো ‘‘মত্তিকং গহেস্সামী’’তি তত্থ গন্ত্বা মহাকুদ্দালেন ভূমিং খণন্তো কচ্ছপস্স পিট্ঠিং ভিন্দিত্বা মত্তিকপিণ্ডং ৰিয কুদ্দালেনেৰ নং উদ্ধরিত্বা থলে পাতেসি। সো ৰেদনাপ্পত্তো হুত্বা ‘‘ৰসনট্ঠানে আলযং জহিতুং অসক্কোন্তো এৰং ৰিনাসং পাপুণি’’ন্তি ৰত্বা পরিদেৰমানো ইমা গাথা অৰোচ –</p>
<p class="hangnum"><a name="para55"></a><span class="paranum">৫৫</span>.</p>
<p class="gatha1"> ‘‘জনিত্তং মে ভৰিত্তং মে, ইতি পঙ্কে অৰস্সযিং।</p>
<p class="gatha2">তং মং পঙ্কো অজ্ঝভৰি, যথা দুব্বলকং তথা।</p>
<p class="gathalast">তং তং ৰদামি ভগ্গৰ, সুণোহি ৰচনং মম॥</p>
<p class="hangnum"><a name="para56"></a><span class="paranum">৫৬</span>.</p>
<p class="gatha1"> ‘‘গামে ৰা যদি ৰারঞ্ঞে, সুখং যত্রাধিগচ্ছতি।</p>
<p class="gatha2">তং জনিত্তং ভৰিত্তঞ্চ, পুরিসস্স পজানতো।</p>
<p class="gathalast">যম্হি জীৰে তম্হি গচ্ছে, ন নিকেতহতো সিযা’’তি॥</p>
<p class="bodytext">তত্থ <span class="bld">জনিত্তং মে ভৰিত্তং মে</span>তি ইদং মম জাতট্ঠানং, ইদং মম ৰড্ঢিতট্ঠানং। <span class="bld">ইতি পঙ্কে অৰস্সযি</span>ন্তি ইমিনা কারণেনাহং ইমস্মিং কদ্দমে অৰস্সযিং নিপজ্জিং, ৰাসং কপ্পেসিন্তি অত্থো। <span class="bld">অজ্ঝভৰী</span>তি অধিঅভৰি ৰিনাসং পাপেসি। <span class="bld">ভগ্গৰা</span>তি কুম্ভকারং আলপতি। কুম্ভকারানঞ্হি নামগোত্তপঞ্ঞত্তি এসা, যদিদং ভগ্গৰাতি। <span class="bld">সুখ</span>ন্তি কাযিকচেতসিকস্সাদং। <span class="bld">তং</span> <a name="P2.0081"></a> <span class="bld">জনিত্তং ভৰিত্তঞ্চা</span>তি তং জাতট্ঠানঞ্চ ৰড্ঢিতট্ঠানঞ্চ। ‘‘জানিত্তং ভাৰিত্ত’’ন্তি দীঘৰসেনপি পাঠো, সোযেৰত্থো। <span class="bld">পজানতো</span>তি অত্থানত্থং কারণাকারণং জানন্তস্স। <span class="bld">ন নিকেতহতো সিযা</span>তি নিকেতে আলযং কত্বা অঞ্ঞত্থ অগন্ত্বা নিকেতেন হতো, এৰরূপং মরণদুক্খং পাপিতো ন ভৰেয্যাতি।</p>
<p class="bodytext">এৰং সো বোধিসত্তেন সদ্ধিং কথেন্তো কালমকাসি। বোধিসত্তো তং গহেত্বা সকলগামৰাসিনো সন্নিপাতাপেত্বা তে মনুস্সে ওৰদন্তো এৰমাহ – ‘‘পস্সথ ইমং কচ্ছপং, অযং <a name="V2.0067"></a> অঞ্ঞেসং মচ্ছকচ্ছপানং মহানদিং গমনকালে অত্তনো ৰসনট্ঠানে আলযং ছিন্দিতুং অসক্কোন্তো <a name="M2.0074"></a> তেহি সদ্ধিং অগন্ত্বা মম মত্তিকগহণট্ঠানং পৰিসিত্বা নিপজ্জি। অথস্সাহং মত্তিকং গণ্হন্তো মহাকুদ্দালেন পিট্ঠিং ভিন্দিত্বা মত্তিকপিণ্ডং ৰিয নং থলে পাতেসিং, অযং অত্তনা কতকম্মং সরিত্বা দ্বীহি গাথাহি পরিদেৰিত্বা কালমকাসি। এৰমেস অত্তনো ৰসনট্ঠানে আলযং কত্বা মরণং পত্তো, তুম্হেপি মা ইমিনা কচ্ছপেন সদিসা অহুৰত্থ, ইতো পট্ঠায ‘ময্হং রূপং ময্হং সদ্দো ময্হং গন্ধো ময্হং রসো ময্হং ফোট্ঠব্বো ময্হং পুত্তো ময্হং ধীতা ময্হং দাসদাসিপরিচ্ছেদো ময্হং হিরঞ্ঞসুৰণ্ণ’ন্তি তণ্হাৰসেন উপভোগৰসেন মা গণ্হিত্থ, এককোৰেস সত্তো তীসু ভৰেসু পরিৰত্ততী’’তি। এৰং বুদ্ধলীলায মহাজনস্স ওৰাদমদাসি, সো ওৰাদো সকলজম্বুদীপং পত্থরিত্বা সট্ঠিমত্তানি ৰস্সসহস্সানি অট্ঠাসি। মহাজনো বোধিসত্তস্স ওৰাদে ঠত্বা দানাদীনি পুঞ্ঞানি কত্বা আযুপরিযোসানে সগ্গপুরং পূরেসি, বোধিসত্তোপি তথেৰ পুঞ্ঞানি কত্বা সগ্গপুরং পূরেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে সো কুলপুত্তো সোতাপত্তিফলে পতিট্ঠাসি। ‘‘তদা কচ্ছপো আনন্দো অহোসি, কুম্ভকারো পন অহমেৰ অহোসি’’ন্তি।</p>
<p class="centered">কচ্ছপজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ১৭৯] ৯. সতধম্মজাতকৰণ্ণনা</p>
<p class="bodytext"><span class="bld">তঞ্চ</span> <a name="P2.0082"></a> <span class="bld">অপ্প</span>ন্তি ইদং সত্থা জেতৰনে ৰিহরন্তো একৰীসতিৰিধং অনেসনং আরব্ভ কথেসি। একস্মিঞ্হি কালে বহূ ভিক্খূ ৰেজ্জকম্মেন দূতকম্মেন পহিণকম্মেন জঙ্ঘপেসনিকেন পিণ্ডপটিপিণ্ডেনাতি এৰরূপায একৰীসতিৰিধায অনেসনায জীৰিকং কপ্পেসুং। সা <span class="bld">সাকেতজাতকে</span> (জা॰ ১.২.১৭৩-১৭৪) আৰিভৰিস্সতি। সত্থা তেসং তথা জীৰিককপ্পনভাৰং ঞত্বা ‘‘এতরহি খো বহূ ভিক্খূ অনেসনায জীৰিকং কপ্পেন্তি, তে পন এৰং জীৰিকং কপ্পেত্বা যক্খত্তভাৰা পেতত্তভাৰা ন মুচ্চিস্সন্তি, ধুরগোণা হুত্বাৰ নিব্বত্তিস্সন্তি, নিরযে পটিসন্ধিং গণ্হিস্সন্তি, এতেসং হিতত্থায সুখত্থায <a name="M2.0075"></a> অত্তজ্ঝাসযং সকপটিভানং একং ধম্মদেসনং কথেতুং ৰট্টতী’’তি ভিক্খুসঙ্ঘং সন্নিপাতাপেত্বা ‘‘ন, ভিক্খৰে, একৰীসতিৰিধায অনেসনায পচ্চযা উপ্পাদেতব্বা। অনেসনায হি উপ্পন্নো পিণ্ডপাতো আদিত্তলোহগুল়সদিসো হলাহলৰিসূপমো। অনেসনা হি নামেসা বুদ্ধপচ্চেকবুদ্ধসাৰকেহি গরহিতব্বা পটিকুট্ঠা। অনেসনায <a name="V2.0068"></a> উপ্পন্নং পিণ্ডপাতং ভুঞ্জন্তস্স হি হাসো ৰা সোমনস্সং ৰা নত্থি। এৰং উপ্পন্নো হি পিণ্ডপাতো মম সাসনে চণ্ডালস্স উচ্ছিট্ঠভোজনসদিসো, তস্স পরিভোগো সতধম্মমাণৰস্স চণ্ডালুচ্ছিট্ঠভত্তপরিভোগো ৰিয হোতী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো চণ্ডালযোনিযং নিব্বত্তিত্বা ৰযপ্পত্তো কেনচিদেৰ করণীযেন পাথেয্যতণ্ডুলে চ ভত্তপুটঞ্চ গহেত্বা মগ্গং পটিপজ্জি। তস্মিঞ্হি কালে বারাণসিযং একো মাণৰো অত্থি সতধম্মো নাম উদিচ্চব্রাহ্মণমহাসালকুলে নিব্বত্তো। সোপি কেনচিদেৰ করণীযেন তণ্ডুলে চ ভত্তপুটঞ্চ অগহেত্বাৰ মগ্গং পটিপজ্জি, তে উভোপি মহামগ্গে সমাগচ্ছিংসু। মাণৰো বোধিসত্তং ‘‘কিংজাতিকোসী’’তি পুচ্ছি। সো ‘‘অহং চণ্ডালো’’তি ৰত্বা ‘‘ত্বং কিংজাতিকোসী’’তি মাণৰং পুচ্ছি <a name="P2.0083"></a>। ‘‘উদিচ্চব্রাহ্মণো অহ’’ন্তি। ‘‘সাধু গচ্ছামা’’তি তে উভোপি মগ্গং অগমংসু। বোধিসত্তো পাতরাসৰেলায উদকফাসুকট্ঠানে নিসীদিত্বা হত্থে ধোৰিত্বা ভত্তপুটং মোচেত্বা ‘‘মাণৰ, ভত্তং ভুঞ্জাহী’’তি আহ। ‘‘নত্থি, অরে চণ্ডাল, মম ভত্তেন অত্থো’’তি। বোধিসত্তো ‘‘সাধূ’’তি পুটকভত্তং উচ্ছিট্ঠং অকত্বাৰ অত্তনো যাপনমত্তং অঞ্ঞস্মিং পণ্ণে পক্খিপিত্বা পুটকভত্তং বন্ধিত্বা একমন্তে ঠপেত্বা ভুঞ্জিত্বা পানীযং পিৰিত্বা ধোতহত্থপাদো তণ্ডুলে চ সেসভত্তঞ্চ আদায ‘‘গচ্ছাম, মাণৰা’’তি মগ্গং পটিপজ্জি।</p>
<p class="bodytext">তে সকলদিৰসং গন্ত্বা সাযং উভোপি একস্মিং উদকফাসুকট্ঠানে ন্হত্বা পচ্চুত্তরিংসু। বোধিসত্তো ফাসুকট্ঠানে নিসীদিত্বা ভত্তপুটং মোচেত্বা মাণৰং অনাপুচ্ছিত্বা ভুঞ্জিতুং আরভি। মাণৰো সকলদিৰসং মগ্গগমনেন কিলন্তো ছাতজ্ঝত্তো ‘‘সচে মে ভত্তং দস্সতি, ভুঞ্জিস্সামী’’তি ওলোকেন্তো অট্ঠাসি। ইতরো কিঞ্চি অৰত্বা ভুঞ্জতেৰ। মাণৰো চিন্তেসি – ‘‘অযং চণ্ডালো ময্হং অৰত্বাৰ সব্বং ভুঞ্জতি <a name="M2.0076"></a> নিপ্পীল়েত্বাপি তং গহেত্বা উপরি উচ্ছিট্ঠভত্তং ছড্ডেত্বা সেসং ভুঞ্জিতুং ৰট্টতী’’তি। সো তথা কত্বা উচ্ছিট্ঠভত্তং ভুঞ্জি। অথস্স ভুত্তমত্তস্সেৰ ‘‘মযা অত্তনো জাতিগোত্তকুলপদেসানং অননুচ্ছৰিকং কতং, চণ্ডালস্স নাম মে উচ্ছিট্ঠভত্তং ভুত্ত’’ন্তি বলৰৰিপ্পটিসারো উপ্পজ্জি, তাৰদেৰস্স সলোহিতং ভত্তং মুখতো উগ্গচ্ছি। সো ‘‘অপ্পমত্তকস্স ৰত মে কারণা অননুচ্ছৰিকং কম্মং কত’’ন্তি উপ্পন্নবলৰসোকতায পরিদেৰমানো পঠমং গাথমাহ –</p>
<p class="hangnum"><a name="para57"></a><span class="paranum">৫৭</span>.</p>
<p class="gatha1"> ‘‘তঞ্চ <a name="P2.0084"></a> অপ্পঞ্চ উচ্ছিট্ঠং, তঞ্চ কিচ্ছেন নো অদা।</p>
<p class="gathalast">সোহং ব্রাহ্মণজাতিকো, যং ভুত্তং তম্পি উগ্গত’’ন্তি॥</p>
<p class="bodytext">তত্রাযং <a name="V2.0069"></a> সঙ্খেপত্থো – যং মযা ভুত্তং, তং অপ্পঞ্চ উচ্ছিট্ঠঞ্চ, তঞ্চ সো চণ্ডালো ন অত্তনো রুচিযা মং অদাসি, অথ খো নিপ্পীল়িযমানো কিচ্ছেন কসিরেন অদাসি, সোহং পরিসুদ্ধব্রাহ্মণজাতিকো, তেনেৰ মে যং ভুত্তং, তম্পি সদ্ধিং লোহিতেন উগ্গতন্তি।</p>
<p class="bodytext">এৰং মাণৰো পরিদেৰিত্বা ‘‘কিং দানি মে এৰরূপং অননুচ্ছৰিকং কম্মং কত্বা জীৰিতেনা’’তি অরঞ্ঞং পৰিসিত্বা কস্সচি অত্তানং অদস্সেত্বাৰ অনাথমরণং পত্তো।</p>
<p class="bodytext">সত্থা ইমং অতীতং দস্সেত্বা ‘‘সেয্যথাপি, ভিক্খৰে, সতধম্মমাণৰস্স তং চণ্ডালুচ্ছিট্ঠকং ভুঞ্জিত্বা অত্তনো অযুত্তভোজনস্স ভুত্তত্তা নেৰ হাসো, ন সোমনস্সং উপ্পজ্জি, এৰমেৰ যো ইমস্মিং সাসনে পব্বজিতো অনেসনায জীৰিকং কপ্পেন্তো তথালদ্ধপচ্চযং পরিভুঞ্জতি, তস্স বুদ্ধপটিকুট্ঠগরহিতজীৰিতভাৰতো নেৰ হাসো, ন সোমনস্সং উপ্পজ্জতী’’তি ৰত্বা অভিসম্বুদ্ধো হুত্বা দুতিযং গাথমাহ –</p>
<p class="hangnum"><a name="para58"></a><span class="paranum">৫৮</span>.</p>
<p class="gatha1"> ‘‘এৰং ধম্মং নিরংকত্বা, যো অধম্মেন জীৰতি।</p>
<p class="gathalast">সতধম্মোৰ লাভেন, লদ্ধেনপি ন নন্দতী’’তি॥</p>
<p class="bodytext">তত্থ <span class="bld">ধম্ম</span>ন্তি আজীৰপারিসুদ্ধিসীলধম্মং। <span class="bld">নিরংকত্বা</span>তি নীহরিত্বা ছড্ডেত্বা। <span class="bld">অধম্মেনা</span>তি একৰীসতিযা অনেসনসঙ্খাতেন মিচ্ছাজীৰেন। <span class="bld">সতধম্মো</span>তি তস্স নামং, ‘‘সন্তধম্মো’’তিপি পাঠো। <span class="bld">ন নন্দতী</span>তি যথা সতধম্মো মাণৰো ‘‘চণ্ডালুচ্ছিট্ঠকং মে লদ্ধ’’ন্তি তেন লাভেন ন <a name="M2.0077"></a> নন্দতি, এৰং ইমস্মিম্পি সাসনে পব্বজিতো কুলপুত্তো অনেসনায লদ্ধলাভং পরিভুঞ্জন্তো ন নন্দতি ন তুস্সতি, ‘‘বুদ্ধগরহিতজীৰিকায জীৰামী’’তি দোমনস্সপ্পত্তো হোতি। তস্মা অনেসনায জীৰিকং কপ্পেন্তস্স সতধম্মমাণৰস্সেৰ অরঞ্ঞং পৰিসিত্বা অনাথমরণং মরিতুং ৰরন্তি।</p>
<p class="bodytext">এৰং <a name="P2.0085"></a> সত্থা ইমং ধম্মদেসনং দেসেত্বা সচ্চানি পকাসেত্বা জাতকং সমোধানেসি, সচ্চপরিযোসানে বহূ ভিক্খূ সোতাপত্তিফলাদীনি পাপুণিংসু। ‘‘তদা মাণৰো আনন্দো অহোসি, অহমেৰ চণ্ডালপুত্তো অহোসি’’ন্তি।</p>
<p class="centered">সতধম্মজাতকৰণ্ণনা নৰমা।</p>
<p class="hangnum">  </p>
<p class="subhead"> ১৮০] ১০. দুদ্দদজাতকৰণ্ণনা</p>
<p class="bodytext"><span class="bld">দুদ্দদং</span> <a name="V2.0070"></a> <span class="bld">দদমানান</span>ন্তি ইদং সত্থা জেতৰনে ৰিহরন্তো গণদানং আরব্ভ কথেসি। সাৰত্থিযং কির দ্বে সহাযকা কুটুম্বিযপুত্তা ছন্দকং সংহরিত্বা সব্বপরিক্খারদানং সজ্জেত্বা বুদ্ধপ্পমুখং ভিক্খুসঙ্ঘং নিমন্তেত্বা সত্তাহং মহাদানং পৰত্তেত্বা সত্তমে দিৰসে সব্বপরিক্খারে অদংসু। তেসু গণজেট্ঠকো সত্থারং ৰন্দিত্বা একমন্তং নিসীদিত্বা ‘‘ভন্তে, ইমস্মিং দানে বহুদাযকাপি অত্থি অপ্পদাযকাপি, তেসং সব্বেসম্পি ‘ইদং দানং মহপ্ফলং হোতূ’’’তি দানং নিয্যাদেসি। সত্থা ‘‘তুম্হেহি খো উপাসকা বুদ্ধপ্পমুখস্স ভিক্খুসঙ্ঘস্স দানং দত্বা এৰং নিয্যাদেন্তেহি মহাকম্মং কতং, পোরাণকপণ্ডিতাপি দানং দত্বা এৰমেৰ নিয্যাদিংসূ’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা ৰযপ্পত্তো তক্কসিলাযং সব্বসিপ্পানি উগ্গণ্হিত্বা ঘরাৰাসং পহায ইসিপব্বজ্জং পব্বজিত্বা গণসত্থা হুত্বা হিমৰন্তপদেসে চিরং ৰসিত্বা লোণম্বিলসেৰনত্থায জনপদচারিকং চরমানো বারাণসিং পত্বা রাজুয্যানে ৰসিত্বা পুনদিৰসে দ্বারগামে সপরিৰারো ভিক্খায চরি। মনুস্সা ভিক্খং অদংসু। পুনদিৰসে বারাণসিযং চরি, মনুস্সা সম্পিযাযমানা ভিক্খং দত্বা গণবন্ধনেন ছন্দকং <a name="M2.0078"></a> সংহরিত্বা দানং সজ্জেত্বা ইসিগণস্স মহাদানং পৰত্তযিংসু। দানপরিযোসানে গণজেট্ঠকো এৰমেৰ ৰত্বা ইমিনাৰ নিযামেন দানং নিয্যাদেসি। বোধিসত্তো ‘‘আৰুসো, চিত্তপ্পসাদে সতি অপ্পকং নাম দানং নত্থী’’তি ৰত্বা অনুমোদনং করোন্তো ইমা গাথা অৰোচ –</p>
<p class="hangnum"><a name="para59"></a><span class="paranum">৫৯</span>.</p>
<p class="gatha1"> ‘‘দুদ্দদং <a name="P2.0086"></a> দদমানানং, দুক্করং কম্ম কুব্বতং।</p>
<p class="gathalast">অসন্তো নানুকুব্বন্তি, সতং ধম্মো দুরন্নযো॥</p>
<p class="hangnum"><a name="para60"></a><span class="paranum">৬০</span>.</p>
<p class="gatha1"> ‘‘তস্মা সতঞ্চ অসতং, নানা হোতি ইতো গতি।</p>
<p class="gathalast">অসন্তো নিরযং যন্তি, সন্তো সগ্গপরাযণা’’তি॥</p>
<p class="bodytext">তত্থ <span class="bld">দুদ্দদ</span>ন্তি দানং নাম লোভদোসৰসিকেহি অপণ্ডিতেহি দাতুং ন সক্কা, তস্মা ‘‘দুদ্দদ’’ন্তি ৰুচ্চতি। তং দদমানানং। <span class="bld">দুক্করং কম্ম কুব্বত</span>ন্তি তদেৰ দানকম্মং সব্বেহি কাতুং ন সক্কাতি দুক্করং। তং কুরুমানানং। <span class="bld">অসন্তো</span>তি অপণ্ডিতা বালা। <span class="bld">নানুকুব্বন্তী</span>তি তং <a name="V2.0071"></a> কম্মং নানুকরোন্তি। <span class="bld">সতং ধম্মো</span>তি পণ্ডিতানং সভাৰো। দানং সন্ধাযেতং ৰুত্তং। <span class="bld">দুরন্নযো</span>তি ফলসম্বন্ধৰসেন দুজ্জানো, এৰরূপস্স দানস্স এৰরূপো ফলৰিপাকো হোতীতি দুরনুবোধো। অপিচ <span class="bld">দুরন্নযো</span>তি দুরধিগমো, অপণ্ডিতেহি দানং দত্বা দানফলং নাম লদ্ধুং ন সক্কাতিপি অত্থো। <span class="bld">নানা হোতি ইতো গতী</span>তি ইতো চৰিত্বা পরলোকং গচ্ছন্তানং পটিসন্ধিগ্গহণং নানা হোতি। <span class="bld">অসন্তো নিরযং যন্তী</span>তি অপণ্ডিতা দুস্সীলা দানং অদত্বা সীলং অরক্খিত্বা নিরযং গচ্ছন্তি। <span class="bld">সন্তো সগ্গপরাযণা</span>তি পণ্ডিতা পন দানং দত্বা সীলং রক্খিত্বা উপোসথকম্মং করিত্বা তীণি সুচরিতানি পূরেত্বা সগ্গপরাযণা হোন্তি, মহন্তং সগ্গসুখসম্পত্তিং অনুভৰন্তীতি।</p>
<p class="bodytext">এৰং বোধিসত্তো অনুমোদনং কত্বা চত্তারো ৰস্সিকে মাসে তত্থেৰ ৰসিত্বা ৰস্সাতিক্কমে হিমৰন্তং গন্ত্বা ঝানং নিব্বত্তেত্বা অপরিহীনজ্ঝানো ব্রহ্মলোকূপগো অহোসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা ইসিগণো বুদ্ধপরিসা অহোসি, গণসত্থা পন অহমেৰ অহোসি’’ন্তি।</p>
<p class="centered">দুদ্দদজাতকৰণ্ণনা দসমা।</p>
<p class="centered">কল্যাণৰগ্গো ততিযো।</p>
<p class="bodytext">তস্সুদ্দানং –</p>
<p class="gatha1">কল্যাণধম্মং <a name="M2.0079"></a> দদ্দরং, মক্কটি দুব্ভিমক্কটং।</p>
<p class="gatha2">আদিচ্চুপট্ঠানঞ্চেৰ, কল়াযমুট্ঠি তিন্দুকং।</p>
<p class="gathalast">কচ্ছপং সতধম্মঞ্চ, দুদ্দদন্তি চ তে দস॥</p>
<p class="title">৪. অসদিসৰগ্গো</p>
<p class="hangnum">  </p>
<p class="subhead"> ১৮১] ১. অসদিসজাতকৰণ্ণনা</p>
<p class="bodytext"><span class="bld">ধনুগ্গহো</span> <a name="V2.0072"></a> <span class="bld">অসদিসো</span>তি ইদং সত্থা জেতৰনে ৰিহরন্তো মহাভিনিক্খমনং আরব্ভ কথেসি। একদিৰসঞ্হি ভিক্খূ ধম্মসভাযং সন্নিসিন্না ভগৰতো মহানিক্খমপারমিং ৰণ্ণেন্তা নিসীদিংসু। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, তথাগতো ইদানেৰ মহাভিনিক্খমনং নিক্খন্তো, পুব্বেপি সেতচ্ছত্তং পহায নিক্খন্তোযেৰা’’তি ৰত্বা অতীতং আহরি।</p>
<p class="bodytext">অতীতে <a name="P2.0087"></a> বারাণসিযং ব্রহ্মদত্তে রজ্জং কারেন্তে বোধিসত্তো তস্স অগ্গমহেসিযা কুচ্ছিম্হি পটিসন্ধিং গণ্হি, তস্স সোত্থিনা জাতস্স নামগ্গহণদিৰসে ‘‘অসদিসকুমারো’’তি নামং অকংসু। অথস্স আধাৰিত্বা পরিধাৰিত্বা ৰিচরণকালে অঞ্ঞো পুঞ্ঞৰা সত্তো দেৰিযা কুচ্ছিম্হি পটিসন্ধিং গণ্হি, তস্স সোত্থিনা জাতস্স নামগ্গহণদিৰসে ‘‘ব্রহ্মদত্তকুমারো’’তি নামং অকংসু। তেসু বোধিসত্তো সোল়সৰস্সকালে তক্কসিলং গন্ত্বা দিসাপামোক্খস্স আচরিযস্স সন্তিকে তযো ৰেদে অট্ঠারস চ সিপ্পানি উগ্গণ্হিত্বা তেসু ইস্সাসসিপ্পে অসদিসো হুত্বা বারাণসিং পচ্চাগমি। রাজা কালং করোন্তো ‘‘অসদিসকুমারস্স রজ্জং দত্বা ব্রহ্মদত্তস্স ওপরজ্জং দেথা’’তি ৰত্বা কালমকাসি। তস্মিং কালকতে বোধিসত্তো অত্তনো রজ্জে দীযমানে ‘‘ন ময্হং রজ্জেনত্থো’’তি পটিক্খিপি, ব্রহ্মদত্তং রজ্জে অভিসিঞ্চিংসু। বোধিসত্তো ‘‘ময্হং রজ্জেন অত্থো নত্থী’’তি কিঞ্চিপি ন ইচ্ছি, কনিট্ঠে রজ্জং কারেন্তে পকতিযা ৰসনাকারেনেৰ ৰসি। রাজপাদমূলিকা ‘‘অসদিসকুমারো <a name="M2.0080"></a> রজ্জং পত্থেতী’’তি ৰত্বা রঞ্ঞো সন্তিকে বোধিসত্তং পরিভিন্দিংসু। সোপি তেসং ৰচনং গহেত্বা পরিভিন্নচিত্তো ‘‘ভাতরং মে গণ্হথা’’তি মনুস্সে পযোজেসি।</p>
<p class="bodytext">অথেকো বোধিসত্তস্স অত্থচরকো তং কারণং বোধিসত্তস্স আরোচেসি। বোধিসত্তো কনিট্ঠভাতিকস্স কুজ্ঝিত্বা নগরা নিক্খমিত্বা অঞ্ঞং রট্ঠং গন্ত্বা ‘‘একো ধনুগ্গহো আগন্ত্বা রাজদ্বারে ঠিতো’’তি রঞ্ঞো আরোচাপেসি। রাজা ‘‘কিত্তকং ভোগং ইচ্ছসী’’তি পুচ্ছি <a name="V2.0073"></a>। ‘‘একসংৰচ্ছরেন সতসহস্স’’ন্তি। ‘‘সাধু আগচ্ছতূ’’তি। অথ নং আগন্ত্বা সমীপে ঠিতং পুচ্ছি – ‘‘ত্বং ধনগ্গহোসী’’তি? ‘‘আম, দেৰা’’তি। ‘‘সাধু মং উপট্ঠহস্সূ’’তি। সো ততো পট্ঠায রাজানং উপট্ঠহি। তস্স পরিব্বযং দীযমানং <a name="P2.0088"></a> দিস্বা ‘‘অতিবহুং লভতী’’তি পোরাণকধনুগ্গহা উজ্ঝাযিংসু। অথেকদিৰসং রাজা উয্যানং গন্ত্বা মঙ্গলসিলাপট্টসমীপে সাণিপাকারং পরিক্খিপাপেত্বা অম্বরুক্খমূলে মহাসযনে নিপন্নো উদ্ধং ওলোকেন্তো রুক্খগ্গে একং অম্বপিণ্ডিং দিস্বা ‘‘ইমং ন সক্কা অভিরুহিত্বা গণ্হিতু’’ন্তি ধনুগ্গহে পক্কোসাপেত্বা ‘‘ইমং অম্বপিণ্ডিং সরেন ছিন্দিত্বা পাতেতুং সক্খিস্সথা’’তি আহ। ন তং, দেৰ, অম্হাকং গরু, দেৰেন পন নো বহুৰারে কম্মং দিট্ঠপুব্বং, অধুনাগতো ধনুগ্গহো অম্হেহি বহুতরং লভতি, তং পাতাপেথাতি।</p>
<p class="bodytext">রাজা বোধিসত্তং পক্কোসাপেত্বা ‘‘সক্খিস্সসি, তাত, এতং পাতেতু’’ন্তি পুচ্ছি। ‘‘আম, মহারাজ, একং ওকাসং লভমানো সক্খিস্সামী’’তি। ‘‘কতরোকাস’’ন্তি? ‘‘তুম্হাকং সযনস্স অন্তোকাস’’ন্তি। রাজা সযনং হরাপেত্বা ওকাসং কারেসি। বোধিসত্তস্স হত্থে ধনু নত্থি, নিৰাসনন্তরে ধনুং সন্নয্হিত্বা ৰিচরতি, তস্মা ‘‘সাণিং লদ্ধুং ৰট্টতী’’তি আহ। রাজা ‘‘সাধূ’’তি সাণিং আহরাপেত্বা পরিক্খিপাপেসি। বোধিসত্তো অন্তোসাণিং পৰিসিত্বা উপরিনিৰত্থং সেতৰত্থং হরিত্বা একং রত্তপটং নিৰাসেত্বা কচ্ছং বন্ধিত্বা একং রত্তপটং উদরে বন্ধিত্বা পসিব্বকতো সন্ধিযুত্তং খগ্গং নীহরিত্বা ৰামপস্সে সন্নয্হিত্বা সুৰণ্ণকঞ্চুকং পটিমুঞ্চিত্বা চাপনাল়িং পিট্ঠিযং সন্নয্হিত্বা সন্ধিযুত্তমেণ্ডকমহাধনুং আদায পৰাল়ৰণ্ণং জিযং আরোপেত্বা উণ্হীসং সীসে পটিমুঞ্চিত্বা তিখিণখুরপ্পং নখেহি পরিৰত্তযমানো সাণিং দ্বিধা কত্বা পথৰিং ফালেত্বা অলঙ্কতনাগকুমারো ৰিয নিক্খমিত্বা সরখিপনট্ঠানং গন্ত্বা খুরপ্পং সন্নয্হিত্বা রাজানং আহ – ‘‘কিং, মহারাজ, এতং অম্বপিণ্ডিং উদ্ধং আরোহনকণ্ডেন পাতেমি, উদাহু <a name="M2.0081"></a> অধো ওরোহনকণ্ডেনা’’তি <a name="P2.0089"></a>। ‘‘তাত, বহূ মযা আরোহনকণ্ডেন পাতেন্তা দিট্ঠপুব্বা, ওরোহনকণ্ডেন পন পাতেন্তা মযা ন দিট্ঠপুব্বা, ওরোহনকণ্ডেন পাতেহী’’তি। ‘‘মহারাজ, ইদং কণ্ডং দূরং আরোহিস্সতি, যাৰ চাতুমহারাজিকভৰনং, তাৰ গন্ত্বা সযং ওরোহিস্সতি, যাৰস্স ওরোহনং, তাৰ তুম্হেহি অধিৰাসেতুং ৰট্টতী’’তি। রাজা ‘‘সাধূ’’তি সম্পটিচ্ছি।</p>
<p class="bodytext">অথ নং পুন আহ – ‘‘মহারাজ, ইদং কণ্ডং পন আরোহমানং অম্বপিণ্ডিৰণ্টং যাৰমজ্ঝং কন্তমানং আরোহিস্সতি, ওরোহমানং কেসগ্গমত্তম্পি ইতো ৰা এত্তো ৰা অগন্ত্বা উজুঞ্ঞেৰ পতিত্বা অম্বপিণ্ডিং গহেত্বা ওতরিস্সতি, পস্স, মহারাজা’’তি ৰেগং জনেত্বা কণ্ডং <a name="V2.0074"></a> খিপি। তং কণ্ডং অম্বপিণ্ডিৰণ্টং যাৰমজ্ঝং কন্তমানং অভিরুহি। বোধিসত্তো ‘‘ইদানি তং কণ্ডং যাৰ চাতুমহারাজিকভৰনং গতং ভৰিস্সতী’’তি ঞত্বা পঠমং খিত্তকণ্ডতো অধিকতরং ৰেগং জনেত্বা অঞ্ঞং কণ্ডং খিপি, তং গন্ত্বা পুরিমকণ্ডপুঙ্খে পহরিত্বা নিৰত্তিত্বা সযং তাৰতিংসভৰনং অভিরুহি। তত্থ নং দেৰতা অগ্গহেসুং, নিৰত্তনকণ্ডস্স ৰাতছিন্নসদ্দো অসনিসদ্দো ৰিয অহোসি। মহাজনেন ‘‘কিং এসো সদ্দো’’তি ৰুত্তে বোধিসত্তো ‘‘নিৰত্তনকণ্ডস্স সদ্দো’’তি ৰত্বা অত্তনো অত্তনো সরীরে কণ্ডস্স পতনভাৰং ঞত্বা ভীততসিতং মহাজনং ‘‘মা ভাযিত্থা’’তি সমস্সাসেত্বা ‘‘কণ্ডস্স ভূমিযং পতিতুং ন দস্সামী’’তি আহ। কণ্ডং ওতরমানং কেসগ্গমত্তম্পি ইতো ৰা এত্তো ৰা অগন্ত্বা উজুঞ্ঞেৰ পতিত্বা অম্বপিণ্ডিং ছিন্দি। বোধিসত্তো অম্বপিণ্ডিযা চ কণ্ডস্স চ ভূমিযং পতিতুং অদত্বা আকাসেযেৰ সম্পটিচ্ছন্তো একেন হত্থেন অম্বপিণ্ডিং, একেন হত্থেন কণ্ডং অগ্গহেসি। মহাজনো তং অচ্ছরিযং দিস্বা ‘‘ন নো এৰরূপং দিট্ঠপুব্ব’’ন্তি মহাপুরিসং পসংসতি <a name="P2.0090"></a> উন্নদতি অপ্ফোটেতি অঙ্গুলিযো ৰিধূনতি, চেলুক্খেপসহস্সানি পৰত্তেতি। রাজপরিসায তুট্ঠপহট্ঠায বোধিসত্তস্স দিন্নধনং কোটিমত্তং অহোসি। রাজাপিস্স ধনৰস্সং ৰস্সেন্তো ৰিয বহুং ধনং মহন্তঞ্চ যসং অদাসি।</p>
<p class="bodytext">এৰং বোধিসত্তে তেন রঞ্ঞা সক্কতে গরুকতে তত্থ ৰসন্তে ‘‘অসদিসকুমারো কির বারাণসিযং নত্থী’’তি সত্ত রাজানো আগন্ত্বা বারাণসিনগরং <a name="M2.0082"></a> পরিৰারেত্বা ‘‘রজ্জং ৰা দেতু যুদ্ধং ৰা’’তি রঞ্ঞো পণ্ণং পেসেসুং। রাজা মরণভযভীতো ‘‘কুহিং মে ভাতা ৰসতী’’তি পুচ্ছিত্বা ‘‘একং সামন্তরাজানং উপট্ঠহতী’’তি সুত্বা ‘‘মম ভাতিকে অনাগচ্ছন্তে ময্হং জীৰিতং নত্থি, গচ্ছথ তস্স মম ৰচনেন পাদে ৰন্দিত্বা খমাপেত্বা গণ্হিত্বা আগচ্ছথা’’তি দূতে পাহেসি। তে গন্ত্বা বোধিসত্তস্স তং পৰত্তিং আরোচেসুং। বোধিসত্তো তং রাজানং আপুচ্ছিত্বা বারাণসিং পচ্চাগন্ত্বা রাজানং ‘‘মা ভাযী’’তি সমস্সাসেত্বা কণ্ডে অক্খরানি ছিন্দিত্বা ‘‘অহং অসদিসকুমারো আগতো, অঞ্ঞং এককণ্ডং খিপন্তো সব্বেসং ৰো জীৰিতং হরিস্সামি, জীৰিতেন অত্থিকা পলাযন্তূ’’তি অট্টালকে ঠত্বা সত্তন্নং রাজূনং ভুঞ্জন্তানং কঞ্চনপাতিমকুলেযেৰ কণ্ডং পাতেসি। তে অক্খরানি দিস্বা মরণভযভীতা সব্বেৰ পলাযিংসু। এৰং মহাসত্তো খুদ্দকমক্খিকায পিৰনমত্তম্পি লোহিতং অনুপ্পাদেত্বা সত্ত রাজানো পলাপেত্বা কনিট্ঠভাতরং অপলোকেত্বা কামে পহায ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা জীৰিতপরিযোসানে ব্রহ্মলোকূপগো অহোসি।</p>
<p class="bodytext">সত্থা <a name="V2.0075"></a> <a name="P2.0091"></a> ‘‘এৰং, ভিক্খৰে, অসদিসকুমারো সত্ত রাজানো পলাপেত্বা ৰিজিতসঙ্গামো ইসিপব্বজ্জং পব্বজিতো’’তি অভিসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para61"></a><span class="paranum">৬১</span>.</p>
<p class="gatha1"> ‘‘ধনুগ্গহো অসদিসো, রাজপুত্তো মহব্বলো।</p>
<p class="gathalast">দূরেপাতী অক্খণৰেধী, মহাকাযপ্পদালনো॥</p>
<p class="hangnum"><a name="para62"></a><span class="paranum">৬২</span>.</p>
<p class="gatha1"> ‘‘সব্বামিত্তে রণং কত্বা, ন চ কঞ্চি ৰিহেঠযি।</p>
<p class="gathalast">ভাতরং সোত্থিং কত্বান, সংযমং অজ্ঝুপাগমী’’তি॥</p>
<p class="bodytext">তত্থ <span class="bld">অসদিসো</span>তি ন কেৰলং নামেনেৰ, বলৰীরিযপঞ্ঞাহিপি অসদিসোৰ। <span class="bld">মহব্বলো</span>তি কাযবলেনপি পঞ্ঞাবলেনপি মহব্বলো। <span class="bld">দূরেপাতী</span>তি যাৰ চাতুমহারাজিকভৰনা তাৰতিংসভৰনা চ কণ্ডং পেসেতুং সমত্থতায দূরেপাতী। <span class="bld">অক্খণৰেধী</span>তি অৰিরাধিতৰেধী। অথ ৰা অক্খণা ৰুচ্চতি ৰিজ্জু, যাৰ একা ৰিজ্জু নিচ্ছরতি, তাৰ তেনোভাসেন সত্তট্ঠ <a name="M2.0083"></a> ৰারে কণ্ডানি গহেত্বা ৰিজ্ঝতীতি <span class="bld">অক্খণৰেধী। মহাকাযপ্পদালনো</span>তি মহন্তে কাযে পদালেতি। চম্মকাযো, দারুকাযো, লোহকাযো, অযোকাযো, ৰালিককাযো, উদককাযো, ফলককাযোতি ইমে সত্ত মহাকাযা নাম। তত্থ অঞ্ঞো চম্মকাযপদালনো মহিংসচম্মং ৰিনিৰিজ্ঝতি, সো পন সতম্পি মহিংসচম্মানং ৰিনিৰিজ্ঝতিযেৰ। অঞ্ঞো অট্ঠঙ্গুলবহলং উদুম্বরপদরং, চতুরঙ্গুলবহলং অসনপদরং ৰিনিৰিজ্ঝতি, সো পন ফলকসতম্পি একতো বদ্ধং ৰিনিৰিজ্ঝতি, তথা দ্বঙ্গুলবহলং তম্বলোহপট্টং, অঙ্গুলবহলং অযপট্টং। ৰালিকসকটস্স বদরসকটস্স পলালসকটস্স ৰা পচ্ছাভাগেন কণ্ডং পৰেসেত্বা পুরেভাগেন অতিপাতেতি, পকতিযা উদকে চতুউসভট্ঠানং কণ্ডং পেসেতি, থলে অট্ঠউসভন্তি এৰং ইমেসং সত্তন্নং মহাকাযানং পদালনতো মহাকাযপ্পদালনো। <span class="bld">সব্বামিত্তে</span>তি সব্বে অমিত্তে। <span class="bld">রণং কত্বা</span>তি যুদ্ধং কত্বা পলাপেসীতি অত্থো। <span class="bld">ন চ কঞ্চি ৰিহেঠযী</span>তি একম্পি ন ৰিহেঠেসি। অৰিহেঠযন্তোযেৰ পন তেহি সদ্ধিং কণ্ডপেসনেনেৰ রণং কত্বা। <span class="bld">সংযমং অজ্ঝুপাগমী</span>তি সীলসংযমং পব্বজ্জং উপগতো।</p>
<p class="bodytext">এৰং <a name="P2.0092"></a> সত্থা ইমং ধম্মদেসনং আহরিত্বা জাতকং সমোধানেসি – ‘‘তদা কনিট্ঠভাতা আনন্দো অহোসি, অসদিসকুমারো পন অহমেৰ অহোসি’’ন্তি।</p>
<p class="centered">অসদিসজাতকৰণ্ণনা পঠমা।</p>
<p class="hangnum">  </p>
<p class="subhead"> ১৮২] ২. সঙ্গামাৰচরজাতকৰণ্ণনা</p>
<p class="bodytext"><span class="bld">সঙ্গামাৰচরো</span> <a name="V2.0076"></a> <span class="bld">সূরো</span>তি ইদং সত্থা জেতৰনে ৰিহরন্তো নন্দত্থেরং আরব্ভ কথেসি। সত্থরি হি পঠমগমনেন কপিলপুরং গন্ত্বা কনিট্ঠভাতিকং নন্দরাজকুমারং পব্বাজেত্বা কপিলপুরা নিক্খম্ম অনুপুব্বেন সাৰত্থিং গন্ত্বা ৰিহরন্তে আযস্মা নন্দো ভগৰতো পত্তং আদায তথাগতেন সদ্ধিং গেহা নিক্খমনকালে ‘‘নন্দকুমারো কির সত্থারা সদ্ধিং গচ্ছতী’’তি সুত্বা অড্ঢুল্লিখিতেহি কেসেহি ৰাতপানন্তরেন ওলোকেত্বা ‘‘তুৰটং খো, অয্যপুত্ত, আগচ্ছেয্যাসী’’তি ইদং জনপদকল্যাণিযা ৰুত্তৰচনং অনুস্সরন্তো উক্কণ্ঠিতো অনভিরতো উপ্পণ্ডুপ্পণ্ডুকজাতো ধমনিসন্থতগত্তো <a name="M2.0084"></a> অহোসি। সত্থা তস্স তং পৰত্তিং ঞত্বা ‘‘যংনূনাহং নন্দং অরহত্তে পতিট্ঠাপেয্য’’ন্তি চিন্তেত্বা তস্স ৰসনপরিৰেণং গন্ত্বা পঞ্ঞত্তাসনে নিসিন্নো ‘‘কচ্চি, নন্দ, ইমস্মিং সাসনে অভিরমসী’’তি পুচ্ছি। ‘‘ভন্তে, জনপদকল্যাণিযা পটিবদ্ধচিত্তো হুত্বা নাভিরমামী’’তি। ‘‘হিমৰন্তচারিকং গতপুব্বোসি নন্দা’’তি? ‘‘ন গতপুব্বো, ভন্তে’’তি। ‘‘তেন হি গচ্ছামা’’তি। ‘‘নত্থি মে, ভন্তে, ইদ্ধি, কতাহং গমিস্সামী’’তি। সত্থা ‘‘অহং তং, নন্দ, মম ইদ্ধিবলেন নেস্সামী’’তি থেরং হত্থে গহেত্বা আকাসং পক্খন্দন্তো অন্তরামগ্গে একস্মিং ঝামখেত্তে ঝামখাণুকে নিসিন্নং ছিন্নকণ্ণনাসনঙ্গুট্ঠং ঝামলোমং ছিন্নছৰিং চম্মমত্তং লোহিতপলিগুণ্ঠিতং একং পলুট্ঠমক্কটিং দস্সেসি – ‘‘পস্সসি, নন্দ, এতং মক্কটি’’ন্তি। ‘‘আম, ভন্তে’’তি। ‘‘সুট্ঠু পচ্চক্খং করোহী’’তি।</p>
<p class="bodytext">অথ নং গহেত্বা সট্ঠিযোজনিকং মনোসিলাতলং, অনোতত্তদহাদযো সত্ত মহাসরে, পঞ্চ মহানদিযো, সুৰণ্ণপব্বতরজতপব্বতমণিপব্বতপটিমণ্ডিতং অনেকসতরামণেয্যকং হিমৰন্তপব্বতঞ্চ দস্সেত্বা ‘‘তাৰতিংসভৰনং তে, নন্দ, দিট্ঠপুব্ব’’ন্তি পুচ্ছিত্বা ‘‘ন <a name="P2.0093"></a>, দিট্ঠপুব্বং, ভন্তে’’তি ৰুত্তে ‘‘এহি, নন্দ, তাৰতিংসভৰনং তে দস্সযিস্সামী’’তি তত্থ নেত্বা পণ্ডুকম্বলসিলাসনে নিসীদি। সক্কো দেৰরাজা দ্বীসু দেৰলোকেসু দেৰসঙ্ঘেন সদ্ধিং আগন্ত্বা ৰন্দিত্বা একমন্তং নিসীদি। অড্ঢতিযকোটিসঙ্খা তস্স পরিচারিকা পঞ্চসতা ককুটপাদা দেৰচ্ছরাযোপি আগন্ত্বা ৰন্দিত্বা একমন্তং নিসীদিংসু। সত্থা আযস্মন্তং নন্দং তা পঞ্চসতা অচ্ছরা কিলেসৰসেন পুনপ্পুনং ওলোকাপেসি। ‘‘পস্সসি, নন্দ, ইমা ককুটপাদিনিযো অচ্ছরাযো’’তি? ‘‘আম, ভন্তে’’তি। ‘‘কিং নু খো এতা সোভন্তি, উদাহু জনপদকল্যাণী’’তি। ‘‘সেয্যথাপি, ভন্তে, জনপদকল্যাণিং উপনিধায সা পলুট্ঠমক্কটী, এৰমেৰ ইমা উপনিধায জনপদকল্যাণী’’তি। ‘‘ইদানি কিং করিস্সসি নন্দা’’তি? ‘‘কিং কম্মং কত্বা, ভন্তে, ইমা অচ্ছরা লভন্তী’’তি? ‘‘সমণধম্মং কত্বা’’তি। ‘‘সচে মে, ভন্তে, ইমাসং <a name="V2.0077"></a> পটিলাভত্থায ভগৰা পাটিভোগো হোতি, অহং সমণধম্মং করিস্সামী’’তি। ‘‘করোহি, নন্দ, অহং তে পাটিভোগো’’তি। এৰং থেরো দেৰসঙ্ঘস্স মজ্ঝে তথাগতং পাটিভোগং গহেত্বা ‘‘মা, ভন্তে, অতিপপঞ্চং করোথ, এথ গচ্ছাম, অহং সমণধম্মং করিস্সামী’’তি আহ। সত্থা <a name="M2.0085"></a> তং আদায জেতৰনমেৰ পচ্চাগমি। থেরো সমণধম্মং কাতুং আরভি।</p>
<p class="bodytext">সত্থা ধম্মসেনাপতিং আমন্তেত্বা ‘‘সারিপুত্ত, ময্হং কনিট্ঠভাতা নন্দো তাৰতিংসদেৰলোকে দেৰসঙ্ঘস্স মজ্ঝে দেৰচ্ছরানং কারণা মং পাটিভোগং অগ্গহেসী’’তি তস্স আচিক্খি। এতেনুপাযেন মহামোগ্গল্লানত্থেরস্স মহাকস্সপত্থেরস্স অনুরুদ্ধত্থেরস্স ধম্মভণ্ডাগারিকআনন্দত্থেরস্সাতি অসীতিযা মহাসাৰকানং যেভুয্যেন চ সেসভিক্খূনং আচিক্খি। ধম্মসেনাপতি সারিপুত্তত্থেরো নন্দত্থেরং উপসঙ্কমিত্বা ‘‘সচ্চং কির ত্বং, আৰুসো নন্দ, তাৰতিংসদেৰলোকে দেৰসঙ্ঘস্স মজ্ঝে ‘দেৰচ্ছরা লভন্তো সমণধম্মং করিস্সামী’তি দসবলং পাটিভোগং গণ্হী’’তি ৰত্বা ‘‘ননু এৰং সন্তে তৰ ব্রহ্মচরিযৰাসো মাতুগামসন্নিস্সিতো কিলেসসন্নিস্সিতো, তস্স তে ইত্থীনং অত্থায সমণধম্মং করোন্তস্স ভতিযা কম্মং করোন্তেন কম্মকারকেন সদ্ধিং <a name="P2.0094"></a> কিং নানাকরণ’’ন্তি থেরং লজ্জাপেসি নিত্তেজং অকাসি। এতেনুপাযেন সব্বেপি অসীতিমহাসাৰকা অৰসেসভিক্খূ চ তং আযস্মন্তং নন্দং লজ্জাপযিংসু।</p>
<p class="bodytext">সো ‘‘অযুত্তং ৰত মে কত’’ন্তি হিরিযা চ ওত্তপ্পেন চ ৰীরিযং দল়্হং পগ্গণ্হিত্বা ৰিপস্সনং ৰড্ঢেত্বা অরহত্তং পত্বা সত্থারং উপসঙ্কমিত্বা ‘‘অহং, ভন্তে, ভগৰতো পটিস্সৰং মুঞ্চামী’’তি আহ। সত্থাপি ‘‘যদা ত্বং, নন্দ, অরহত্তং পত্তো, তদাযেৰাহং পটিস্সৰা মুত্তো’’তি আহ। এতমত্থং ৰিদিত্বা ধম্মসভাযং ভিক্খূ কথং সমুট্ঠাপেসুং – ‘‘যাৰ ওৰাদক্খমো চাযং, আৰুসো, নন্দত্থেরো একোৰাদেনেৰ হিরোত্তপ্পং পচ্চুপট্ঠপেত্বা সমণধম্মং কত্বা অরহত্তং পত্তো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপি নন্দো ওৰাদক্খমোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হত্থাচরিযকুলে নিব্বত্তিত্বা ৰযপ্পত্তো হত্থাচরিযসিপ্পে নিপ্ফত্তিং পত্তো একং বারাণসিরঞ্ঞো সপত্তরাজানং উপট্ঠাসি। সো তস্স মঙ্গলহত্থিং সুসিক্খিতং কত্বা সিক্খাপেসি। সো রাজা ‘‘বারাণসিরজ্জং গণ্হিস্সামী’’তি বোধিসত্তং গহেত্বা মঙ্গলহত্থিং আরুয্হ মহতিযা সেনায বারাণসিং <a name="M2.0086"></a> গন্ত্বা পরিৰারেত্বা ‘‘রজ্জং ৰা দেতু যুদ্ধং ৰা’’তি রঞ্ঞো পণ্ণং পেসেসি। ব্রহ্মদত্তো ‘‘যুদ্ধং দস্সামী’’তি <a name="V2.0078"></a> পাকারদ্বারট্টালকগোপুরেসু বলকাযং আরোপেত্বা যুদ্ধং অদাসি। সপত্তরাজা মঙ্গলহত্থিং ৰম্মেন ছাদেত্বা সযম্পি ৰম্মং পটিমুঞ্চিত্বা হত্তিক্খন্ধৰরগতো তিখিণং অঙ্কুসং আদায ‘‘নগরং ভিন্দিত্বা পচ্চামিত্তং জীৰিতক্খযং পাপেত্বা রজ্জং হত্থগতং করিস্সামী’’তি হত্থিং নগরাভিমুখং পেসেসি। সো উণ্হকললানি চেৰ যন্তপাসাণে চ নানপ্পকারানি চ পহরণানি ৰিস্সজ্জেন্তে দিস্বা মরণভযভীতো উপসঙ্কমিতুং অসক্কোন্তো পটিক্কমি। অথ নং হত্থাচরিযো উপসঙ্কমিত্বা ‘‘তাত, ত্বং সূরো সঙ্গামাৰচরো, এৰরূপে ঠানে পটিক্কমনং <a name="P2.0095"></a> নাম তুয্হং নানুচ্ছৰিক’’ন্তি ৰত্বা হত্থিং ওৰদন্তো ইমা গাথা অৰোচ –</p>
<p class="hangnum"><a name="para63"></a><span class="paranum">৬৩</span>.</p>
<p class="gatha1"> ‘‘সঙ্গামাৰচরো সূরো, বলৰা ইতি ৰিস্সুতো।</p>
<p class="gathalast">কিং নু তোরণমাসজ্জ, পটিক্কমসি কুঞ্জর॥</p>
<p class="hangnum"><a name="para64"></a><span class="paranum">৬৪</span>.</p>
<p class="gatha1"> ‘‘ওমদ্দ খিপ্পং পলিঘং, এসিকানি চ অব্বহ।</p>
<p class="gathalast">তোরণানি চ মদ্দিত্বা, খিপ্পং পৰিস কুঞ্জরা’’তি॥</p>
<p class="bodytext">তত্থ <span class="bld">ইতি ৰিস্সুতো</span>তি, তাত, ত্বং পৰত্তসম্পহারং সঙ্গামং মদ্দিত্বা অৰচরণতো <span class="bld">সঙ্গামাৰচরো,</span> থিরহদযতায <span class="bld">সূরো,</span> থামসম্পত্তিযা <span class="bld">বলৰা</span>তি এৰং ৰিস্সুতো পঞ্ঞাতো পাকটো। <span class="bld">তোরণমাসজ্জা</span>তি নগরদ্বারসঙ্খাতং তোরণং পত্বা। <span class="bld">পটিক্কমসী</span>তি কিং নু খো ওসক্কসি, কেন কারণেন নিৰত্তসীতি ৰদতি। <span class="bld">ওমদ্দা</span>তি অৰমদ্দ অধো পাতয। <span class="bld">এসিকানি চ অব্বহা</span>তি নগরদ্বারে সোল়সরতনং অট্ঠরতনং ভূমিযং পৰেসেত্বা নিচ্চলং কত্বা নিখাতা এসিকত্থম্ভা হোন্তি, তে খিপ্পং উদ্ধর লুঞ্চাহীতি আণাপেতি। <span class="bld">তোরণানি চ মদ্দিত্বা</span>তি নগরদ্বারস্স পিট্ঠসঙ্ঘাটে মদ্দিত্বা। <span class="bld">খিপ্পং পৰিসা</span>তি সীঘং নগরং পৰিস। <span class="bld">কুঞ্জরা</span>তি নাগং আলপতি।</p>
<p class="bodytext">তং সুত্বা নাগো বোধিসত্তস্স একোৰাদেনেৰ নিৰত্তিত্বা এসিকত্থম্ভে সোণ্ডায পলিৰেঠেত্বা অহিচ্ছত্তকানি ৰিয লুঞ্চিত্বা তোরণং মদ্দিত্বা পলিঘং ওতারেত্বা নগরদ্বারং ভিন্দিত্বা নগরং পৰিসিত্বা রজ্জং গহেত্বা অদাসি।</p>
<p class="bodytext">সত্থা <a name="M2.0087"></a> ইমং ধম্মদেসনং আহরিত্বা জাতকং সমোধানেসি – ‘‘তদা হত্থী নন্দো অহোসি, রাজা আনন্দো, হত্থাচরিযো পন অহমেৰ অহোসি’’ন্তি।</p>
<p class="centered">সঙ্গামাৰচরজাতকৰণ্ণনা দুতিযা।</p>
<p class="hangnum">  </p>
<p class="subhead"> ১৮৩] ৩. ৰালোদকজাতকৰণ্ণনা</p>
<p class="bodytext"><span class="bld">ৰালোদকং</span> <a name="V2.0079"></a> <span class="bld">অপ্পরসং নিহীন</span>ন্তি ইদং সত্থা জেতৰনে ৰিহরন্তো পঞ্চসতে ৰিঘাসাদে আরব্ভ কথেসি। সাৰত্থিযং কির পঞ্চসতা উপাসকা ঘরাৰাসপলিবোধং পুত্তদারস্স নিয্যাদেত্বা সত্থু <a name="P2.0096"></a> ধম্মদেসনং সুণন্তা একতোৰ ৰিচরন্তি। তেসু কেচি সোতাপন্না, কেচি সকদাগামিনো, কেচি অনাগামিনো, একোপি পুথুজ্জনো নাম নত্থি, সত্থারং নিমন্তেন্তাপি তে উপাসকে অন্তোকরিত্বাৰ নিমন্তেন্তি। তেসং পন দন্তকট্ঠমুখোদকৰত্থগন্ধমালদাযকা পঞ্চসতা চূল়ুপট্ঠাকা ৰিঘাসাদা হুত্বা ৰসন্তি। তে ভুত্তপাতরাসা নিদ্দাযিত্বা উট্ঠায অচিরৰতিং গন্ত্বা নদীতীরে উন্নদন্তা মল্লযুদ্ধং যুজ্ঝন্তি। তে পন পঞ্চসতা উপাসকা অপ্পসদ্দা অপ্পনিগ্ঘোসা পটিসল্লানমনুযুঞ্জন্তি। সত্থা তেসং ৰিঘাসাদানং উচ্চাসদ্দং সুত্বা ‘‘কিং এসো, আনন্দ, সদ্দো’’তি থেরং পুচ্ছিত্বা ‘‘ৰিঘাসাদসদ্দো, ভন্তে’’তি ৰুত্তে ‘‘ন খো, আনন্দ, ইমে ৰিঘাসাদা ইদানেৰ ৰিঘাসং খাদিত্বা উন্নদন্তি, পুব্বেপি উন্নদন্তিযেৰ, ইমেপি উপাসকা ন ইদানেৰ সন্নিসিন্না, পুব্বেপি সন্নিসিন্নাযেৰা’’তি ৰত্বা থেরেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অমচ্চকুলে নিব্বত্তিত্বা ৰযপ্পত্তো রঞ্ঞো অত্থধম্মানুসাসকো অহোসি। অথেকস্মিং কালে সো রাজা ‘‘পচ্চন্তো কুপিতো’’তি সুত্বা পঞ্চসতে সিন্ধৰে কপ্পাপেত্বা চতুরঙ্গিনিযা সেনায গন্ত্বা পচ্চন্তং ৰূপসমেত্বা বারাণসিমেৰ পচ্চাগন্ত্বা ‘‘সিন্ধৰা কিলন্তা অল্লরসমেৰ নেসং মুদ্দিকপানং দেথা’’তি আণাপেসি। সিন্ধৰা গন্ধপানং পিৰিত্বা অস্সসালং গন্ত্বা অত্তনো অত্তনো ঠানেসু অট্ঠংসু। তেসং পন <a name="M2.0088"></a> দিন্নাৰসিট্ঠকং অপ্পরসং বহুকসটং অহোসি। মনুস্সা ‘‘ইদং কিং করোমা’’তি রাজানং পুচ্ছিংসু। রাজা উদকেন মদ্দিত্বা মকচিপিলোতিকাহি পরিস্সাৰেত্বা ‘‘যে গদ্রভা সিন্ধৰানং নিৰাপং পহিংসু, তেসং দাপেথা’’তি দাপেসি। গদ্রভা কসটউদকং পিৰিত্বা মত্তা হুত্বা ৰিরৰন্তা রাজঙ্গণে ৰিচরিংসু। রাজা মহাৰাতপানং ৰিৰরিত্বা রাজঙ্গণং ওলোকযমানো সমীপে ঠিতং বোধিসত্তং আমন্তেত্বা ‘‘পস্স, ইমে <a name="P2.0097"></a> গদ্রভা কসটোদকং পিৰিত্বা মত্তা হুত্বা ৰিরৰন্তা উপ্পতন্তা ৰিচরন্তি, সিন্ধৰকুলে জাতসিন্ধৰা পন গন্ধপানং পিৰিত্বা নিস্সদ্দা সন্নিসিন্না ন উপ্পিলৰন্তি, কিং নু খো কারণ’’ন্তি পুচ্ছন্তো পঠমং গাথমাহ –</p>
<p class="hangnum"><a name="para65"></a><span class="paranum">৬৫</span>.</p>
<p class="gatha1"> ‘‘ৰালোদকং অপ্পরসং নিহীনং, পিত্বা মদো জাযতি গদ্রভানং।</p>
<p class="gathalast">ইমঞ্চ পিত্বান রসং পণীতং, মদো ন সঞ্জাযতি সিন্ধৰান’’ন্তি॥</p>
<p class="bodytext">তত্থ <a name="V2.0080"></a> <span class="bld">ৰালোদক</span>ন্তি মকচিৰালেহি পরিস্সাৰিতউদকং। ‘‘ৰালুদক’’ন্তিপি পাঠো। <span class="bld">নিহীন</span>ন্তি নিহীনরসভাৰেন নিহীনং। <span class="bld">ন সঞ্জাযতী</span>তি সিন্ধৰানং মদো ন জাযতি, কিং নু খো কারণন্তি পুচ্ছি।</p>
<p class="bodytext">অথস্স কারণং আচিক্খন্তো বোধিসত্তো দুতিযং গাথমাহ –</p>
<p class="hangnum"><a name="para66"></a><span class="paranum">৬৬</span>.</p>
<p class="gatha1"> ‘‘অপ্পং পিৰিত্বান নিহীনজচ্চো, সো মজ্জতী তেন জনিন্দ পুট্ঠো।</p>
<p class="gathalast">ধোরয্হসীলী চ কুলম্হি জাতো, ন মজ্জতী অগ্গরসং পিৰিত্বা’’তি॥</p>
<p class="bodytext">তত্থ <span class="bld">তেন জনিন্দ পুট্ঠো</span>তি জনিন্দ উত্তমরাজ যো নিহীনজচ্চো, তেন নিহীনজচ্চভাৰেন পুট্ঠো মজ্জতি পমজ্জতি। <span class="bld">ধোরয্হসীলী</span>তি ধোরয্হসীলো ধুরৰহনকআচারেন সম্পন্নো জাতিসিন্ধৰো। <span class="bld">অগ্গরস</span>ন্তি সব্বপঠমং গহিতং মুদ্দিকরসং পিৰিত্বাপি ন মজ্জতি।</p>
<p class="bodytext">রাজা বোধিসত্তস্স ৰচনং সুত্বা গদ্রভে রাজঙ্গণা নীহরাপেত্বা তস্সেৰ ওৰাদে ঠিতো দানাদীনি পুঞ্ঞানি কত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা পঞ্চসতা <a name="M2.0089"></a> গদ্রভা ইমে ৰিঘাসাদা অহেসুং, পঞ্চসতা সিন্ধৰা ইমে উপাসকা, রাজা আনন্দো, পণ্ডিতামচ্চো পন অহমেৰ অহোসি’’ন্তি।</p>
<p class="centered">ৰালোদকজাতকৰণ্ণনা ততিযা।</p>
<p class="hangnum">  </p>
<p class="subhead"> ১৮৪] ৪. গিরিদত্তজাতকৰণ্ণনা</p>
<p class="bodytext"><span class="bld">দূসিতো</span> <a name="P2.0098"></a> <span class="bld">গিরিদত্তেনা</span>তি ইদং সত্থা ৰেল়ুৰনে ৰিহরন্তো একং ৰিপক্খসেৰিং ভিক্খুং আরব্ভ কথেসি। ৰত্থু হেট্ঠা <span class="bld">মহিল়ামুখজাতকে</span> (জা॰ ১.১.২৬) কথিতমেৰ। সত্থা পন ‘‘ন, ভিক্খৰে, অযং ভিক্খু ইদানেৰ ৰিপক্খং সেৰতি, পুব্বেপেস ৰিপক্খসেৰকোযেৰা’’তি ৰত্বা অতীতং আহরি।</p>
<p class="bodytext">অতীতে <a name="V2.0081"></a> বারাণসিযং সামরাজা রজ্জং কারেসি। তদা বোধিসত্তো অমচ্চকুলে নিব্বত্তিত্বা ৰযপ্পত্তো তস্স অত্থধম্মানুসাসকো অহোসি। রঞ্ঞো পন পণ্ডৰো নাম মঙ্গলস্সো, তস্স গিরিদত্তো নাম অস্সবন্ধো, সো খঞ্জো অহোসি। অস্সো মুখরজ্জুকে গহেত্বা তং পুরতো পুরতো গচ্ছন্তং দিস্বা ‘‘মং এস সিক্খাপেতী’’তি সঞ্ঞায তস্স অনুসিক্খন্তো খঞ্জো অহোসি। তস্স অস্সস্স খঞ্জভাৰং রঞ্ঞো আরোচেসুং, রাজা ৰেজ্জে পেসেসি। তে গন্ত্বা অস্সস্স সরীরে রোগং অপস্সন্তা ‘‘রোগমস্স ন পস্সামা’’তি রঞ্ঞো কথযিংসু। রাজা বোধিসত্তং পেসেসি – ‘‘গচ্ছ ৰযস্স, এত্থ কারণং জানাহী’’তি। সো গন্ত্বা খঞ্জঅস্সবন্ধসংসগ্গেন তস্স খঞ্জভূতভাৰং ঞত্বা রঞ্ঞো তমত্থং আরোচেত্বা ‘‘সংসগ্গদোসেন নাম এৰং হোতী’’তি দস্সেন্তো পঠমং গাথমাহ –-</p>
<p class="hangnum"><a name="para67"></a><span class="paranum">৬৭</span>.</p>
<p class="gatha1"> ‘‘দূসিতো গিরিদত্তেন, হযো সামস্স পণ্ডৰো।</p>
<p class="gathalast">পোরাণং পকতিং হিত্বা, তস্সেৰানুৰিধিয্যতী’’তি॥</p>
<p class="bodytext">তত্থ <span class="bld">হযো সামস্সা</span>তি সামস্স রঞ্ঞো মঙ্গলস্সো। <span class="bld">পোরাণং পকতিং হিত্বা</span>তি অত্তনো পোরাণপকতিং সিঙ্গারভাৰং পহায। <span class="bld">অনুৰিধিয্যতী</span>তি অনুসিক্খতি।</p>
<p class="bodytext">অথ <a name="M2.0090"></a> নং রাজা ‘‘ইদানি ৰযস্স কিং কত্তব্ব’’ন্তি পুচ্ছি। বোধিসত্তো ‘‘সুন্দরং অস্সবন্ধং লভিত্বা যথা পোরাণো ভৰিস্সতী’’তি ৰত্বা দুতিযং গাথমাহ –</p>
<p class="hangnum"><a name="para68"></a><span class="paranum">৬৮</span>.</p>
<p class="gatha1"> ‘‘সচে <a name="P2.0099"></a> চ তনুজো পোসো, সিখরাকারকপ্পিতো।</p>
<p class="gatha2">আননে নং গহেত্বান, মণ্ডলে পরিৰত্তযে।</p>
<p class="gathalast">খিপ্পমেৰ পহন্ত্বান, তস্সেৰানুৰিধিয্যতী’’তি॥</p>
<p class="bodytext">তত্থ <span class="bld">তনুজো</span>তি তস্স অনুজো। অনুরূপং জাতো হি অনুজো, তস্স অনুজো তনুজো। ইদং ৰুত্তং হোতি – সচে হি, মহারাজ, তস্স সিঙ্গারস্স আচারসম্পন্নস্স অস্সস্স অনুরূপং জাতো সিঙ্গারো আচারসম্পন্নো পোসো। <span class="bld">সিখরাকারকপ্পিতো</span>তি সিখরেন সুন্দরেন আকারেন কপ্পিতকেসমস্সু তং অস্সং আননে গহেত্বা অস্সমণ্ডলে পরিৰত্তেয্য, খিপ্পমেৰেস তং খঞ্জভাৰং পহায ‘‘অযং সিঙ্গারো আচারসম্পন্নো অস্সগোপকো মং সিক্খাপেতী’’তি সঞ্ঞায খিপ্পমেৰ তস্স অনুৰিধিয্যতি অনুসিক্খিস্সতি, পকতিভাৰেযেৰ ঠস্সতীতি অত্থো। রাজা তথা <a name="V2.0082"></a> কারেসি, অস্সো পকতিভাৰে পতিট্ঠাসি। রাজা ‘‘তিরচ্ছানানম্পি নাম আসযং জানিস্সতী’’তি তুট্ঠচিত্তো বোধিসত্তস্স মহন্তং যসং অদাসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা গিরিদত্তো দেৰদত্তো অহোসি, অস্সো ৰিপক্খসেৰকো ভিক্খু, রাজা আনন্দো, অমচ্চপণ্ডিতো পন অহমেৰ অহোসি’’ন্তি।</p>
<p class="centered">গিরিদত্তজাতকৰণ্ণনা চতুত্থা।</p>
<p class="hangnum">  </p>
<p class="subhead"> ১৮৫] ৫. অনভিরতিজাতকৰণ্ণনা</p>
<p class="bodytext"><span class="bld">যথোদকে আৰিলে অপ্পসন্নে</span>তি ইদং সত্থা জেতৰনে ৰিহরন্তো অঞ্ঞতরং ব্রাহ্মণকুমারং আরব্ভ কথেসি। সাৰত্থিযং কির একো ব্রাহ্মণকুমারো তিণ্ণং ৰেদানং পারগূ বহূ খত্তিযকুমারে চ ব্রাহ্মণকুমারে চ মন্তে ৰাচেসি। সো অপরভাগে ঘরাৰাসং সণ্ঠপেত্বা ৰত্থালঙ্কারদাসদাসিখেত্তৰত্থুগোমহিংসপুত্তদারাদীনং <a name="M2.0091"></a> অত্থায চিন্তযমানো রাগদোসমোহৰসিকো হুত্বা আৰিলচিত্তো অহোসি, মন্তে পটিপাটিযা পরিৰত্তেতুং নাসক্খি, ইতো চিতো চ মন্তা ন পটিভংসু। সো একদিৰসং বহুং গন্ধমালাদিং গহেত্বা জেতৰনং গন্ত্বা সত্থারং পূজেত্বা ৰন্দিত্বা একমন্তং নিসীদি <a name="P2.0100"></a>। সত্থা তেন সদ্ধিং পটিসন্থারং কত্বা ‘‘কিং, মাণৰ, মন্তে ৰাচেসি, পগুণা তে মন্তা’’তি পুচ্ছি। ‘‘পুব্বে মে, ভন্তে, মন্তা পগুণা অহেসুং, ঘরাৰাসস্স পন গহিতকালতো পট্ঠায চিত্তং মে আৰিলং জাতং, তেন মে মন্তা ন পগুণা’’তি। অথ নং সত্থা ‘‘ন খো, মাণৰ, ইদানেৰ, পুব্বেপি তে চিত্তস্স অনাৰিলকালে তৰ মন্তা পগুণা অহেসুং, রাগাদীহি পন আৰিলকালে তৰ মন্তা ন পটিভংসূ’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ব্রাহ্মণমহাসালকুলে নিব্বত্তিত্বা ৰযপ্পত্তো তক্কসিলাযং মন্তে উগ্গণ্হিত্বা দিসাপামোক্খো আচরিযো হুত্বা বারাণসিযং বহূ খত্তিযকুমারে চ ব্রাহ্মণকুমারে চ মন্তে ৰাচেসি। তস্স সন্তিকে একো ব্রাহ্মণমাণৰো তযো ৰেদে পগুণে অকাসি, একপদেপি নিক্কঙ্খো পিট্ঠিআচরিযো হুত্বা মন্তে ৰাচেসি। সো অপরেন সমযেন ঘরাৰাসং গহেত্বা ঘরাৰাসচিন্তায আৰিলচিত্তো মন্তে পরিৰত্তেতুং নাসক্খি। অথ নং আচরিযো অত্তনো সন্তিকং আগতং ‘‘কিং, মাণৰ, পগুণা তে মন্তা’’তি পুচ্ছিত্বা ‘‘ঘরাৰাসগহিতকালতো <a name="V2.0083"></a> পট্ঠায মে চিত্তং আৰিলং জাতং, মন্তে পরিৰত্তেতুং ন সক্কোমী’’তি ৰুত্তে ‘‘তাত, আৰিলে চিত্তম্হি পগুণাপি মন্তা ন পটিভন্তি, অনাৰিলে পন চিত্তে অপ্পটিভাণং নাম নত্থী’’তি ৰত্বা ইমা গাথা আহ –</p>
<p class="hangnum"><a name="para69"></a><span class="paranum">৬৯</span>.</p>
<p class="gatha1"> ‘‘যথোদকে আৰিলে অপ্পসন্নে, ন পস্সতি সিপ্পিকসম্বুকঞ্চ।</p>
<p class="gatha2">সক্খরং ৰালুকং মচ্ছগুম্বং, এৰং আৰিলম্হি চিত্তে।</p>
<p class="gathalast">ন সো পস্সতি অত্তদত্থং পরত্থং॥</p>
<p class="hangnum"><a name="para70"></a><span class="paranum">৭০</span>.</p>
<p class="gatha1"> ‘‘যথোদকে <a name="M2.0092"></a> অচ্ছে ৰিপ্পসন্নে, সো পস্সতি সিপ্পিকসম্বুকঞ্চ।</p>
<p class="gatha2">সক্খরং ৰালুকং মচ্ছগুম্বং, এৰং <a name="P2.0101"></a> অনাৰিলম্হি চিত্তে।</p>
<p class="gathalast">সো পস্সতি অত্থদত্থং পরত্থ’’ন্তি॥</p>
<p class="bodytext">তত্থ <span class="bld">আৰিলে</span>তি কদ্দমালুল়িতে। <span class="bld">অপ্পসন্নে</span>তি তাযেৰ আৰিলতায অৰিপ্পসন্নে। <span class="bld">সিপ্পিকসম্বুকঞ্চা</span>তি সিপ্পিকঞ্চ সম্বুকঞ্চ। <span class="bld">মচ্ছগুম্ব</span>ন্তি মচ্ছঘটং। <span class="bld">এৰং আৰিলম্হী</span>তি এৰমেৰ রাগাদীহি আৰিলে চিত্তে। <span class="bld">অত্তদত্থং পরত্থ</span>ন্তি নেৰ অত্তদত্থং ন পরত্থং পস্সতীতি অত্থো। <span class="bld">সো পস্সতী</span>তি এৰমেৰ অনাৰিলে চিত্তে সো পুরিসো অত্তদত্থং পরত্থঞ্চ পস্সতীতি।</p>
<p class="bodytext">সত্থা ইমং অতীতং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে ব্রাহ্মণকুমারো সোতাপত্তিফলে পতিট্ঠহি। ‘‘তদা মাণৰো অযমেৰ মাণৰো অহোসি, আচরিযো পন অহমেৰ অহোসি’’ন্তি।</p>
<p class="centered">অনভিরতিজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ১৮৬] ৬. দধিৰাহনজাতকৰণ্ণনা</p>
<p class="bodytext"><span class="bld">ৰণ্ণগন্ধরসূপেতো</span>তি ইদং সত্থা ৰেল়ুৰনে ৰিহরন্তো ৰিপক্খসেৰিং ভিক্খুং আরব্ভ কথেসি। ৰত্থু হেট্ঠা কথিতমেৰ। সত্থা পন ‘‘ভিক্খৰে, অসাধুসন্নিৰাসো নাম পাপো অনত্থকরো, তত্থ মনুস্সভূতানং তাৰ পাপসন্নিৰাসস্স অনত্থকরতায কিং ৰত্তব্বং, পুব্বে পন অসাতেন অমধুরেন নিম্বরুক্খেন সদ্ধিং সন্নিৰাসমাগম্ম মধুররসো দিব্বরসপটিভাগো অচেতনো অম্বরুক্খোপি অমধুরো তিত্তকো জাতো’’তি ৰত্বা অতীতং আহরি।</p>
<p class="bodytext">অতীতে <a name="V2.0084"></a> বারাণসিযং ব্রহ্মদত্তে রজ্জং কারেন্তে কাসিরট্ঠে চত্তারো ভাতরো ব্রাহ্মণা ইসিপব্বজ্জং পব্বজিত্বা হিমৰন্তপদেসে পটিপাটিযা পণ্ণসালা কত্বা ৰাসং কপ্পেসুং। তেসং জেট্ঠকভাতা কালং কত্বা সক্কত্তং পাপুণি। সো তং কারণং ঞত্বা অন্তরন্তরা সত্তট্ঠদিৰসচ্চযেন তেসং <a name="M2.0093"></a> উপট্ঠানং গচ্ছন্তো একদিৰসং জেট্ঠকতাপসং ৰন্দিত্বা একমন্তং নিসীদিত্বা <a name="P2.0102"></a> – ‘‘ভন্তে, কেন তে অত্থো’’তি পুচ্ছি। পণ্ডুরোগো তাপসো ‘‘অগ্গিনা মে অত্থো’’তি আহ। সো তং সুত্বা তস্স ৰাসিফরসুকং অদাসি। ৰাসিফরসুকো নাম দণ্ডে পৰেসনৰসেন ৰাসিপি হোতি ফরসুপি। তাপসো ‘‘কো মে ইমং আদায দারূনি আহরিস্সতী’’তি আহ। অথ নং সক্কো এৰমাহ – ‘‘যদা তে, ভন্তে, দারূহি অত্থো, ইমং ফরসুং হত্থেন পহরিত্বা ‘দারূনি মে আহরিত্বা অগ্গিং করোহী’তি ৰদেয্যাসি, দারূনি আহরিত্বা অগ্গিং কত্বা দস্সতী’’তি। তস্স ৰাসিফরসুকং দত্বা দুতিযম্পি উপসঙ্কমিত্বা ‘‘ভন্তে, কেন তে অত্থো’’তি পুচ্ছি। তস্স পণ্ণসালায হত্থিমগ্গো হোতি, সো হত্থীহি উপদ্দুতো ‘‘হত্থীনং মে ৰসেন দুক্খং উপ্পজ্জতি, তে পলাপেহী’’তি আহ। সক্কো তস্স একং ভেরিং উপনামেত্বা ‘‘ভন্তে, ইমস্মিং তলে পহটে তুম্হাকং পচ্চামিত্তা পলাযিস্সন্তি, ইমস্মিং তলে পহটে মেত্তচিত্তা হুত্বা চতুরঙ্গিনিযা সেনায পরিৰারেস্সন্তী’’তি ৰত্বা তং ভেরিং দত্বা কনিট্ঠস্স সন্তিকং গন্ত্বা ‘‘ভন্তে, কেন তে অত্থো’’তি পুচ্ছি। সোপি পণ্ডুরোগধাতুকোৰ, তস্মা ‘‘দধিনা মে অত্থো’’তি আহ। সক্কো তস্স একং দধিঘটং দত্বা ‘‘সচে তুম্হে ইচ্ছমানা ইমং আসিঞ্চেয্যাথ, মহানদী হুত্বা মহোঘং পৰত্তেত্বা তুম্হাকং রজ্জং গহেত্বা দাতুং সমত্থোপি ভৰিস্সতী’’তি ৰত্বা পক্কামি। ততো পট্ঠায ৰাসিফরসুকো জেট্ঠভাতিকস্স অগ্গিং করোতি, ইতরেন ভেরিতলে পহটে হত্থী পলাযন্তি, কনিট্ঠো দধিং পরিভুঞ্জতি।</p>
<p class="bodytext">তস্মিং কালে একো সূকরো একস্মিং পুরাণগামট্ঠানে চরন্তো আনুভাৰসম্পন্নং একং মণিক্খন্ধং অদ্দস। সো তং মণিক্খন্ধং মুখেন ডংসিত্বা তস্সানুভাৰেন আকাসে উপ্পতিত্বা সমুদ্দস্স মজ্ঝে একং দীপকং গন্ত্বা ‘‘এত্থ দানি মযা ৰসিতুং ৰট্টতী’’তি ওতরিত্বা ফাসুকট্ঠানে একস্স উদুম্বররুক্খস্স হেট্ঠা <a name="P2.0103"></a> ৰাসং কপ্পেসি। সো একদিৰসং তস্মিং রুক্খমূলে মণিক্খন্ধং পুরতো ঠপেত্বা নিদ্দং ওক্কমি। অথেকো কাসিরট্ঠৰাসী মনুস্সো ‘‘নিরুপকারো এস অম্হাক’’ন্তি মাতাপিতূহি গেহা নিক্কড্ঢিতো একং পট্টনগামং গন্ত্বা নাৰিকানং কম্মকারো হুত্বা নাৰং আরুয্হ <a name="M2.0094"></a> সমুদ্দমজ্ঝে ভিন্নায নাৰায ফলকে নিপন্নো তং দীপকং পত্বা ফলাফলানি পরিযেসন্তো তং সূকরং নিদ্দাযন্তং দিস্বা সণিকং গন্ত্বা মণিক্খন্ধং গণ্হিত্বা তস্স আনুভাৰেন আকাসে উপ্পতিত্বা উদুম্বররুক্খে নিসীদিত্বা চিন্তেসি – ‘‘অযং সূকরো <a name="V2.0085"></a> ইমস্স মণিক্খন্ধস্স আনুভাৰেন আকাসচারিকো হুত্বা ইধ ৰসতি মঞ্ঞে, মযা পঠমমেৰ ইমং সূকরং মারেত্বা মংসং খাদিত্বা পচ্ছা গন্তুং ৰট্টতী’’তি। সো একং দণ্ডকং ভঞ্জিত্বা তস্স সীসে পাতেতি। সূকরো পবুজ্ঝিত্বা মণিং অপস্সন্তো ইতো চিতো চ কম্পমানো ৰিধাৰতি, রুক্খে নিসিন্নপুরিসো হসি। সূকরো ওলোকেন্তো তং দিস্বা তং রুক্খং সীসেন পহরিত্বা তত্থেৰ মতো।</p>
<p class="bodytext">সো পুরিসো ওতরিত্বা অগ্গিং কত্বা তস্স মংসং পচিত্বা খাদিত্বা আকাসে উপ্পতিত্বা হিমৰন্তমত্থকেন গচ্ছন্তো অস্সমপদং দিস্বা জেট্ঠভাতিকস্স তাপসস্স অস্সমে ওতরিত্বা দ্বীহতীহং ৰসিত্বা তাপসস্স ৰত্তপটিৰত্তং অকাসি, ৰাসিফরসুকস্স আনুভাৰঞ্চ পস্সি। সো ‘‘ইমং মযা গহেতুং ৰট্টতী’’তি মণিক্খন্ধস্স আনুভাৰং তাপসস্স দস্সেত্বা ‘‘ভন্তে, ইমং মণিং গহেত্বা ৰাসিফরসুকং দেথা’’তি আহ। তাপসো আকাসেন চরিতুকামো তং গহেত্বা ৰাসিফরসুকং অদাসি। সো তং গহেত্বা থোকং গন্ত্বা ৰাসিফরসুকং পহরিত্বা ‘‘ৰাসিফরসুক তাপসস্স সীসং ছিন্দিত্বা মণিক্খন্ধং মে আহরা’’তি আহ। সো গন্ত্বা তাপসস্স সীসং ছিন্দিত্বা মণিক্খন্ধং আহরি। সো ৰাসিফরসুকং পটিচ্ছন্নট্ঠানে ঠপেত্বা মজ্ঝিমতাপসস্স সন্তিকং <a name="P2.0104"></a> গন্ত্বা কতিপাহং ৰসিত্বা ভেরিযা আনুভাৰং দিস্বা মণিক্খন্ধং দত্বা ভেরিং গণ্হিত্বা পুরিমনযেনেৰ তস্সপি সীসং ছিন্দাপেত্বা কনিট্ঠং উপসঙ্কমিত্বা দধিঘটস্স আনুভাৰং দিস্বা মণিক্খন্ধং দত্বা দধিঘটং গহেত্বা পুরিমনযেনেৰ তস্স সীসং ছিন্দাপেত্বা মণিক্খন্ধঞ্চ ৰাসিফরসুকঞ্চ ভেরিঞ্চ দধিঘটঞ্চ গহেত্বা আকাসে উপ্পতিত্বা বারাণসিযা অৰিদূরে ঠত্বা বারাণসিরঞ্ঞো ‘‘যুদ্ধং ৰা মে দেতু রজ্জং ৰা’’তি একস্স পুরিসস্স হত্থে পণ্ণং পাহেসি।</p>
<p class="bodytext">রাজা সাসনং সুত্বাৰ ‘‘চোরং গণ্হিস্সামী’’তি নিক্খমি। সো একং ভেরিতলং পহরি, চতুরঙ্গিনী সেনা পরিৰারেসি। রঞ্ঞো অৰত্থরণভাৰং ঞত্বা দধিঘটং ৰিস্সজ্জেসি, মহানদী পৰত্তি। মহাজনো দধিম্হি ওসীদিত্বা নিক্খমিতুং নাসক্খি। ৰাসিফরসুকং পহরিত্বা ‘‘রঞ্ঞো সীসং আহরা’’তি <a name="M2.0095"></a> আহ, ৰাসিফরসুকো গন্ত্বা রঞ্ঞো সীসং আহরিত্বা পাদমূলে নিক্খিপি। একোপি আৰুধং উক্খিপিতুং নাসক্খি। সো মহন্তেন বলেন পরিৰুতো নগরং পৰিসিত্বা অভিসেকং কারেত্বা দধিৰাহনো নাম রাজা হুত্বা ধম্মেন সমেন রজ্জং কারেসি।</p>
<p class="bodytext">তস্সেকদিৰসং মহানদিযং জালকরণ্ডকে কীল়ন্তস্স কণ্ণমুণ্ডদহতো দেৰপরিভোগং একং অম্বপক্কং আগন্ত্বা জালে লগ্গি, জালং উক্খিপন্তা তং দিস্বা রঞ্ঞো অদংসু। তং মহন্তং ঘটপ্পমাণং <a name="V2.0086"></a> পরিমণ্ডলং সুৰণ্ণৰণ্ণং অহোসি। রাজা ‘‘কিস্স ফলং নামেত’’ন্তি ৰনচরকে পুচ্ছিত্বা ‘‘অম্বফল’’ন্তি সুত্বা পরিভুঞ্জিত্বা তস্স অট্ঠিং অত্তনো উয্যানে রোপাপেত্বা খীরোদকেন সিঞ্চাপেসি। রুক্খো নিব্বত্তিত্বা ততিযে সংৰচ্ছরে ফলং অদাসি। অম্বস্স সক্কারো মহা অহোসি, খীরোদকেন সিঞ্চন্তি, গন্ধপঞ্চঙ্গুলিকং দেন্তি, মালাদামানি পরিক্খিপন্তি, গন্ধতেলেন দীপং জালেন্তি, পরিক্খেপো পনস্স পটসাণিযা অহোসি। ফলানি মধুরানি সুৰণ্ণৰণ্ণানি অহেসুং। দধিৰাহনরাজা অঞ্ঞেসং রাজূনং অম্বফলং পেসেন্তো অট্ঠিতো রুক্খনিব্বত্তনভযেন <a name="P2.0105"></a> অঙ্কুরনিব্বত্তনট্ঠানং মণ্ডূককণ্টকেন ৰিজ্ঝিত্বা পেসেসি। তেসং অম্বং খাদিত্বা অট্ঠি রোপিতং ন সম্পজ্জতি। তে ‘‘কিং নু খো এত্থ কারণ’’ন্তি পুচ্ছন্তা তং কারণং জানিংসু।</p>
<p class="bodytext">অথেকো রাজা উয্যানপালং পক্কোসিত্বা ‘‘দধিৰাহনস্স অম্বফলানং রসং নাসেত্বা তিত্তকভাৰং কাতুং সক্খিস্সসী’’তি পুচ্ছিত্বা ‘‘আম, দেৰা’’তি ৰুত্তে ‘‘তেন হি গচ্ছাহী’’তি সহস্সং দত্বা পেসেসি। সো বারাণসিং গন্ত্বা ‘‘একো উয্যানপালো আগতো’’তি রঞ্ঞো আরোচাপেত্বা তেন পক্কোসাপিতো পৰিসিত্বা রাজানং ৰন্দিত্বা ‘‘ত্বং উয্যানপালো’’তি পুট্ঠো ‘‘আম, দেৰা’’তি ৰত্বা অত্তনো আনুভাৰং ৰণ্ণেসি। রাজা ‘‘গচ্ছ অম্হাকং উয্যানপালস্স সন্তিকে হোহী’’তি আহ। তে ততো পট্ঠায দ্বে জনা উয্যানং পটিজগ্গন্তি। অধুনাগতো উয্যানপালো অকালপুপ্ফানি সুট্ঠু পুপ্ফাপেন্তো অকালফলানি গণ্হাপেন্তো উয্যানং রমণীযং অকাসি। রাজা তস্স পসীদিত্বা পোরাণকউয্যানপালং নীহরিত্বা তস্সেৰ উয্যানং অদাসি। সো উয্যানস্স অত্তনো হত্থগতভাৰং ঞত্বা অম্বরুক্খং পরিৰারেত্বা নিম্বে চ ফগ্গৰৰল্লিযো চ রোপেসি, অনুপুব্বেন নিম্বা ৰড্ঢিংসু, মূলেহি মূলানি, সাখাহি চ সাখা সংসট্ঠা ওনদ্ধৰিনদ্ধা অহেসুং। তেন অসাতঅমধুরসংসগ্গেন তাৰমধুরফলো <a name="M2.0096"></a> অম্বো তিত্তকো জাতো নিম্বপণ্ণসদিসরসো, অম্বফলানং তিত্তকভাৰং ঞত্বা উয্যানপালো পলাযি।</p>
<p class="bodytext">দধিৰাহনো উয্যানং গন্ত্বা অম্বফলং খাদন্তো মুখে পৰিট্ঠং অম্বরসং নিম্বকসটং ৰিয অজ্ঝোহরিতুং অসক্কোন্তো কক্কারেত্বা নিট্ঠুভি। তদা বোধিসত্তো তস্স অত্থধম্মানুসাসকো অমচ্চো অহোসি। রাজা বোধিসত্তং আমন্তেত্বা ‘‘পণ্ডিত, ইমস্স রুক্খস্স পোরাণকপরিহারতো পরিহীনং নত্থি, এৰং সন্তেপিস্স ফলং তিত্তকং জাতং, কিং নু খো কারণ’’ন্তি পুচ্ছন্তো পঠমং গাথমাহ –</p>
<p class="hangnum"><a name="para71"></a><span class="paranum">৭১</span>.</p>
<p class="gatha1"> ‘‘ৰণ্ণগন্ধরসূপেতো <a name="V2.0087"></a> <a name="P2.0106"></a>, অম্বোযং অহুৰা পুরে।</p>
<p class="gathalast">তমেৰ পূজং লভমানো, কেনম্বো কটুকপ্ফলো’’তি॥</p>
<p class="bodytext">অথস্স কারণং আচিক্খন্তো বোধিসত্তো দুতিযং গাথমাহ –</p>
<p class="hangnum"><a name="para72"></a><span class="paranum">৭২</span>.</p>
<p class="gatha1"> ‘‘পুচিমন্দপরিৰারো, অম্বো তে দধিৰাহন।</p>
<p class="gatha2">মূলং মূলেন সংসট্ঠং, সাখা সাখা নিসেৰরে।</p>
<p class="gathalast">অসাতসন্নিৰাসেন, তেনম্বো কটুকপ্ফলো’’তি॥</p>
<p class="bodytext">তত্থ <span class="bld">পুচিমন্দপরিৰারো</span>তি নিম্বরুক্খপরিৰারো। <span class="bld">সাখা সাখা নিসেৰরে</span>তি পুচিমন্দস্স সাখাযো অম্বরুক্খস্স সাখাযো নিসেৰন্তি। <span class="bld">অসাতসন্নিৰাসেনা</span>তি অমধুরেহি পুচিমন্দেহি সদ্ধিং সন্নিৰাসেন। <span class="bld">তেনা</span>তি তেন কারণেন অযং অম্বো কটুকপ্ফলো অসাতফলো তিত্তকফলো জাতোতি।</p>
<p class="bodytext">রাজা তস্স ৰচনং সুত্বা সব্বেপি পুচিমন্দে চ ফগ্গৰৰল্লিযো চ ছিন্দাপেত্বা মূলানি উদ্ধরাপেত্বা সমন্তা অমধুরপংসুং হরাপেত্বা মধুরপংসুং পক্খিপাপেত্বা খীরোদকসক্খরোদকগন্ধোদকেহি অম্বং পটিজগ্গাপেসি। সো মধুরসংসগ্গেন পুন মধুরোৰ অহোসি। রাজা পকতিউয্যানপালস্সেৰ উয্যানং নিয্যাদেত্বা যাৰতাযুকং ঠত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা অহমেৰ পণ্ডিতামচ্চো অহোসি’’ন্তি।</p>
<p class="centered">দধিৰাহনজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ১৮৭] ৭. চতুমট্ঠজাতকৰণ্ণনা</p>
<p class="bodytext"><span class="bld">উচ্চে</span> <a name="M2.0097"></a> <span class="bld">ৰিটভিমারুয্হা</span>তি ইদং সত্থা জেতৰনে ৰিহরন্তো অঞ্ঞতরং মহল্লকভিক্খুং আরব্ভ কথেসি। একদিৰসং কির দ্বীসু অগ্গসাৰকেসু অঞ্ঞমঞ্ঞং পঞ্হপুচ্ছনৰিস্সজ্জনকথায নিসিন্নেসু একো মহল্লকো ভিক্খু তেসং সন্তিকং গন্ত্বা ততিযো হুত্বা নিসীদিত্বা <a name="P2.0107"></a> ‘‘ভন্তে, মযম্পি তুম্হে পঞ্হং পুচ্ছিস্সাম, তুম্হেপি অত্তনো কঙ্খং অম্হে পুচ্ছথা’’তি <a name="V2.0088"></a> আহ। থেরা তং জিগুচ্ছিত্বা উট্ঠায পক্কমিংসু। থেরানং ধম্মং সোতুং নিসিন্নপরিসা সমাগমস্স ভিন্নকালে সত্থু সন্তিকং গন্ত্বা ‘‘কিং অকালে আগতত্থা’’তি ৰুত্তে তং কারণং আরোচযিংসু। সত্থা ‘‘ন, ভিক্খৰে, ইদানেৰ সারিপুত্তমোগ্গল্লানা এতং জিগুচ্ছিত্বা অকথেত্বা পক্কমন্তি, পুব্বেপি পক্কমিংসূ’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অরঞ্ঞাযতনে রুক্খদেৰতা অহোসি। অথ দ্বে হংসপোতকা চিত্তকূটপব্বতা নিক্খমিত্বা তস্মিং রুক্খে নিসীদিত্বা গোচরায গন্ত্বা নিৰত্তন্তাপি তস্মিংযেৰ ৰিস্সমিত্বা চিত্তকূটং গচ্ছন্তি। গচ্ছন্তে গচ্ছন্তে কালে তেসং বোধিসত্তেন সদ্ধিং ৰিস্সাসো অহোসি। গচ্ছন্তা চ আগচ্ছন্তা চ অঞ্ঞমঞ্ঞং সম্মোদিত্বা ধম্মকথং কথেত্বা পক্কমিংসু। অথেকদিৰসং তেসু রুক্খগ্গে নিসীদিত্বা বোধিসত্তেন সদ্ধিং কথেন্তেসু একো সিঙ্গালো তস্স রুক্খস্স হেট্ঠা ঠত্বা তেহি হংসপোতকেহি সদ্ধিং মন্তেন্তো পঠমং গাথমাহ –</p>
<p class="hangnum"><a name="para73"></a><span class="paranum">৭৩</span>.</p>
<p class="gatha1"> ‘‘উচ্চে ৰিটভিমারুয্হ, মন্তযব্হো রহোগতা।</p>
<p class="gathalast">নীচে ওরুয্হ মন্তব্হো, মিগরাজাপি সোস্সতী’’তি॥</p>
<p class="bodytext">তত্থ <span class="bld">উচ্চে ৰিটভিমারুয্হা</span>তি পকতিযা চ উচ্চে ইমস্মিং রুক্খে উচ্চতরং একং ৰিটপং অভিরুহিত্বা। <span class="bld">মন্তযব্হো</span>তি মন্তেথ কথেথ। <span class="bld">নীচে ওরুয্হা</span>তি ওতরিত্বা নীচে ঠানে ঠত্বা মন্তেথ। <span class="bld">মিগরাজাপি সোস্সতী</span>তি অত্তানং মিগরাজানং কত্বা আহ। হংসপোতকা জিগুচ্ছিত্বা উট্ঠায চিত্তকূটমেৰ গতা।</p>
<p class="bodytext">তেসং গতকালে বোধিসত্তো সিঙ্গালস্স দুতিযং গাথমাহ –</p>
<p class="hangnum"><a name="para74"></a><span class="paranum">৭৪</span>.</p>
<p class="gatha1"> ‘‘যং সুৰণ্ণো সুৰণ্ণেন, দেৰো দেৰেন মন্তযে।</p>
<p class="gathalast">কিং তেত্থ চতুমট্ঠস্স, বিলং পৰিস জম্বুকা’’তি॥</p>
<p class="bodytext">তত্থ <a name="M2.0098"></a> <span class="bld">সুৰণ্ণো</span>তি সুন্দরৰণ্ণো। <span class="bld">সুৰণ্ণেনা</span>তি দুতিযেন হংসপোতকেন। <span class="bld">দেৰো দেৰেনা</span>তি তেযেৰ দ্বে দেৰে কত্বা কথেতি। <span class="bld">চতুমট্ঠস্সা</span>তি সরীরেন <a name="P2.0108"></a> জাতিযা সরেন গুণেনাতি ইমেহি চতূহি মট্ঠস্স সুদ্ধস্সাতি অক্খরত্থো। অসুদ্ধংযেৰ পন তং পসংসাৰচনেন নিন্দন্তো এৰমাহ, চতূহি <a name="V2.0089"></a> লামকস্স কিং তে এত্থ সিঙ্গালস্সাতি অযমেত্থ অধিপ্পাযো। <span class="bld">‘‘বিলং পৰিসা’’</span>তি ইদং বোধিসত্তো ভেরৰারম্মণং দস্সেত্বা তং পলাপেন্তো আহ।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা সিঙ্গালো মহল্লকো অহোসি, দ্বে হংসপোতকা সারিপুত্তমোগ্গল্লানা, রুক্খদেৰতা পন অহমেৰ অহোসি’’ন্তি।</p>
<p class="centered">চতুমট্ঠজাতকৰণ্ণনা সত্তমা।</p>
<p class="hangnum">  </p>
<p class="subhead"> ১৮৮] ৮. সীহকোত্থুজাতকৰণ্ণনা</p>
<p class="bodytext"><span class="bld">সীহঙ্গুলী সীহনখো</span>তি ইদং সত্থা জেতৰনে ৰিহরন্তো কোকালিকং আরব্ভ কথেসি। একদিৰসং কির কোকালিকো অঞ্ঞেসু বহুস্সুতেসু ধম্মং কথেন্তেসু সযম্পি কথেতুকামো অহোসীতি সব্বং হেট্ঠা ৰুত্তনযেনেৰ ৰিত্থারেতব্বং। তং পন পৰত্তিং সুত্বা সত্থা ‘‘ন, ভিক্খৰে, কোকালিকো ইদানেৰ অত্তনো সদ্দেন পাকটো জাতো, পুব্বেপি পাকটো অহোসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে সীহো হুত্বা একায সিঙ্গালিযা সদ্ধিং সংৰাসমন্বায পুত্তং পটিলভি। সো অঙ্গুলীহি নখেহি কেসরেন ৰণ্ণেন সণ্ঠানেনাতি ইমেহি আকারেহি পিতুসদিসো অহোসি, সদ্দেন মাতুসদিসো। অথেকদিৰসং দেৰে ৰস্সিত্বা ৰিগতে সীহেসু নদিত্বা সীহকীল়ং কীল়ন্তেসু সোপি তেসং অন্তরে নদিতুকামো হুত্বা সিঙ্গালিকং নাদং নদি। অথস্স সদ্দং সুত্বা সীহা তুণ্হী অহেসুং। তস্স সদ্দং সুত্বা অপরো বোধিসত্তস্স সজাতিপুত্তো ‘‘তাত, অযং সীহো ৰণ্ণাদীহি অম্হেহি <a name="M2.0099"></a> সমানো, সদ্দো পনস্স অঞ্ঞাদিসো, কো নামেসো’’তি পুচ্ছন্তো পঠমং গাথমাহ –</p>
<p class="hangnum"><a name="para75"></a><span class="paranum">৭৫</span>.</p>
<p class="gatha1"> ‘‘সীহঙ্গুলী সীহনখো, সীহপাদপতিট্ঠিতো।</p>
<p class="gathalast">সো সীহো সীহসঙ্ঘম্হি, একো নদতি অঞ্ঞথা’’তি॥</p>
<p class="bodytext">তত্থ <a name="P2.0109"></a> <span class="bld">সীহপাদপতিট্ঠিতো</span>তি সীহপাদেহেৰ পতিট্ঠিতো। <span class="bld">একো নদতি অঞ্ঞথা</span>তি একোৰ অৰসেসসীহেহি অসদিসেন সিঙ্গালসদ্দেন নদন্তো অঞ্ঞথা নদতি।</p>
<p class="bodytext">তং <a name="V2.0090"></a> সুত্বা বোধিসত্তো ‘‘তাত, এস তৰ ভাতা সিঙ্গালিযা পুত্তো, রূপেন মযা সদিসো, সদ্দেন মাতরা সদিসো’’তি ৰত্বা সিঙ্গালিপুত্তং আমন্তেত্বা ‘‘তাত, ত্বং ইতো পট্ঠায ইধ ৰসন্তো অপ্পসদ্দো ৰস, সচে পুন নদিস্সসি, সিঙ্গালভাৰং তে জানিস্সন্তী’’তি ওৰদন্তো দুতিযং গাথমাহ –</p>
<p class="hangnum"><a name="para76"></a><span class="paranum">৭৬</span>.</p>
<p class="gatha1"> ‘‘মা ত্বং নদি রাজপুত্ত, অপ্পসদ্দো ৰনে ৰস।</p>
<p class="gathalast">সরেন খো তং জানেয্যুং, ন হি তে পেত্তিকো সরো’’তি॥</p>
<p class="bodytext">তত্থ <span class="bld">রাজপুত্তা</span>তি সীহস্স মিগরঞ্ঞো পুত্ত। ইমঞ্চ পন ওৰাদং সুত্বা পুন সো নদিতুং নাম ন উস্সহি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা সিঙ্গালো কোকালিকো অহোসি, সজাতিপুত্তো রাহুলো, মিগরাজা পন অহমেৰ অহোসি’’ন্তি।</p>
<p class="centered">সীহকোত্থুজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ১৮৯] ৯. সীহচম্মজাতকৰণ্ণনা</p>
<p class="bodytext"><span class="bld">নেতং সীহস্স নদিত</span>ন্তি ইদং সত্থা জেতৰনে ৰিহরন্তো কোকালিকঞ্ঞেৰ আরব্ভ কথেসি। সো ইমস্মিং কালে সরভঞ্ঞং ভণিতুকামো অহোসি। সত্থা তং পৰত্তিং সুত্বা অতীতং আহরি।</p>
<p class="bodytext">অতীতে <a name="M2.0100"></a> বারাণসিযং ব্রহ্মদত্তে রজ্জং কারেন্তে বোধিসত্তো কস্সককুলে নিব্বত্তিত্বা ৰযপ্পত্তো কসিকম্মেন জীৰিকং কপ্পেসি। তস্মিং কালে একো ৰাণিজো গদ্রভভারকেন ৰোহারং করোন্তো ৰিচরতি। সো গতগতট্ঠানে গদ্রভস্স পিট্ঠিতো ভণ্ডিকং ওতারেত্বা গদ্রভং সীহচম্মেন পারুপিত্বা সালিযৰখেত্তেসু <a name="P2.0110"></a> ৰিস্সজ্জেতি। খেত্তরক্খকা তং দিস্বা ‘‘সীহো’’তি সঞ্ঞায উপসঙ্কমিতুং ন সক্কোন্তি। অথেকদিৰসং সো ৰাণিজো একস্মিং গামদ্বারে নিৰাসং গহেত্বা পাতরাসং পচাপেন্তো ততো গদ্রভং সীহচম্মং পারুপিত্বা যৰখেত্তে ৰিস্সজ্জেসি। খেত্তরক্খকা ‘‘সীহো’’তি সঞ্ঞায তং উপসঙ্কমিতুং অসক্কোন্তা গেহং গন্ত্বা আরোচেসুং। সকলগামৰাসিনো আৰুধানি গহেত্বা সঙ্খে ধমেন্তা ভেরিযো ৰাদেন্তা খেত্তসমীপং গন্ত্বা উন্নদিংসু, গদ্রভো মরণভযভীতো গদ্রভরৰং রৰি। অথস্স গদ্রভভাৰং ঞত্বা বোধিসত্তো পঠমং গাথমাহ –</p>
<p class="hangnum"><a name="para77"></a><span class="paranum">৭৭</span>.</p>
<p class="gatha1"> ‘‘নেতং <a name="V2.0091"></a> সীহস্স নদিতং, ন ব্যগ্ঘস্স ন দীপিনো।</p>
<p class="gathalast">পারুতো সীহচম্মেন, জম্মো নদতি গদ্রভো’’তি॥</p>
<p class="bodytext">তত্থ <span class="bld">জম্মো</span>তি লামকো। গামৰাসিনোপি তস্স গদ্রভভাৰং ঞত্বা তং অট্ঠীনি ভঞ্জন্তা পোথেত্বা সীহচম্মং আদায অগমংসু।</p>
<p class="bodytext">অথ সো ৰাণিজো আগন্ত্বা তং ব্যসনভাৰপ্পত্তং গদ্রভং দিস্বা দুতিযং গাথমাহ –</p>
<p class="hangnum"><a name="para78"></a><span class="paranum">৭৮</span>.</p>
<p class="gatha1"> ‘‘চিরম্পি খো তং খাদেয্য, গদ্রভো হরিতং যৰং।</p>
<p class="gathalast">পারুতো সীহচম্মেন, রৰমানোৰ দূসযী’’তি॥</p>
<p class="bodytext">তত্থ <span class="bld">ত</span>ন্তি নিপাতমত্তং, অযং গদ্রভো অত্তনো গদ্রভভাৰং অজানাপেত্বা সীহচম্মেন পারুতো চিরম্পি কালং হরিতং যৰং খাদেয্যাতি অত্থো। <span class="bld">রৰমানোৰ দূসযী</span>তি অত্তনো পন গদ্রভরৰং রৰমানোৰেস অত্তানং দূসযি, নত্থেত্থ সীহচম্মস্স দোসোতি। তস্মিং এৰং কথেন্তেযেৰ গদ্রভো তত্থেৰ নিপন্নো মরি, ৰাণিজোপি তং পহায পক্কামি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা ৰাণিজো দেৰদত্তো অহোসি, গদ্রভো কোকালিকো, পণ্ডিতকস্সকো পন অহমেৰ অহোসি’’ন্তি।</p>
<p class="centered">সীহচম্মজাতকৰণ্ণনা নৰমা।</p>
<p class="hangnum">  </p>
<p class="subhead"> ১৯০] ১০. সীলানিসংসজাতকৰণ্ণনা</p>
<p class="bodytext"><span class="bld">পস্স</span> <a name="P2.0111"></a> <a name="M2.0101"></a> <span class="bld">সদ্ধায সীলস্সা</span>তি ইদং সত্থা জেতৰনে ৰিহরন্তো একং সদ্ধং উপাসকং আরব্ভ কথেসি। সো কির সদ্ধো পসন্নো অরিযসাৰকো একদিৰসং জেতৰনং গচ্ছন্তো সাযং অচিরৰতিনদীতীরং গন্ত্বা নাৰিকে নাৰং তীরে ঠপেত্বা ধম্মস্সৰনত্থায গতে তিত্থে নাৰং অদিস্বা বুদ্ধারম্মণং পীতিং গহেত্বা নদিং ওতরি, পাদা উদকম্হি ন ওসীদিংসু। সো পথৰীতলে গচ্ছন্তো ৰিয ৰেমজ্ঝং গতকালে ৰীচিং পস্সি। অথস্স বুদ্ধারম্মণা পীতি মন্দা জাতা, পাদা ওসীদিতুং আরভিংসু, সো পুন বুদ্ধারম্মণং পীতিং দল়্হং কত্বা উদকপিট্ঠেনেৰ গন্ত্বা জেতৰনং পৰিসিত্বা সত্থারং ৰন্দিত্বা একমন্তং নিসীদি। সত্থা তেন সদ্ধিং পটিসন্থারং কত্বা <a name="V2.0092"></a> ‘‘উপাসক, কচ্চি মগ্গং আগচ্ছন্তো অপ্পকিলমথেন আগতোসী’’তি পুচ্ছিত্বা ‘‘ভন্তে, বুদ্ধারম্মণং পীতিং গহেত্বা উদকপিট্ঠে পতিট্ঠং লভিত্বা পথৰিং মদ্দন্তো ৰিয আগতোম্হী’’তি ৰুত্তে ‘‘ন খো পন, উপাসক, ত্বঞ্ঞেৰ বুদ্ধগুণে অনুস্সরিত্বা পতিট্ঠং লদ্ধো, পুব্বেপি উপাসকা সমুদ্দমজ্ঝে নাৰায ভিন্নায বুদ্ধগুণে অনুস্সরন্তা পতিট্ঠং লভিংসূ’’তি ৰত্বা তেন যাচিতো অতীতং আহরি।</p>
<p class="bodytext">অতীতে কস্সপসম্মাসম্বুদ্ধকালে সোতাপন্নো অরিযসাৰকো একেন ন্হাপিতকুটুম্বিকেন সদ্ধিং নাৰং অভিরুহি, তস্স ন্হাপিতস্স ভরিযা ‘‘অয্য, ইমস্স সুখদুক্খং তৰ ভারো’’তি ন্হাপিতং তস্স উপাসকস্স হত্থে নিক্খিপি। অথ সা নাৰা সত্তমে দিৰসে সমুদ্দমজ্ঝে ভিন্না, তেপি দ্বে জনা একস্মিং ফলকে নিপন্না একং দীপকং পাপুণিংসু। তত্থ সো ন্হাপিতো সকুণে মারেত্বা পচিত্বা খাদন্তো উপাসকস্সপি দেতি। উপাসকো ‘‘অলং ময্হ’’ন্তি ন খাদতি। সো চিন্তেসি – ‘‘ইমস্মিং ঠানে অম্হাকং ঠপেত্বা তীণি সরণানি অঞ্ঞা পতিট্ঠা নত্থী’’তি। সো তিণ্ণং রতনানং গুণে অনুস্সরি। অথস্সানুসরন্তস্স তস্মিং দীপকে নিব্বত্তো নাগরাজা অত্তনো সরীরং মহানাৰং কত্বা মাপেসি, সমুদ্দদেৰতা <a name="P2.0112"></a> নিযামকো অহোসি, নাৰা সত্তহি রতনেহি পূরযিত্থ, তযো কূপকা ইন্দনীলমণিমযা অহেসুং, সুৰণ্ণমযো লঙ্কারো, রজতমযানি যোত্তানি, সুৰণ্ণমযানি যট্ঠিফিযানি।</p>
<p class="bodytext">সমুদ্দদেৰতা <a name="M2.0102"></a> নাৰায ঠত্বা ‘‘অত্থি জম্বুদীপগমিকা’’তি ঘোসেসি। উপাসকো ‘‘মযং গমিস্সামা’’তি আহ। তেন হি এহি, নাৰং অভিরুহাতি। সো নাৰং অভিরুহিত্বা ন্হাপিতং পক্কোসি, সমুদ্দদেৰতা – ‘‘তুয্হঞ্ঞেৰ লব্ভতি, ন এতস্সা’’তি আহ। ‘‘কিংকারণা’’তি? ‘‘এতস্স সীলগুণাচারো নত্থি, তং কারণং। অহঞ্হি তুয্হং নাৰং আহরিং, ন এতস্সা’’তি। ‘‘হোতু, অহং অত্তনা দিন্নদানেন রক্খিতসীলেন ভাৰিতভাৰনায এতস্স পত্তিং দম্মী’’তি। ন্হাপিতো ‘‘অনুমোদামি, সামী’’তি আহ। দেৰতা ‘‘ইদানি গণ্হিস্সামী’’তি তম্পি আরোপেত্বা উভোপি জনে সমুদ্দা নিক্খামেত্বা নদিযা বারাণসিং গন্ত্বা অত্তনো আনুভাৰেন দ্বিন্নম্পি তেসং গেহে ধনং পতিট্ঠপেত্বা ‘‘পণ্ডিতেহেৰ সদ্ধিং সংসগ্গো নাম কাতব্বো। সচে হি ইমস্স ন্হাপিতস্স ইমিনা উপাসকেন সদ্ধিং সংসগ্গো নাভৰিস্স, সমুদ্দমজ্ঝেযেৰ নস্সিস্সা’’তি পণ্ডিতসংসগ্গগুণং কথযমানা ইমা গাথা অৰোচ –</p>
<p class="hangnum"><a name="para79"></a><span class="paranum">৭৯</span>.</p>
<p class="gatha1"> ‘‘পস্স সদ্ধায সীলস্স, চাগস্স চ অযং ফলং।</p>
<p class="gathalast">নাগো নাৰায ৰণ্ণেন, সদ্ধং ৰহতুপাসকং॥</p>
<p class="hangnum"><a name="para80"></a><span class="paranum">৮০</span>.</p>
<p class="gatha1"> ‘‘সব্ভিরেৰ <a name="V2.0093"></a> সমাসেথ, সব্ভি কুব্বেথ সন্থৰং।</p>
<p class="gathalast">সতঞ্হি সন্নিৰাসেন, সোত্থিং গচ্ছতি ন্হাপিতো’’তি॥</p>
<p class="bodytext">তত্থ <span class="bld">পস্সা</span>তি কঞ্চি অনিযমেত্বা পস্সথাতি আলপতি। <span class="bld">সদ্ধাযা</span>তি লোকিযলোকুত্তরায সদ্ধায। সীলেপি এসেৰ নযো। <span class="bld">চাগস্সা</span>তি দেয্যধম্মপরিচ্চাগস্স চেৰ কিলেসপরিচ্চাগস্স চ। <span class="bld">অযং ফল</span>ন্তি ইদং ফলং, গুণং আনিসংসন্তি অত্থো। অথ ৰা চাগস্স চ ফলং পস্স, অযং নাগো নাৰায ৰণ্ণেনাতি এৰম্পেত্থ অত্থো দট্ঠব্বো। <span class="bld">নাৰায ৰণ্ণেনা</span>তি নাৰায সণ্ঠানেন। <span class="bld">সদ্ধ</span>ন্তি তীসু রতনেসু পতিট্ঠিতসদ্ধং। <span class="bld">সব্ভিরেৰা</span>তি পণ্ডিতেহিযেৰ <a name="P2.0113"></a>। <span class="bld">সমাসেথা</span>তি একতো আৰসেয্য, উপৰসেয্যাতি অত্থো। <span class="bld">কুব্বেথা</span>তি করেয্য। <span class="bld">সন্থৰ</span>ন্তি মিত্তসন্থৰং। তণ্হাসন্থৰো পন কেনচিপি সদ্ধিং ন কাতব্বো। <span class="bld">ন্হাপিতো</span>তি ন্হাপিতকুটুম্বিকো। ‘‘নহাপিতো’’তিপি পাঠো।</p>
<p class="bodytext">এৰং সমুদ্দদেৰতা আকাসে ঠত্বা ধম্মং দেসেত্বা ওৰদিত্বা নাগরাজানং গণ্হিত্বা অত্তনো ৰিমানমেৰ অগমাসি।</p>
<p class="bodytext">সত্থা <a name="M2.0103"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – সচ্চপরিযোসানে উপাসকো সকদাগামিফলে পতিট্ঠহি। ‘‘তদা সোতাপন্নউপাসকো পরিনিব্বাযি, নাগরাজা সারিপুত্তো অহোসি, সমুদ্দদেৰতা পন অহমেৰ অহোসি’’ন্তি।</p>
<p class="centered">সীলানিসংসজাতকৰণ্ণনা দসমা।</p>
<p class="centered">অসদিসৰগ্গো চতুত্থো।</p>
<p class="bodytext">তস্সুদ্দানং –</p>
<p class="gatha1">অসদিসঞ্চ সঙ্গামং, ৰালোদকং গিরিদত্তং।</p>
<p class="gatha2">নভিরতি দধিৰাহং, চতুমট্ঠং সীহকোট্ঠং।</p>
<p class="gathalast">সীহচম্মং সীলানিসংসং॥</p>
<p class="title">৫. রুহকৰগ্গো</p>
<p class="hangnum">  </p>
<p class="subhead"> ১৯১] ১. রুহকজাতকৰণ্ণনা</p>
<p class="bodytext"><span class="bld">অপি</span> <a name="V2.0094"></a> <span class="bld">রুহক ছিন্নাপী</span>তি ইদং সত্থা জেতৰনে ৰিহরন্তো পুরাণদুতিযিকাপলোভনং আরব্ভ কথেসি। ৰত্থু অট্ঠকনিপাতে <span class="bld">ইন্দ্রিযজাতকে</span> (জা॰ ১.৮.৬০ আদযো) আৰিভৰিস্সতি। সত্থা পন তং ভিক্খুং ‘‘অযং তে ভিক্খু ইত্থী অনত্থকারিকা, পুব্বেপি তে এসা সরাজিকায পরিসায মজ্ঝে লজ্জাপেত্বা গেহা নিক্খমনাকারং কারেসী’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো তস্স অগ্গমহেসিযা কুচ্ছিম্হি নিব্বত্তিত্বা ৰযপ্পত্তো পিতু অচ্চযেন রজ্জে পতিট্ঠায ধম্মেন রজ্জং কারেসি। তস্স রুহকো নাম পুরোহিতো অহোসি, তস্স পুরাণী নাম ব্রাহ্মণী ভরিযা। রাজা ব্রাহ্মণস্স অস্সভণ্ডকেন অলঙ্করিত্বা অস্সং অদাসি। সো তং অস্সং আরুয্হ রঞ্ঞো উপট্ঠানং গচ্ছতি। অথ নং অলঙ্কতঅস্সস্স পিট্ঠে নিসীদিত্বা গচ্ছন্তং আগচ্ছন্তঞ্চ দিস্বা তহিং তহিং ঠিতা মনুস্সা ‘‘অহো <a name="M2.0104"></a> অস্সস্স রূপং, অহো অস্সো সোভতী’’তি অস্সমেৰ পসংসন্তি। সো গেহং আগন্ত্বা পাসাদং অভিরুয্হ ভরিযং আমন্তেসি – ‘‘ভদ্দে <a name="P2.0114"></a>, অম্হাকং অস্সো অতিৰিয সোভতি, উভোসু পস্সেসু ঠিতা মনুস্সা অম্হাকং অস্সমেৰ ৰণ্ণেন্তী’’তি। সা পন ব্রাহ্মণী থোকং ছিন্নিকা ধুত্তিকধাতুকা, তেন নং এৰমাহ – ‘‘অয্য, ত্বং অস্সস্স সোভনকারণং ন জানাসি, অযং অস্সো অত্তনো অলঙ্কতং অস্সভণ্ডকং নিস্সায সোভতি, সচে ত্বম্পি অস্সো ৰিয সোভিতুকামো অস্সভণ্ডকং পিল়ন্ধিত্বা অন্তরৰীথিং ওরুয্হ অস্সো ৰিয পাদে কোট্টযমানো গন্ত্বা রাজানং পস্স, রাজাপি তং ৰণ্ণযিস্সতি, মনুস্সাপি তঞ্ঞেৰ ৰণ্ণযিস্সন্তী’’তি।</p>
<p class="bodytext">সো উম্মত্তকজাতিকো ব্রাহ্মণো তস্সা ৰচনং সুত্বা ‘‘ইমিনা নাম কারণেন সা মং ৰদতী’’তি অজানিত্বা তথাসঞ্ঞী হুত্বা তথা অকাসি। যে যে পস্সন্তি, তে তে পরিহাসং করোন্তা ‘‘সোভতি আচরিযো’’তি ৰদিংসু। রাজা পন নং ‘‘কিং, আচরিয, পিত্তং তে কুপিতং <a name="V2.0095"></a>, উম্মত্তকোসি জাতো’’তিআদীনি ৰত্বা লজ্জাপেসি। তস্মিং কালে ব্রাহ্মণো ‘‘অযুত্তং মযা কত’’ন্তি লজ্জিতো ব্রাহ্মণিযা কুজ্ঝিত্বা ‘‘তাযম্হি সরাজিকায পরিসায অন্তরে লজ্জাপিতো, পোথেত্বা তং নিক্কড্ঢিস্সামী’’তি গেহং অগমাসি। ধুত্তিকব্রাহ্মণী তস্স কুজ্ঝিত্বা আগমনভাৰং ঞত্বা পুরেতরঞ্ঞেৰ চূল়দ্বারেন নিক্খমিত্বা রাজনিৰেসনং গন্ত্বা চতূহপঞ্চাহং তত্থেৰ অহোসি। রাজা তং কারণং ঞত্বা পুরোহিতং পক্কোসাপেত্বা ‘‘আচরিয, মাতুগামস্স নাম দোসো হোতিযেৰ, ব্রাহ্মণিযা খমিতুং ৰট্টতী’’তি খমাপনত্থায পঠমং গাথমাহ –</p>
<p class="hangnum"><a name="para81"></a><span class="paranum">৮১</span>.</p>
<p class="gatha1"> ‘‘অপি রুহক ছিন্নাপি, জিযা সন্ধীযতে পুন।</p>
<p class="gathalast">সন্ধীযস্সু পুরাণিযা, মা কোধস্স ৰসং গমী’’তি॥</p>
<p class="bodytext">তত্রাযং সঙ্খেপত্থো – ভো রুহক, ননু ছিন্নাপি ধনুজিযা পুন সন্ধীযতি ঘটীযতি, এৰমেৰ ত্বম্পি পুরাণিযা সদ্ধিং সন্ধীযস্সু, কোধস্স ৰসং মা গমীতি।</p>
<p class="bodytext">তং <a name="P2.0115"></a> <a name="M2.0105"></a> সুত্বা রুহকো দুতিযং গাথমাহ –</p>
<p class="hangnum"><a name="para82"></a><span class="paranum">৮২</span>.</p>
<p class="gatha1"> ‘‘ৰিজ্জমানেসু ৰাকেসু, ৰিজ্জমানেসু কারিসু।</p>
<p class="gathalast">অঞ্ঞং জিযং করিস্সামি, অলঞ্ঞেৰ পুরাণিযা’’তি॥</p>
<p class="bodytext">তস্সত্থো – মহারাজ, ধনুকারমুদুৰাকেসু চ জিযকারকেসু চ মনুস্সেসু ৰিজ্জমানেসু অঞ্ঞং জিযং করিস্সামি, ইমায ছিন্নায পুরাণিযা জিযায অলং, নত্থি মে কোচি অত্থোতি। এৰঞ্চ পন ৰত্বা তং নীহরিত্বা অঞ্ঞং ব্রাহ্মণিং আনেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি। ‘‘তদা, ব্রাহ্মণী, পুরাণদুতিযিকা অহোসি, রুহকো উক্কণ্ঠিতভিক্খু, বারাণসিরাজা পন অহমেৰ অহোসি’’ন্তি।</p>
<p class="centered">রুহকজাতকৰণ্ণনা পঠমা।</p>
<p class="hangnum">  </p>
<p class="subhead"> ১৯২] ২. সিরিকাল়কণ্ণিজাতকৰণ্ণনা</p>
<p class="bodytext"><span class="bld">ইত্থী</span> <a name="V2.0096"></a> <span class="bld">সিযা রূপৰতী</span>তি ইদং সিরিকাল়কণ্ণিজাতকং মহাউমঙ্গজাতকে আৰিভৰিস্সতি।</p>
<p class="centered">সিরিকাল়কণ্ণিজাতকৰণ্ণনা দুতিযা।</p>
<p class="hangnum">  </p>
<p class="subhead"> ১৯৩] ৩. চূল়পদুমজাতকৰণ্ণনা</p>
<p class="bodytext"><span class="bld">অযমেৰ সা অহমপি সো অনঞ্ঞো</span>তি ইদং সত্থা জেতৰনে ৰিহরন্তো উক্কণ্ঠিতভিক্খুং আরব্ভ কথেসি। ৰত্থু <span class="bld">উম্মাদন্তীজাতকে</span> (জা॰ ২.২০.৫৭ আদযো) আৰিভৰিস্সতি। সো পন ভিক্খু সত্থারা ‘‘সচ্চং কির ত্বং, ভিক্খু, উক্কণ্ঠিতো’’তি ৰুত্তে ‘‘সচ্চং, ভগৰা’’তি ৰত্বা ‘‘কেন পন ত্বং উক্কণ্ঠাপিতো’’তি ৰুত্তে <a name="M2.0106"></a> ‘‘অহং, ভন্তে, একং অলঙ্কতপটিযত্তং মাতুগামং দিস্বা কিলেসানুৰত্তকো হুত্বা উক্কণ্ঠিতোম্হী’’তি আহ। অথ নং সত্থা ‘‘ভিক্খু, মাতুগামো নাম অকতঞ্ঞূ মিত্তদুব্ভী বহুমাযা, পোরাণকপণ্ডিতাপি অত্তনো দক্খিণজাণুলোহিতং পাযেত্বা যাৰজীৰিতদানম্পি দত্বা মাতুগামস্স চিত্তং ন লভিংসূ’’তি ৰত্বা অতীতং আহরি।</p>
<p class="bodytext">অতীতে <a name="P2.0116"></a> বারাণসিযং ব্রহ্মদত্তে রজ্জং কারেন্তে বোধিসত্তো তস্স অগ্গমহেসিযা কুচ্ছিম্হি নিব্বত্তি, নামগ্গহণদিৰসে চস্স ‘‘পদুমকুমারো’’তি নামং অকংসু। তস্স অপরেন ছ কনিট্ঠভাতিকা অহেসুং। তে সত্তপি জনা অনুপুব্বেন ৰুড্ঢিপ্পত্তা ঘরাৰাসং গহেত্বা রঞ্ঞো সহাযা ৰিয ৰিচরন্তি। অথেকদিৰসং রাজা রাজঙ্গণং ওলোকেন্তো ঠিতো তে মহাপরিৰারেন রাজুপট্ঠানং আগচ্ছন্তে দিস্বা ‘‘ইমে মং ৰধিত্বা রজ্জম্পি গণ্হেয্যু’’ন্তি আসঙ্কং উপ্পাদেত্বা তে পক্কোসাপেত্বা – ‘‘তাতা, তুম্হে ইমস্মিং নগরে ৰসিতুং ন লভথ, অঞ্ঞত্থ গন্ত্বা মম অচ্চযেন আগন্ত্বা কুলসন্তকং রজ্জং গণ্হথা’’তি আহ। তে পিতু ৰচনং সম্পটিচ্ছিত্বা রোদিত্বা কন্দিত্বা অত্তনো অত্তনো ঘরানি গন্ত্বা পজাপতিযো আদায ‘‘যত্থ ৰা তত্থ ৰা গন্ত্বা জীৰিস্সামা’’তি নগরা নিক্খমিত্বা মগ্গং গচ্ছন্তা একং কন্তারং পত্বা অন্নপানং অলভমানা খুদং অধিৰাসেতুং অসক্কোন্তা ‘‘মযং জীৰমানা ইত্থিযো লভিস্সামা’’তি কনিট্ঠস্স ভরিযং মারেত্বা তেরস কোট্ঠাসে কত্বা মংসং খাদিংসু। বোধিসত্তো অত্তনো চ ভরিযায চ লদ্ধকোট্ঠাসেসু একং ঠপেত্বা একং দ্বেপি খাদিংসু। এৰং ছ দিৰসে ছ ইত্থিযো মারেত্বা মংসং খাদিংসু।</p>
<p class="bodytext">বোধিসত্তো <a name="V2.0097"></a> পন দিৰসে দিৰসে একেকং ঠপেত্বা ছ কোট্ঠাসে ঠপেসি। সত্তমে দিৰসে ‘‘বোধিসত্তস্স ভরিযং মারেস্সামা’’তি ৰুত্তে বোধিসত্তো তে ছ কোট্ঠাসে তেসং দত্বা ‘‘অজ্জ তাৰ ইমে ছ কোট্ঠাসে খাদথ, স্বে জানিস্সামা’’তি ৰত্বা তেসং মংসং খাদিত্বা নিদ্দাযনকালে ভরিযং গহেত্বা পলাযি। সা থোকং গন্ত্বা ‘‘গন্তুং ন সক্কোমি, সামী’’তি আহ। অথ নং বোধিসত্তো খন্ধেনাদায অরুণুগ্গমনৰেলায কন্তারা নিক্খমি। সা সূরিযে উগ্গতে ‘‘পিপাসিতাম্হি, সামী’’তি আহ। বোধিসত্তো ‘‘উদকং নত্থি, ভদ্দে’’তি ৰত্বা পুনপ্পুনং কথিতে খগ্গেন <a name="M2.0107"></a> দক্খিণজাণুকং পহরিত্বা – ‘‘ভদ্দে, পানীযং নত্থি, ইদং পন মে দক্খিণজাণুলোহিতং পিৰমানা নিসীদাহী’’তি আহ। সা তথা অকাসি। তে অনুপুব্বেন মহাগঙ্গং পত্বা পিৰিত্বা চ ন্হত্বা চ ফলাফলং খাদিত্বা ফাসুকট্ঠানে ৰিস্সমিত্বা একস্মিং গঙ্গানিৰত্তনে অস্সমপদং মাপেত্বা ৰাসং কপ্পেসুং।</p>
<p class="bodytext">অথেকদিৰসং উপরিগঙ্গায রাজাপরাধিকং চোরং হত্থপাদে চ কণ্ণনাসঞ্চ ছিন্দিত্বা একস্মিং অম্বণকে নিপজ্জাপেত্বা মহাগঙ্গায পৰাহেসুং। সো মহন্তং অট্টস্সরং করোন্তো তং ঠানং পাপুণি। বোধিসত্তো তস্স করুণং পরিদেৰিতসদ্দং সুত্বা ‘‘দুক্খপ্পত্তো সত্তো মযি ঠিতে মা নস্সী’’তি গঙ্গাতীরং গন্ত্বা তং উত্তারেত্বা অস্সমপদং আনেত্বা কাসাৰধোৰনলেপনাদীহি ৰণপটিকম্মং অকাসি। ভরিযা পনস্স ‘‘এৰরূপং নাম দুস্সীলং কুণ্ঠং গঙ্গায আৰাহেত্বা পটিজগ্গন্তো ৰিচরতী’’তি ৰত্বা তং কুণ্ঠং জিগুচ্ছমানা নিট্ঠুভন্তী ৰিচরতি। বোধিসত্তো তস্স ৰণেসু সংৰিরুল়্হেসু ভরিযায সদ্ধিং তং অস্সমপদেযেৰ ঠপেত্বা অটৰিতো ফলাফলানি আহরিত্বা তঞ্চ ভরিযঞ্চ পোসেসি। তেসু এৰং ৰসন্তেসু সা ইত্থী এতস্মিং কুণ্ঠে পটিবদ্ধচিত্তা হুত্বা তেন সদ্ধিং অনাচারং চরিত্বা একেনুপাযেন বোধিসত্তং মারেতুকামা হুত্বা এৰমাহ – ‘‘সামি, অহং তুম্হাকং অংসে নিসীদিত্বা কন্তারা নিক্খমমানা একং পব্বতং ওলোকেত্বা অয্যে পব্বতম্হি নিব্বত্তদেৰতে ‘সচে অহং সামিকেন সদ্ধিং অরোগা জীৰিতং লভিস্সামি, বলিকম্মং তে করিস্সামী’তি আযাচিং, সা মং ইদানি উত্তাসেতি, করোমস্সা বলিকম্ম’’ন্তি। বোধিসত্তো তং মাযং অজানন্তো ‘‘সাধূ’’তি সম্পটিচ্ছিত্বা বলিকম্মং সজ্জেত্বা তায বলিভাজনং গাহাপেত্বা পব্বতমত্থকং অভিরুহি। অথ নং <a name="P2.0118"></a> সা এৰমাহ – ‘‘সামি, দেৰতাযপি ত্বঞ্ঞেৰ উত্তমদেৰতা, পঠমং তাৰ তং ৰনপুপ্ফেহি পূজেত্বা পদক্খিণং কত্বা ৰন্দিত্বা পচ্ছা দেৰতায বলিকম্মং করিস্সামী’’তি। সা বোধিসত্তং পপাতাভিমুখং ঠপেত্বা ৰনপুপ্ফেহি পূজেত্বা পদক্খিণং কত্বা ৰন্দিতুকামা ৰিয হুত্বা পিট্ঠিপস্সে ঠত্বা পিট্ঠিযং পহরিত্বা পপাতে পাতেত্বা ‘‘দিট্ঠা মে পচ্চামিত্তস্স পিট্ঠী’’তি তুট্ঠমানসা পব্বতা ওরোহিত্বা কুণ্ঠস্স সন্তিকং অগমাসি।</p>
<p class="bodytext">বোধিসত্তোপি <a name="V2.0098"></a> <a name="M2.0108"></a> পপাতানুসারেন পব্বতা পতন্তো উদুম্বররুক্খমত্থকে একস্মিং অকণ্টকে পত্তসঞ্ছন্নে গুম্বে লগ্গি, হেট্ঠাপব্বতং পন ওরোহিতুং ন সক্কা। সো উদুম্বরফলানি খাদিত্বা সাখন্তরে নিসীদি। অথেকো মহাসরীরো গোধরাজা হেট্ঠাপব্বতপাদতো অভিরুহিত্বা তস্মিং উদুম্বরফলানি খাদতি। সো তং দিৰসং বোধিসত্তং দিস্বা পলাযি, পুনদিৰসে আগন্ত্বা একস্মিং পস্সে ফলানি খাদিত্বা পক্কামি। সো এৰং পুনপ্পুনং আগচ্ছন্তো বোধিসত্তেন সদ্ধিং ৰিস্সাসং আপজ্জিত্বা ‘‘ত্বং ইমং ঠানং কেন কারণেন আগতোসী’’তি পুচ্ছিত্বা ‘‘ইমিনা নাম কারণেনা’’তি ৰুত্তে ‘‘তেন হি মা ভাযী’’তি ৰত্বা বোধিসত্তং অত্তনো পিট্ঠিযং নিপজ্জাপেত্বা ওতারেত্বা অরঞ্ঞতো নিক্খমিত্বা মহামগ্গে ঠপেত্বা ‘‘ত্বং ইমিনা মগ্গেন গচ্ছাহী’’তি উয্যোজেত্বা অরঞ্ঞমেৰ পাৰিসি। বোধিসত্তো একং গামকং গন্ত্বা তত্থেৰ ৰসন্তো পিতু কালকতভাৰং সুত্বা বারাণসিং গন্ত্বা কুলসন্তকে রজ্জে পতিট্ঠায পদুমরাজা নাম হুত্বা দস রাজধম্মে অকোপেত্বা ধম্মেন রজ্জং কারেন্তো চতূসু নগরদ্বারেসু নগরমজ্ঝে নিৰেসনদ্বারেতি ছ দানসালাযো কারেত্বা দেৰসিকং ছ সতসহস্সানি ৰিস্সজ্জেত্বা দানং অদাসি।</p>
<p class="bodytext">সাপি খো ইত্থী তং কুণ্ঠং খন্ধে নিসীদাপেত্বা অরঞ্ঞা নিক্খমিত্বা মনুস্সপথে ভিক্খং চরমানা যাগুভত্তং সংহরিত্বা তং কুণ্ঠং পোসেসি। মনুস্সা ‘‘অযং তে কিং হোতী’’তি <a name="P2.0119"></a> পুচ্ছিযমানা ‘‘অহং এতস্স মাতুলধীতা, পিতুচ্ছাপুত্তো মে এসো, এতস্সেৰ মং অদংসু, সাহং ৰজ্ঝপ্পত্তম্পি অত্তনো সামিকং উক্খিপিত্বা পরিহরন্তী ভিক্খং চরিত্বা পোসেমী’’তি। মনুস্সা ‘‘অযং পতিব্বতা’’তি ততো পট্ঠায বহুতরং যাগুভত্তং অদংসু। অপরে পন জনা এৰমাহংসু – ‘‘ত্বং মা এৰং ৰিচরি, পদুমরাজা বারাণসিযং রজ্জং কারেতি, সকলজম্বুদীপং সঙ্খোভেত্বা দানং দেতি, সো তং দিস্বা তুস্সিস্সতি, তুট্ঠো তে বহুং ধনং দস্সতি, তৰ সামিকং ইধেৰ নিসীদাপেত্বা গচ্ছা’’তি থিরং কত্বা ৰেত্তপচ্ছিং অদংসু। সা অনাচারা তং কুণ্ঠং ৰেত্তপচ্ছিযং নিসীদাপেত্বা পচ্ছিং উক্খিপিত্বা বারাণসিং গন্ত্বা দানসালাসু ভুঞ্জমানা ৰিচরতি। বোধিসত্তো অলঙ্কতহত্থিক্খন্ধৰরগতো দানগ্গং গন্ত্বা অট্ঠন্নং ৰা দসন্নং ৰা সহত্থা দানং দত্বা পুন গেহং গচ্ছতি <a name="M2.0109"></a>। সা অনাচারা তং কুণ্ঠং পচ্ছিযং নিসীদাপেত্বা পচ্ছিং উক্খিপিত্বা তস্স গমনমগ্গে অট্ঠাসি।</p>
<p class="bodytext">রাজা দিস্বা ‘‘কিং এত’’ন্তি পুচ্ছি। ‘‘একা, দেৰ, পতিব্বতা’’তি। অথ নং পক্কোসাপেত্বা সঞ্জানিত্বা কুণ্ঠং পচ্ছিযা নীহরাপেত্বা ‘‘অযং তে কিং হোতী’’তি পুচ্ছি। সা ‘‘পিতুচ্ছাপুত্তো মে, দেৰ, কুলদত্তিকো সামিকো’’তি আহ। মনুস্সা তং অন্তরং অজানন্তা <a name="V2.0099"></a> ‘‘অহো পতিব্বতা’’তিআদীনি ৰত্বা তং অনাচারিত্থিং ৰণ্ণযিংসু। পুন রাজা ‘‘অযং তে কুণ্ঠো কুলদত্তিকো সামিকো’’তি পুচ্ছি। সা রাজানং অসঞ্জানন্তী ‘‘আম, দেৰা’’তি সূরা হুত্বা কথেসি। অথ নং রাজা ‘‘কিং এস বারাণসিরঞ্ঞো পুত্তো, ননু ত্বং পদুমকুমারস্স ভরিযা অসুকরঞ্ঞো ধীতা, অসুকা নাম মম জাণুলোহিতং পিৰিত্বা ইমস্মিং কুণ্ঠে পটিবদ্ধচিত্তা মং পপাতে পাতেসি। সা ইদানি ত্বং নলাটেন মচ্চুং গহেত্বা মং ‘মতো’তি মঞ্ঞমানা ইমং ঠানং আগতা, ননু অহং জীৰামী’’তি <a name="P2.0120"></a> ৰত্বা অমচ্চে আমন্তেত্বা ‘‘ভো, অমচ্চা ননু চাহং তুম্হেহি পুট্ঠো এৰং কথেসিং ‘মম কনিট্ঠভাতিকা ছ ইত্থিযো মারেত্বা মংসং খাদিংসু, অহং পন ময্হং ভরিযং অরোগং কত্বা গঙ্গাতীরং নেত্বা অস্সমপদে ৰসন্তো একং ৰজ্ঝপ্পত্তং কুণ্ঠং উত্তারেত্বা পটিজগ্গিং। সা ইত্থী এতস্মিং পটিবদ্ধচিত্তা মং পব্বতপাদে পাতেসি। অহং অত্তনো মেত্তচিত্ততায জীৰিতং লভি’ন্তি। যায অহং পব্বতা পাতিতো, ন সা অঞ্ঞা, এসা দুস্সীলা, সোপি ৰজ্ঝপ্পত্তো কুণ্ঠো ন অঞ্ঞো, অযমেৰা’’তি ৰত্বা ইমা গাথা অৰোচ –</p>
<p class="hangnum"><a name="para85"></a><span class="paranum">৮৫</span>.</p>
<p class="gatha1"> ‘‘অযমেৰ সা অহমপি সো অনঞ্ঞো, অযমেৰ সো হত্থচ্ছিন্নো অনঞ্ঞো।</p>
<p class="gathalast">যমাহ ‘কোমারপতী মম’ন্তি, ৰজ্ঝিত্থিযো নত্থি ইত্থীসু সচ্চং॥</p>
<p class="hangnum"><a name="para86"></a><span class="paranum">৮৬</span>.</p>
<p class="gatha1"> ‘‘ইমঞ্চ জম্মং মুসলেন হন্ত্বা, লুদ্দং ছৰং পরদারূপসেৰিং।</p>
<p class="gathalast">ইমিস্সা চ নং পাপপতিব্বতায, জীৰন্তিযা ছিন্দথ কণ্ণনাস’’ন্তি॥</p>
<p class="bodytext">তত্থ <span class="bld">যমাহ কোমারপতী মম</span>ন্তি যং এসা ‘‘অযং মে, কোমারপতি, কুলদত্তিকো সামিকো’’তি আহ, অযমেৰ সো, ন অঞ্ঞো। ‘‘যমাহু <a name="M2.0110"></a>, কোমারপতী’’তিপি পাঠো। অযমেৰ হি পোত্থকেসু লিখিতো, তস্সাপি অযমেৰত্থো, ৰচনৰিপল্লাসো পনেত্থ ৰেদিতব্বো। যঞ্হি রঞ্ঞা ৰুত্তং, তদেৰ ইধ আগতং। <span class="bld">ৰজ্ঝিত্থিযো</span>তি ইত্থিযো নাম ৰজ্ঝা ৰধিতব্বা এৰ। <span class="bld">নত্থি ইত্থীসু সচ্চ</span>ন্তি এতাসু সভাৰো নামেকো নত্থি। <span class="bld">‘‘ইমঞ্চ জম্ম’’</span>ন্তিআদি দ্বিন্নম্পি তেসং দণ্ডাণাপনৰসেন ৰুত্তং। তত্থ <span class="bld">জম্ম</span>ন্তি লামকং। <span class="bld">মুসলেন হন্ত্বা</span>তি মুসলেন হনিত্বা পোথেত্বা অট্ঠীনি ভঞ্জিত্বা চুণ্ণৰিচুণ্ণং কত্বা। <span class="bld">লুদ্দ</span>ন্তি দারুণং। <span class="bld">ছৰ</span>ন্তি গুণাভাৰেন নিজ্জীৰং মতসদিসং। <span class="bld">ইমিস্সা</span> <a name="P2.0121"></a> <span class="bld">চ ন</span>ন্তি এত্থ <span class="bld">ন</span>ন্তি নিপাতমত্তং, ইমিস্সা চ পাপপতিব্বতায অনাচারায দুস্সীলায জীৰন্তিযাৰ কণ্ণনাসং ছিন্দথাতি অত্থো।</p>
<p class="bodytext">বোধিসত্তো কোধং অধিৰাসেতুং অসক্কোন্তো এৰং তেসং দণ্ডং আণাপেত্বাপি ন তথা কারেসি <a name="V2.0100"></a>। কোপং পন মন্দং কত্বা যথা সা পচ্ছিং সীসতো ওরোপেতুং ন সক্কোতি, এৰং গাল়্হতরং বন্ধাপেত্বা কুণ্ঠং তত্থ পক্খিপাপেত্বা অত্তনো ৰিজিতা নীহরাপেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি। ‘‘তদা ছ ভাতরো অঞ্ঞতরা থেরা অহেসুং, ভরিযা চিঞ্চমাণৰিকা, কুণ্ঠো দেৰদত্তো, গোধরাজা আনন্দো, পদুমরাজা পন অহমেৰ অহোসি’’ন্তি।</p>
<p class="centered">চূল়পদুমজাতকৰণ্ণনা ততিযা।</p>
<p class="hangnum">  </p>
<p class="subhead"> ১৯৪] ৪. মণিচোরজাতকৰণ্ণনা</p>
<p class="bodytext"><span class="bld">ন সন্তি দেৰা পৰসন্তি নূনা</span>তি ইদং সত্থা ৰেল়ুৰনে ৰিহরন্তো ৰধায পরিসক্কন্তং দেৰদত্তং আরব্ভ কথেসি। তদা পন সত্থা ‘‘দেৰদত্তো ৰধায পরিসক্কতী’’তি সুত্বা ‘‘ন, ভিক্খৰে, ইদানেৰ, পুব্বেপি দেৰদত্তো ময্হং ৰধায পরিসক্কতিযেৰ, পরিসক্কন্তোপি পন মং ৰধিতুং নাসক্খী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো বারাণসিতো অৰিদূরে গামকে গহপতিকুলে নিব্বত্তি। অথস্স ৰযপ্পত্তস্স <a name="M2.0111"></a> বারাণসিতো কুলধীতরং আনেসুং, সা সুৰণ্ণৰণ্ণা অহোসি অভিরূপা দস্সনীযা দেৰচ্ছরা ৰিয পুপ্ফলতা ৰিয লল়মানা মত্তকিন্নরী ৰিয চ সুজাতাতি নামেন পতিব্বতা সীলাচারসম্পন্না ৰত্তসম্পন্না। নিচ্চকালম্পিস্সা পতিৰত্তং সস্সুৰত্তং সসুরৰত্তঞ্চ কতমেৰ হোতি, সা বোধিসত্তস্স পিযা অহোসি মনাপা। ইতি উভোপি <a name="P2.0122"></a> তে সম্মোদমানা একচিত্তা সমগ্গৰাসং ৰসিংসু।</p>
<p class="bodytext">অথেকদিৰসং সুজাতা ‘‘মাতাপিতরো দট্ঠুকামাম্হী’’তি বোধিসত্তস্স আরোচেসি। ‘‘সাধু, ভদ্দে, মগ্গপাথেয্যং পহোনকং পটিযাদেহী’’তি খজ্জৰিকতিং পচাপেত্বা খজ্জকাদীনি যানকে ঠপেত্বা যানকং পাজেন্তো যানকস্স পুরতো অহোসি, ইতরা পচ্ছতো। তে নগরসমীপং গন্ত্বা যানকং মোচেত্বা ন্হত্বা ভুঞ্জিংসু। পুন বোধিসত্তো যানকং যোজেত্বা পুরতো নিসীদি, সুজাতা ৰত্থানি পরিৰত্তেত্বা অলঙ্করিত্বা পচ্ছতো নিসীদি। যানকস্স অন্তোনগরং পৰিট্ঠকালে বারাণসিরাজা হত্থিক্খন্ধৰরগতো নগরং পদক্খিণং করোন্তো তং পদেসং অগমাসি। সুজাতা ওতরিত্বা <a name="V2.0101"></a> যানকস্স পচ্ছতো পদসা পাযাসি। রাজা তং দিস্বা তস্সা রূপসম্পত্তিযা আকড্ঢিযমানলোচনো পটিবদ্ধচিত্তো হুত্বা একং অমচ্চং আণাপেসি – ‘‘গচ্ছ ত্বং এতিস্সা সস্সামিকভাৰং ৰা অস্সামিকভাৰং ৰা জানাহী’’তি। সো গন্ত্বা তস্সা সস্সামিকভাৰং ঞত্বা ‘‘সস্সামিকা কির, দেৰ, যানকে নিসিন্নো পুরিসো এতিস্সা সামিকো’’তি আহ।</p>
<p class="bodytext">রাজা পটিবদ্ধচিত্তং ৰিনোদেতুং অসক্কোন্তো কিলেসাতুরো হুত্বা ‘‘একেন নং উপাযেন মারাপেত্বা ইত্থিং গণ্হিস্সামী’’তি চিন্তেত্বা একং পুরিসং আমন্তেত্বা ‘‘গচ্ছ, ভো, ইমং চূল়ামণিং ৰীথিং গচ্ছন্তো ৰিয হুত্বা এতস্স পুরিসস্স যানকে পক্খিপিত্বা এহী’’তি চূল়ামণিং দত্বা উয্যোজেসি। সো ‘‘সাধূ’’তি তং গহেত্বা গন্ত্বা যানকে ঠপেত্বা ‘‘ঠপিতো মে, দেৰা’’তি আগন্ত্বা আরোচেসি। রাজা ‘‘চূল়ামণি মে নট্ঠো’’তি আহ, মনুস্সা এককোলাহলং অকংসু। রাজা ‘‘সব্বদ্বারানি পিদহিত্বা সঞ্চারং ছিন্দিত্বা চোরং পরিযেসথা’’তি আহ, রাজপুরিসা তথা অকংসু, নগরং একসঙ্খোভং অহোসি। ইতরো পুরিসো মনুস্সে গহেত্বা বোধিসত্তস্স সন্তিকং গন্ত্বা ‘‘ভো, যানকং ঠপেহি, রঞ্ঞো চূল়ামণি <a name="P2.0123"></a> <a name="M2.0112"></a> নট্ঠো, যানকং সোধেস্সামী’’তি যানকং সোধেন্তো অত্তনা ঠপিতমণিং গহেত্বা বোধিসত্তং গহেত্বা ‘‘মণিচোরো’’তি হত্থেহি চ পাদেহি চ পোথেত্বা পচ্ছাবাহং বন্ধিত্বা নেত্বা ‘‘অযং মণিচোরো’’তি রঞ্ঞো দস্সেসি। রাজাপি ‘‘সীসমস্স ছিন্দথা’’তি আণাপেসি।</p>
<p class="bodytext">অথ নং রাজপুরিসা চতুক্কে চতুক্কে কসাহি তাল়েন্তা দক্খিণদ্বারেন নগরা নিক্খমাপেসুং। সুজাতাপি যানকং পহায বাহা পগ্গয্হ পরিদেৰমানা ‘‘সামি, মং নিস্সায ইমং দুক্খং পত্তোসী’’তি পরিদেৰমানা পচ্ছতো পচ্ছতো অগমাসি। রাজপুরিসা ‘‘সীসমস্স ছিন্দিস্সামা’’তি বোধিসত্তং উত্তানং নিপজ্জাপেসুং। তং দিস্বা সুজাতা অত্তনো সীলগুণং আৰজ্জেত্বা ‘‘নত্থি ৰত মঞ্ঞে ইমস্মিং লোকে সীলৰন্তানং ৰিহেঠকে পাপসাহসিকমনুস্সে নিসেধেতুং সমত্থা দেৰতা নামা’’তিআদীনি ৰত্বা পঠমং গাথমাহ –</p>
<p class="hangnum"><a name="para87"></a><span class="paranum">৮৭</span>.</p>
<p class="gatha1"> ‘‘ন সন্তি দেৰা পৰসন্তি নূন, ন হি নূন সন্তি ইধ লোকপালা।</p>
<p class="gathalast">সহসা করোন্তানমসঞ্ঞতানং, ন হি নূন সন্তি পটিসেধিতারো’’তি॥</p>
<p class="bodytext">তত্থ <span class="bld">ন সন্তি, দেৰা</span>তি ইমস্মিং লোকে সীলৰন্তানং ওলোকনকা পাপানঞ্চ নিসেধকা ন সন্তি নূন দেৰা। <span class="bld">পৰসন্তি নূনা</span>তি এৰরূপেসু ৰা কিচ্চেসু উপ্পন্নেসু নূন পৰসন্তি পৰাসং গচ্ছন্তি। <span class="bld">ইধ, লোকপালা</span>তি ইমস্মিং লোকে লোকপালসম্মতা সমণব্রাহ্মণাপি সীলৰন্তানং <a name="V2.0102"></a> অনুগ্গাহকা ন হি নূন সন্তি। <span class="bld">সহসা করোন্তানমসঞ্ঞতান</span>ন্তি সহসা অৰীমংসিত্বা সাহসিকং দারুণং কম্মং করোন্তানং দুস্সীলানং। <span class="bld">পটিসেধিতারো</span>তি এৰরূপং কম্মং মা করিত্থ, ন লব্ভা এতং কাতুন্তি পটিসেধেন্তা নত্থীতি অত্থো।</p>
<p class="bodytext">এৰং তায সীলসম্পন্নায পরিদেৰমানায সক্কস্স দেৰরঞ্ঞো নিসিন্নাসনং উণ্হাকারং দস্সেসি, সক্কো ‘‘কো নু খো মং <a name="P2.0124"></a> সক্কত্ততো চাৰেতুকামো’’তি আৰজ্জেন্তো ইমং কারণং ঞত্বা ‘‘বারাণসিরাজা অতিফরুসকম্মং করোতি, সীলসম্পন্নং সুজাতং কিলমেতি, গন্তুং দানি মে ৰট্টতী’’তি দেৰলোকা ওরুয্হ অত্তনো আনুভাৰেন হত্থিপিট্ঠে <a name="M2.0113"></a> নিসিন্নং তং পাপরাজানং হত্থিক্খন্ধতো ওতারেত্বা ধম্মগণ্ডিকায উত্তানং নিপজ্জাপেত্বা বোধিসত্তং উক্খিপিত্বা সব্বালঙ্কারেহি অলঙ্করিত্বা রাজৰেসং গাহাপেত্বা হত্থিক্খন্ধে নিসীদাপেসি। রাজপুরিসা ফরসুং উক্খিপিত্বা সীসং ছিন্দন্তা রঞ্ঞো সীসং ছিন্দিংসু, ছিন্নকালেযেৰ চস্স রঞ্ঞো সীসভাৰং জানিংসু। সক্কো দেৰরাজা দিস্সমানকসরীরেনেৰ বোধিসত্তস্স সন্তিকং গন্ত্বা বোধিসত্তস্স রাজাভিসেকং কত্বা সুজাতায চ অগ্গমহেসিট্ঠানং দাপেসি। অমচ্চা চেৰ ব্রাহ্মণগহপতিকাদযো চ সক্কং দেৰরাজানং দিস্বা ‘‘অধম্মিকরাজা মারিতো, ইদানি অম্হেহি সক্কদত্তিকো ধম্মিকরাজা লদ্ধো’’তি সোমনস্সপ্পত্তা অহেসুং।</p>
<p class="bodytext">সক্কোপি আকাসে ঠত্বা ‘‘অযং ৰো সক্কদত্তিকো রাজা, ইতো পট্ঠায ধম্মেন রজ্জং কারেস্সতি। সচে হি রাজা অধম্মিকো হোতি, দেৰো অকালে ৰস্সতি, কালে ন ৰস্সতি, ছাতভযং রোগভযং সত্থভযন্তি ইমানি তীণি ভযানি উপগতানেৰ হোন্তী’’তি ওৰদন্তো দুতিযং গাথমাহ –</p>
<p class="hangnum"><a name="para88"></a><span class="paranum">৮৮</span>.</p>
<p class="gatha1"> ‘‘অকালে ৰস্সতী তস্স, কালে তস্স ন ৰস্সতি।</p>
<p class="gathalast">সগ্গা চ চৰতি ঠানা, ননু সো তাৰতা হতো’’তি॥</p>
<p class="bodytext">তত্থ <span class="bld">অকালে</span>তি অধম্মিকরঞ্ঞো রজ্জে অযুত্তকালে সস্সানং পক্ককালে ৰা লাযনমদ্দনাদিকালে ৰা দেৰো ৰস্সতি। <span class="bld">কালে</span>তি যুত্তপযুত্তকালে ৰপনকালে তরুণসস্সকালে গব্ভগ্গহণকালে চ ন ৰস্সতি। <span class="bld">সগ্গা চ চৰতি ঠানা</span>তি সগ্গসঙ্খাতা ঠানা দেৰলোকা চৰতীতি অত্থো। অধম্মিকরাজা হি অপ্পটিলাভৰসেন দেৰলোকা চৰতি নাম, সগ্গেপি ৰা রজ্জং কারেন্তো অধম্মিকরাজা ততো চৰতীতিপি অত্থো। <span class="bld">ননু সো তাৰতা হতো</span>তি ননু সো অধম্মিকো রাজা এত্তকেন হতো হোতি। অথ <a name="P2.0125"></a> ৰা একংসৰাচী এত্থ নু-কারো, নেসো একংসেন এত্তাৰতা <a name="V2.0103"></a> হতো, অট্ঠসু পন মহানিরযেসু সোল়সসু চ উস্সদনিরযেসু দীঘরত্তং সো হঞ্ঞিস্সতীতি অযমেত্থ অত্থো।</p>
<p class="bodytext">এৰং <a name="M2.0114"></a> সক্কো মহাজনস্স ওৰাদং দত্বা অত্তনো দেৰট্ঠানমেৰ অগমাসি। বোধিসত্তোপি ধম্মেন রজ্জং কারেত্বা সগ্গপুরং পূরেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – ‘‘তদা অধম্মিকরাজা দেৰদত্তো অহোসি, সক্কো অনুরুদ্ধো, সুজাতা রাহুলমাতা, সক্কদত্তিযরাজা পন অহমেৰ অহোসি’’ন্তি।</p>
<p class="centered">মণিচোরজাতকৰণ্ণনা চতুত্থা।</p>
<p class="hangnum">  </p>
<p class="subhead"> ১৯৫] ৫. পব্বতূপত্থরজাতকৰণ্ণনা</p>
<p class="bodytext"><span class="bld">পব্বতূপত্থরে রম্মে</span>তি ইদং সত্থা জেতৰনে ৰিহরন্তো কোসলরাজানং আরব্ভ কথেসি। কোসলরঞ্ঞো কির একো অমচ্চো অন্তেপুরে পদুস্সি। রাজাপি পরিৰীমংসমানো তং তথতো ঞত্বা ‘‘সত্থু আরোচেস্সামী’’তি জেতৰনং গন্ত্বা সত্থারং ৰন্দিত্বা ‘‘ভন্তে, অম্হাকং অন্তেপুরে একো অমচ্চো পদুস্সি, তস্স কিং কাতুং ৰট্টতী’’তি পুচ্ছি। অথ নং সত্থা ‘‘উপকারকো তে, মহারাজ, সো চ অমচ্চো সা চ ইত্থী পিযা’’তি পুচ্ছিত্বা ‘‘আম, ভন্তে, অতিৰিয উপকারকো সকলং রাজকুলং সন্ধারেতি, সাপি মে ইত্থী পিযা’’তি ৰুত্তে ‘‘মহারাজ, ‘অত্তনো উপকারকেসু সেৰকেসু পিযাসু চ ইত্থীসু দুব্ভিতুং ন সক্কা’তি পুব্বেপি রাজানো পণ্ডিতানং কথং সুত্বা মজ্ঝত্তাৰ অহেসু’’ন্তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অমচ্চকুলে নিব্বত্তিত্বা ৰযপ্পত্তো তস্স অত্থধম্মানুসাসকো অহোসি। অথস্স রঞ্ঞো একো অমচ্চো অন্তেপুরে পদুস্সি। রাজা নং তথতো ঞত্বা ‘‘অমচ্চোপি মে বহূপকারো, অযং ইত্থীপি মে পিযা, দ্বেপি ইমে নাসেতুং ন সক্কা <a name="P2.0126"></a>, পণ্ডিতামচ্চং পঞ্হং পুচ্ছিত্বা সচে সহিতব্বং ভৰিস্সতি, সহিস্সামি, নো চে, ন সহিস্সামী’’তি বোধিসত্তং পক্কোসাপেত্বা আসনং দত্বা ‘‘পণ্ডিত, পঞ্হং পুচ্ছিস্সামী’’তি ৰত্বা ‘‘পুচ্ছথ, মহারাজ, ৰিস্সজ্জেস্সামী’’তি ৰুত্তে পঞ্হং পুচ্ছন্তো পঠমং গাথমাহ –</p>
<p class="hangnum"><a name="para89"></a><span class="paranum">৮৯</span>.</p>
<p class="gatha1"> ‘‘পব্বতূপত্থরে <a name="V2.0104"></a> <a name="M2.0115"></a> রম্মে, জাতা পোক্খরণী সিৰা।</p>
<p class="gathalast">তং সিঙ্গালো অপাপাযি, জানং সীহেন রক্খিত’’ন্তি॥</p>
<p class="bodytext">তত্থ <span class="bld">পব্বতূপত্থরে রম্মে</span>তি হিমৰন্তপব্বতপাদে পত্থরিত্বা ঠিতে অঙ্গণট্ঠানেতি অত্থো। <span class="bld">জাতা পোক্খরণী সিৰা</span>তি সিৰা সীতলা মধুরোদকা পোক্খরণী নিব্বত্তা, অপিচ খো পোক্খরসঞ্ছন্না নদীপি পোক্খরণীযেৰ। <span class="bld">অপাপাযী</span>তি <span class="bld">অপ</span>-ইতি উপসগ্গো, অপাযীতি অত্থো। <span class="bld">জানং সীহেন রক্খিত</span>ন্তি সা পোক্খরণী সীহপরিভোগা সীহেন রক্খিতা, সোপি নং সিঙ্গালো ‘‘সীহেন রক্খিতা অয’’ন্তি জানন্তোৰ অপাযি। তং কিং মঞ্ঞতি, বালো সিঙ্গালো সীহস্স অভাযিত্বা পিৰেয্য এৰরূপং পোক্খরণিন্তি অযমেত্থাধিপ্পাযো।</p>
<p class="bodytext">বোধিসত্তো ‘‘অদ্ধা এতস্স অন্তেপুরে একো অমচ্চো পদুট্ঠো ভৰিস্সতী’’তি ঞত্বা দুতিযং গাথমাহ –</p>
<p class="hangnum"><a name="para90"></a><span class="paranum">৯০</span>.</p>
<p class="gatha1"> ‘‘পিৰন্তি চে মহারাজ, সাপদানি মহানদিং।</p>
<p class="gathalast">ন তেন অনদী হোতি, খমস্সু যদি তে পিযা’’তি॥</p>
<p class="bodytext">তত্থ <span class="bld">সাপদানী</span>তি ন কেৰলং সিঙ্গালোৰ, অৰসেসানি সুনখপসদবিল়ারমিগাদীনি সব্বসাপদানি তং পোক্খরসঞ্ছন্নত্তা ‘‘পোক্খরণী’’তি লদ্ধনামং নদিং পিৰন্তি চে। <span class="bld">ন তেন অনদী হোতী</span>তি নদিযঞ্হি দ্বিপদচতুপ্পদাপি অহিমচ্ছাপি সব্বে পিপাসিতা পানীযং পিৰন্তি, ন সা তেন কারণেন অনদী নাম হোতি, নাপি উচ্ছিট্ঠনদী। কস্মা? সব্বেসং সাধারণত্তা। যথা নদী যেন কেনচি পীতা ন দুস্সতি, এৰং ইত্থীপি কিলেসৰসেন সামিকং অতিক্কমিত্বা অঞ্ঞেন সদ্ধিং সংৰাসং গতা নেৰ অনিত্থী হোতি। কস্মা? সব্বেসং সাধারণভাৰেন। নাপি উচ্ছিট্ঠিত্থী। কস্মা? ওদকন্তিকতায সুদ্ধভাৰেন। <span class="bld">খমস্সু যদি তে পিযা</span>তি যদি পন তে সা ইত্থী পিযা, সো চ অমচ্চো বহূপকারো, তেসং উভিন্নম্পি খমস্সু মজ্ঝত্তভাৰেন তিট্ঠাহীতি।</p>
<p class="bodytext">এৰং <a name="P2.0127"></a> মহাসত্তো রঞ্ঞো ওৰাদং অদাসি। রাজা তস্স ওৰাদে ঠত্বা ‘‘পুন এৰরূপং পাপকম্মং মা করিত্থা’’তি ৰত্বা উভিন্নম্পি খমি। ততো পট্ঠায <a name="M2.0116"></a> তে ওরমিংসু। রাজাপি দানাদীনি পুঞ্ঞানি কত্বা জীৰিতপরিযোসানে সগ্গপুরং পূরেসি। কোসলরাজাপি ইমং ধম্মদেসনং সুত্বা তেসং উভিন্নম্পি খমিত্বা মজ্ঝত্তো অহোসি।</p>
<p class="bodytext">সত্থা <a name="V2.0105"></a> ইমং ধম্মদেসনং আহরিত্বা জাতকং সমোধানেসি – ‘‘তদা রাজা আনন্দো অহোসি, পণ্ডিতামচ্চো পন অহমেৰ অহোসি’’ন্তি।</p>
<p class="centered">পব্বতূপত্থরজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ১৯৬] ৬. ৰলাহকস্সজাতকৰণ্ণনা</p>
<p class="bodytext"><span class="bld">যে ন কাহন্তি ওৰাদ</span>ন্তি ইদং সত্থা জেতৰনে ৰিহরন্তো একং উক্কণ্ঠিতভিক্খুং আরব্ভ কথেসি। সো হি ভিক্খু সত্থারা ‘‘সচ্চং কির ত্বং, ভিক্খু, উক্কণ্ঠিতোসী’’তি পুট্ঠো ‘‘সচ্চ’’ন্তি ৰত্বা ‘‘কিং কারণা’’তি ৰুত্তে ‘‘একং অলঙ্কতং মাতুগামং দিস্বা কিলেসৰসেনা’’তি আহ। অথ নং সত্থা ‘‘ইত্থিযো নামেতা ভিক্খু অত্তনো রূপসদ্দগন্ধরসফোট্ঠব্বেহি চেৰ ইত্থিকুত্তৰিলাসেহি চ পুরিসে পলোভেত্বা অত্তনো ৰসে কত্বা ৰসং উপগতভাৰং ঞত্বা সীলৰিনাসঞ্চেৰ ধনৰিনাসঞ্চ পাপনট্ঠেন ‘যক্খিনিযো’তি ৰুচ্চন্তি। পুব্বেপি হি যক্খিনিযো ইত্থিকুত্তেন একং পুরিসসত্থং উপসঙ্কমিত্বা ৰাণিজে পলোভেত্বা অত্তনো ৰসে কত্বা পুন অঞ্ঞে পুরিসে দিস্বা তে সব্বেপি জীৰিতক্খযং পাপেত্বা উভোহি হনুকপস্সেহি লোহিতেন পগ্ঘরন্তেন মুখং পূরাপেত্বা খাদিংসূ’’তি ৰত্বা অতীতং আহরি।</p>
<p class="bodytext">অতীতে তম্বপণ্ণিদীপে সিরীসৰত্থু নাম যক্খনগরং অহোসি, তত্থ যক্খিনিযো ৰসিংসু। তা ভিন্ননাৰানং ৰাণিজানং আগতকালে অলঙ্কতপটিযত্তা খাদনীযভোজনীযং গাহাপেত্বা দাসিগণপরিৰুতা দারকে অঙ্কেনাদায ৰাণিজে উপসঙ্কমন্তি। তেসং <a name="P2.0128"></a> ‘‘মনুস্সাৰাসং আগতম্হা’’তি সঞ্জাননত্থং তত্থ তত্থ কসিগোরক্খাদীনি করোন্তে মনুস্সে গোগণে সুনখেতি এৰমাদীনি দস্সেন্তি, ৰাণিজানং সন্তিকং গন্ত্বা ‘‘ইমং যাগুং পিৰথ, ভত্তং ভুঞ্জথ, খাদনীযং খাদথা’’তি ৰদন্তি। ৰাণিজা অজানন্তা তাহি দিন্নং পরিভুঞ্জন্তি। অথ তেসং খাদিত্বা ভুঞ্জিত্বা পিৰিত্বা ৰিস্সমিতকালে <a name="M2.0117"></a> পটিসন্থারং করোন্তি, ‘‘তুম্হে কত্থ ৰাসিকা, কুতো আগতা, কহং গচ্ছিস্সথ, কেন কম্মেন ইধাগতত্থা’’তি পুচ্ছন্তি। ‘‘ভিন্ননাৰা হুত্বা ইধাগতম্হা’’তি ৰুত্তে ‘‘সাধু, অয্যা, অম্হাকম্পি সামিকানং নাৰং অভিরুহিত্বা গতানং তীণি সংৰচ্ছরানি অতিক্কন্তানি, তে মতা ভৰিস্সন্তি; তুম্হেপি ৰাণিজাযেৰ, মযং তুম্হাকং পাদপরিচারিকা ভৰিস্সামা’’তি ৰত্বা তে ৰাণিজে ইত্থিকুত্তহাৰভাৰৰিলাসেহি পলোভেত্বা যক্খনগরং নেত্বা সচে পঠমগহিতা মনুস্সা অত্থি, তে দেৰসঙ্খলিকায বন্ধিত্বা কারণঘরে পক্খিপন্তি <a name="V2.0106"></a>, অত্তনো ৰসনট্ঠানে ভিন্ননাৰে মনুস্সে অলভন্তিযো পন পরতো কল্যাণিং ওরতো নাগদীপন্তি এৰং সমুদ্দতীরং অনুসঞ্চরন্তি। অযং তাসং ধম্মতা।</p>
<p class="bodytext">অথেকদিৰসং পঞ্চসতা ভিন্ননাৰা ৰাণিজা তাসং নগরসমীপে উত্তরিংসু। তা তেসং সন্তিকং গন্ত্বা পলোভেত্বা যক্খনগরং নেত্বা পঠমং গহিতে মনুস্সে দেৰসঙ্খলিকায বন্ধিত্বা কারণঘরে পক্খিপিত্বা জেট্ঠযক্খিনী জেট্ঠকৰাণিজং, সেসা সেসেতি তা পঞ্চসতা যক্খিনিযো তে পঞ্চসতে ৰাণিজে অত্তনো সামিকে অকংসু। অথ সা জেট্ঠযক্খিনী রত্তিভাগে ৰাণিজে নিদ্দং উপগতে উট্ঠায গন্ত্বা কারণঘরে মনুস্সে মারেত্বা মংসং খাদিত্বা আগচ্ছতি, সেসাপি তথেৰ করোন্তি। জেট্ঠযক্খিনিযা মনুস্সমংসং খাদিত্বা আগতকালে সরীরং সীতলং হোতি। জেট্ঠৰাণিজো পরিগ্গণ্হন্তো তস্সা যক্খিনিভাৰং ঞত্বা ‘‘ইমা পঞ্চসতা যক্খিনিযো <a name="P2.0129"></a> ভৰিস্সন্তি, অম্হেহি পলাযিতুং ৰট্টতী’’তি পুনদিৰসে পাতোৰ মুখধোৰনত্থায গন্ত্বা সেসৰাণিজানং আরোচেসি – ‘‘ইমা যক্খিনিযো, ন মনুস্সিত্থিযো, অঞ্ঞেসং ভিন্ননাৰানং আগতকালে তে সামিকে কত্বা অম্হেপি খাদিস্সন্তি, এথ ইতো পলাযিস্সামা’’তি তেসু পঞ্চসতেসু অড্ঢতেয্যসতা ‘‘ন মযং এতা ৰিজহিতুং সক্খিস্সাম, তুম্হে গচ্ছথ, মযং ন পলাযিস্সামা’’তি আহংসু। জেট্ঠৰাণিজো অত্তনো ৰচনকারে অড্ঢতেয্যসতে গহেত্বা তাসং ভীতো পলাযি।</p>
<p class="bodytext">তস্মিং পন কালে বোধিসত্তো ৰলাহকস্সযোনিযং নিব্বত্তি, সব্বসেতো কাল়সীসো মুঞ্জকেসো ইদ্ধিমা ৰেহাসঙ্গমো অহোসি। সো <a name="M2.0118"></a> হিমৰন্ততো আকাসে উপ্পতিত্বা তম্বপণ্ণিদীপং গন্ত্বা তত্থ তম্বপণ্ণিসরে পল্ললে সযংজাতসালিং খাদিত্বা গচ্ছতি। এৰং গচ্ছন্তো চ ‘‘জনপদং গন্তুকামা অত্থী’’তি তিক্খত্তুং করুণাপরিভাৰিতং মানুসিং ৰাচং ভাসতি। তে বোধিসত্তস্স ৰচনং সুত্বা উপসঙ্কমিত্বা অঞ্জলিং পগ্গয্হ ‘‘সামি, মযং জনপদং গমিস্সামা’’তি আহংসু। তেন হি ময্হং পিট্ঠিং অভিরুহথাতি। অপ্পেকচ্চে অভিরুহিংসু, তেসু একচ্চে ৰালধিং গণ্হিংসু, একচ্চে অঞ্জলিং পগ্গহেত্বা অট্ঠংসুযেৰ। বোধিসত্তো অন্তমসো অঞ্জলিং পগ্গহেত্বা ঠিতে সব্বেপি তে অড্ঢতেয্যসতে ৰাণিজে অত্তনো আনুভাৰেন জনপদং নেত্বা সকসকট্ঠানেসু পতিট্ঠপেত্বা অত্তনো ৰসনট্ঠানং আগমাসি। তাপি খো যক্খিনিযো অঞ্ঞেসং আগতকালে তত্থ ওহীনকে অড্ঢতেয্যসতে মনুস্সে ৰধিত্বা খাদিংসু।</p>
<p class="bodytext">সত্থা ভিক্খূ আমন্তেত্বা ‘‘ভিক্খৰে, যথা তে যক্খিনীনং ৰসং গতা ৰাণিজা জীৰিতক্খযং পত্তা, ৰলাহকস্সরাজস্স ৰচনকরা ৰাণিজা সকসকট্ঠানেসু পতিট্ঠিতা, এৰমেৰ বুদ্ধানং ওৰাদং অকরোন্তা ভিক্খূপি ভিক্খুনিযোপি উপাসকাপি উপাসিকাযোপি চতূসু অপাযেসু <a name="P2.0130"></a> পঞ্চৰিধবন্ধনকম্মকরণট্ঠানাদীসু <a name="V2.0107"></a> মহাদুক্খং পাপুণন্তি। ওৰাদকরা পন তিস্সো কুলসম্পত্তিযো চ ছ কামসগ্গে ৰীসতি ব্রহ্মলোকেতি ইমানি চ ঠানানি পত্বা অমতমহানিব্বানং সচ্ছিকত্বা মহন্তং সুখং অনুভৰন্তী’’তি ৰত্বা অভিসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para91"></a><span class="paranum">৯১</span>.</p>
<p class="gatha1"> ‘‘যে ন কাহন্তি ওৰাদং, নরা বুদ্ধেন দেসিতং।</p>
<p class="gathalast">ব্যসনং তে গমিস্সন্তি, রক্খসীহিৰ ৰাণিজা॥</p>
<p class="hangnum"><a name="para92"></a><span class="paranum">৯২</span>.</p>
<p class="gatha1"> ‘‘যে চ কাহন্তি ওৰাদং, নরা বুদ্ধেন দেসিতং।</p>
<p class="gathalast">সোত্থিং পারং গমিস্সন্তি, ৰলাহেনেৰ ৰাণিজা’’তি॥</p>
<p class="bodytext">তত্থ <span class="bld">যে ন কাহন্তী</span>তি যে ন করিস্সন্তি। <span class="bld">ব্যসনং তে গমিস্সন্তী</span>তি তে মহাৰিনাসং পাপুণিস্সন্তি। <span class="bld">রক্খসীহিৰ ৰাণিজা</span>তি রক্খসীহি পলোভিতৰাণিজা ৰিয। <span class="bld">সোত্থিং পারং গমিস্সন্তী</span>তি অনন্তরাযেন নিব্বানং পাপুণিস্সন্তি। <span class="bld">ৰলাহেনেৰ ৰাণিজা</span>তি ৰলাহেনেৰ ‘‘আগচ্ছথা’’তি <a name="M2.0119"></a> ৰুত্তা তস্স ৰচনকরা ৰাণিজা ৰিয। যথা হি তে সমুদ্দপারং গন্ত্বা সকসকট্ঠানং অগমংসু, এৰং বুদ্ধানং ওৰাদকরা সংসারপারং নিব্বানং গচ্ছন্তীতি অমতমহানিব্বানেন ধম্মদেসনায কূটং গণ্হি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি, অঞ্ঞেপি বহূ সোতাপত্তিফলসকদাগামিফলঅনাগামিফলঅরহত্তফলানি পাপুণিংসু। ‘‘তদা ৰলাহকস্সরাজস্স ৰচনকরা অড্ঢতেয্যসতা ৰাণিজা বুদ্ধপরিসা অহেসুং, ৰলাহকস্সরাজা পন অহমেৰ অহোসি’’ন্তি।</p>
<p class="centered">ৰলাহকস্সজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ১৯৭] ৭. মিত্তামিত্তজাতকৰণ্ণনা</p>
<p class="bodytext"><span class="bld">ন নং উম্হযতে দিস্বা</span>তি ইদং সত্থা জেতৰনে ৰিহরন্তো অঞ্ঞতরং ভিক্খুং আরব্ভ কথেসি। অঞ্ঞতরো ভিক্খু ‘‘মযা গহিতে ময্হং উপজ্ঝাযো ন কুজ্ঝিস্সতী’’তি উপজ্ঝাযেন ঠপিতং ৰিস্সাসেন একং ৰত্থখণ্ডং গহেত্বা উপাহনত্থৰিকং কত্বা পচ্ছা উপজ্ঝাযং আপুচ্ছি। অথ তং উপজ্ঝাযো <a name="V2.0108"></a> ‘‘কিংকারণা গণ্হী’’তি <a name="P2.0131"></a> ৰত্বা ‘‘মযা গহিতে ন কুজ্ঝিস্সতীতি তুম্হাকং ৰিস্সাসেনা’’তি ৰুত্তে ‘‘কো মযা সদ্ধিং তুয্হং ৰিস্সাসো নামা’’তি ৰত্বা কুদ্ধো উট্ঠহিত্বা পহরি। তস্স সা কিরিযা ভিক্খূসু পাকটা জাতা। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, অসুকো কির দহরো উপজ্ঝাযস্স ৰিস্সাসেন ৰত্থখণ্ডং গহেত্বা উপাহনত্থৰিকং অকাসি। অথ নং উপজ্ঝাযো ‘কো মযা সদ্ধিং তুয্হং ৰিস্সাসো নামা’তি ৰত্বা কুদ্ধো উট্ঠহিত্বা পহরী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰেস ভিক্খু অত্তনো সদ্ধিৰিহারিকেন সদ্ধিং অৰিস্সাসিকো, পুব্বেপি অৰিস্সাসিকোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা ৰযপ্পত্তো ইসিপব্বজ্জং পব্বজিত্বা অভিঞ্ঞা <a name="M2.0120"></a> চ সমাপত্তিযো চ নিব্বত্তেত্বা গণসত্থা হুত্বা হিমৰন্তপদেসে ৰাসং কপ্পেসি। তস্মিং ইসিগণে একো তাপসো বোধিসত্তস্স ৰচনং অকত্বা একং মতমাতিকং হত্থিপোতকং পটিজগ্গি। অথ নং সো ৰুদ্ধিপ্পত্তো মারেত্বা অরঞ্ঞং পাৰিসি। তস্স সরীরকিচ্চং কত্বা ইসিগণো বোধিসত্তং পরিৰারেত্বা – ‘‘ভন্তে, কেন নু কো কারণেন মিত্তভাৰো ৰা অমিত্তভাৰো ৰা সক্কা জানিতু’’ন্তি পুচ্ছি। বোধিসত্তো ‘‘ইমিনা চ ইমিনা চ কারণেনা’’তি আচিক্খন্তো ইমা গাথা অৰোচ –</p>
<p class="hangnum"><a name="para93"></a><span class="paranum">৯৩</span>.</p>
<p class="gatha1"> ‘‘ন নং উম্হযতে দিস্বা, ন চ নং পটিনন্দতি।</p>
<p class="gathalast">চক্খূনি চস্স ন দদাতি, পটিলোমঞ্চ ৰত্ততি॥</p>
<p class="hangnum"><a name="para94"></a><span class="paranum">৯৪</span>.</p>
<p class="gatha1"> ‘‘এতে ভৰন্তি আকারা, অমিত্তস্মিং পতিট্ঠিতা।</p>
<p class="gathalast">যেহি অমিত্তং জানেয্য, দিস্বা সুত্বা চ পণ্ডিতো’’তি॥</p>
<p class="bodytext">তত্থ <span class="bld">ন নং উম্হযতে দিস্বা</span>তি যো হি যস্স অমিত্তো হোতি, সো তং পুগ্গলং দিস্বা ন উম্হযতে, হসিতং ন করোতি, পহট্ঠাকারং ন দস্সেতি। <span class="bld">ন</span> <a name="P2.0132"></a> <span class="bld">চ নং পটিনন্দতী</span>তি তস্স ৰচনং সুত্বাপি তং পুগ্গলং ন পটিনন্দতি, সাধু সুভাসিতন্তি ন চানুমোদতি। <span class="bld">চক্খূনি চস্স ন দদাতী</span>তি চক্খুনা চক্খুং আহচ্চ পটিমুখো হুত্বা ন ওলোকেতি, অঞ্ঞতো চক্খূনি হরতি। <span class="bld">পটিলোমঞ্চ ৰত্ততী</span>তি তস্স কাযকম্মম্পি ৰচীকম্মম্পি ন রোচেতি, পটিলোমগাহং গণ্হাতি পচ্চনীকগাহং। <span class="bld">আকারা</span>তি কারণানি। <span class="bld">যেহি অমিত্ত</span>ন্তি যেহি কারণেহি <a name="V2.0109"></a> তানি কারণানি দিস্বা সুত্বা চ পণ্ডিতো পুগ্গলো ‘‘অযং মে অমিত্তো’’তি জানেয্য, ততো ৰিপরীতেহি পন মিত্তভাৰো জানিতব্বোতি।</p>
<p class="bodytext">এৰং বোধিসত্তো মিত্তামিত্তভাৰকারণানি আচিক্খিত্বা ব্রহ্মৰিহারে ভাৰেত্বা ব্রহ্মলোকূপগো অহোসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা হত্থিপোসকতাপসো সদ্ধিৰিহারিকো অহোসি, হত্থী উপজ্ঝাযো, ইসিগণো বুদ্ধপরিসা, গণসত্থা পন অহমেৰ অহোসি’’ন্তি।</p>
<p class="centered">মিত্তামিত্তজাতকৰণ্ণনা সত্তমা।</p>
<p class="hangnum">  </p>
<p class="subhead"> ১৯৮] ৮. রাধজাতকৰণ্ণনা</p>
<p class="bodytext"><span class="bld">পৰাসা</span> <a name="M2.0121"></a> <span class="bld">আগতো তাতা</span>তি ইদং সত্থা জেতৰনে ৰিহরন্তো একং উক্কণ্ঠিতভিক্খুং আরব্ভ কথেসি। সো কির সত্থারা ‘‘সচ্চং কির, ত্বং ভিক্খু, উক্কণ্ঠিতো’’তি পুট্ঠো ‘‘সচ্চং, ভন্তে’’তি ৰত্বা ‘‘কিংকারণা’’তি ৰুত্তে ‘‘একং অলঙ্কতইত্থিং দিস্বা কিলেসৰসেনা’’তি আহ। অথ নং সত্থা ‘‘মাতুগামো নাম ভিক্খু ন সক্কা রক্খিতুং, পুব্বেপি দোৰারিকে ঠপেত্বা রক্খন্তাপি রক্খিতুং ন সক্খিংসু, কিং তে ইত্থিযা, লদ্ধাপি সা রক্খিতুং ন সক্কা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সুৰযোনিযং নিব্বত্তি, ‘‘রাধো’’তিস্স নামং, কনিট্ঠভাতা পনস্স পোট্ঠপাদো নাম। তে উভোপি তরুণকালেযেৰ একো লুদ্দকো গহেত্বা বারাণসিযং অঞ্ঞতরস্স ব্রাহ্মণস্স অদাসি, ব্রাহ্মণো তে পুত্তট্ঠানে ঠপেত্বা পটিজগ্গি। ব্রাহ্মণস্স <a name="P2.0133"></a> পন ব্রাহ্মণী অরক্খিতা দুস্সীলা। সো ৰোহারকরণত্থায গচ্ছন্তো তে সুৰপোতকে আমন্তেত্বা ‘‘তাতা, অহং ৰোহারকরণত্থায গচ্ছামি, কালে ৰা ৰিকালে ৰা তুম্হাকং মাতু করণকম্মং ওলোকেয্যাথ, অঞ্ঞস্স পুরিসস্স গমনভাৰং ৰা অগমনভাৰং ৰা জানেয্যাথা’’তি ব্রাহ্মণিং সুৰপোতকানং পটিচ্ছাপেত্বা অগমাসি। সা তস্স নিক্খন্তকালতো পট্ঠায অনাচারং চরি, রত্তিম্পি দিৰাপি আগচ্ছন্তানঞ্চ গচ্ছন্তানঞ্চ পমাণং নত্থি।</p>
<p class="bodytext">তং দিস্বা পোট্ঠপাদো রাধং পুচ্ছি – ‘‘ব্রাহ্মণো ইমং ব্রাহ্মণিং অম্হাকং নিয্যাদেত্বা গতো, অযঞ্চ <a name="V2.0110"></a> পাপকম্মং করোতি, ৰদামি ন’’ন্তি। রাধো ‘‘মা ৰদাহী’’তি আহ। সো তস্স ৰচনং অগ্গহেত্বা ‘‘অম্ম, কিংকারণা পাপকম্মং করোসী’’তি আহ। সা তং মারেতুকামা হুত্বা ‘‘তাত, ত্বং নাম ময্হং পুত্তো, ইতো পট্ঠায ন করিস্সামি, এহি, তাত, তাৰা’’তি পিযাযমানা ৰিয পক্কোসিত্বা আগতং গহেত্বা ‘‘ত্বং মং ওৰদসি, অত্তনো পমাণং ন জানাসী’’তি গীৰং পরিৰত্তেত্বা মারেত্বা উদ্ধনন্তরেসু পক্খিপি। ব্রাহ্মণো আগন্ত্বা ৰিস্সমিত্বা বোধিসত্তং ‘‘কিং, তাত রাধ, মাতা তে অনাচারং করোতি, ন করোতী’’তি পুচ্ছন্তো পঠমং গাথমাহ –</p>
<p class="hangnum"><a name="para95"></a><span class="paranum">৯৫</span>.</p>
<p class="gatha1"> ‘‘পৰাসা <a name="M2.0122"></a> আগতো তাত, ইদানি নচিরাগতো।</p>
<p class="gathalast">কচ্চিন্নু তাত তে মাতা, ন অঞ্ঞমুপসেৰতী’’তি॥</p>
<p class="bodytext">তস্সত্থো – অহং, তাত রাধ, পৰাসা আগতো, সো চম্হি ইদানেৰ আগতো নচিরাগতো, তেন পৰত্তিং অজানন্তো তং পুচ্ছামি – ‘‘কচ্চি নু তে, তাত, মাতা অঞ্ঞং পুরিসং ন উপসেৰতী’’তি।</p>
<p class="bodytext">রাধো ‘‘তাত, পণ্ডিতা নাম ভূতং ৰা অভূতং ৰা অনিয্যানিকং নাম ন কথেসু’’ন্তি ঞাপেন্তো দুতিযং গাথমাহ –</p>
<p class="hangnum"><a name="para96"></a><span class="paranum">৯৬</span>.</p>
<p class="gatha1"> ‘‘ন <a name="P2.0134"></a> খো পনেতং সুভণং, গিরং সচ্চুপসংহিতং।</p>
<p class="gathalast">সযেথ পোট্ঠপাদোৰ, মুম্মুরে উপকূথিতো’’তি॥</p>
<p class="bodytext">তত্থ <span class="bld">গির</span>ন্তি ৰচনং। তঞ্হি যথা ইদানি গিরা, এৰং তদা ‘‘গির’’ন্তি ৰুচ্চতি, সো সুৰপোতকো লিঙ্গং অনাদিযিত্বা এৰমাহ। অযং পনেত্থ অত্থো – তাত, পণ্ডিতেন নাম সচ্চুপসংহিতং যথাভূতং অত্থযুত্তং সভাৰৰচনম্পি অনিয্যানিকং ন সুভণং। অনিয্যানিকঞ্চ সচ্চং ভণন্তো <span class="bld">সযেথ পোট্ঠপাদোৰ, মুম্মুরে উপকূথিতো,</span> যথা পোট্ঠপাদো কুক্কুল়ে ঝামো সযতি, এৰং সযেয্যাতি। ‘‘উপকূধিতো’’তিপি পাঠো, অযমেৰত্থো।</p>
<p class="bodytext">এৰং বোধিসত্তো ব্রাহ্মণস্স ধম্মং দেসেত্বা ‘‘মযাপি ইমস্মিং ঠানে ৰসিতুং ন সক্কা’’তি ব্রাহ্মণং আপুচ্ছিত্বা অরঞ্ঞমেৰ পাৰিসি।</p>
<p class="bodytext">সত্থা <a name="V2.0111"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি। ‘‘তদা পোট্ঠপাদো আনন্দো অহোসি, রাধো পন অহমেৰ অহোসি’’ন্তি।</p>
<p class="centered">রাধজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ১৯৯] ৯. গহপতিজাতকৰণ্ণনা</p>
<p class="bodytext"><span class="bld">উভযং</span> <a name="M2.0123"></a> <span class="bld">মে ন খমতী</span>তি ইদং সত্থা জেতৰনে ৰিহরন্তো উক্কণ্ঠিতমেৰ ভিক্খুং আরব্ভ কথেসি। কথেন্তো চ ‘‘মাতুগামো নাম অরক্খিতো, পাপকম্মং কত্বা যেন কেনচি উপাযেন সামিকং ৰঞ্চেতিযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে গহপতিকুলে নিব্বত্তিত্বা ৰযপ্পত্তো ঘরাৰাসং গণ্হি। তস্স ভরিযা দুস্সীলা গামভোজকেন সদ্ধিং অনাচারং চরতি। বোধিসত্তো তং ঞত্বা পরিগ্গণ্হন্তো চরতি <a name="P2.0135"></a>। তদা পন অন্তোৰস্সে বীজেসু নীহটেসু ছাতকং অহোসি, সস্সানং গব্ভগহণকালো জাতো। সকলগামৰাসিনো ‘‘ইতো মাসদ্বযেন সস্সানি উদ্ধরিত্বা ৰীহিং দস্সামা’’তি একতো হুত্বা গামভোজকস্স হত্থতো একং জরগোণং গহেত্বা মংসং খাদিংসু।</p>
<p class="bodytext">অথেকদিৰসং গামভাজকো খণং ওলোকেত্বা বোধিসত্তস্স বহিগতৰেলাযং গেহং পাৰিসি। তেসং সুখনিপন্নক্খণেযেৰ বোধিসত্তো গামদ্বারেন পৰিসিত্বা গেহাভিমুখো পাযাসি। সা ইত্থী গামদ্বারাভিমুখী তং দিস্বা ‘‘কো নু খো এসো’’তি উম্মারে ঠত্বা ওলোকেন্তী ‘‘সোযেৰা’’তি ঞত্বা গামভোজকস্স আচিক্খি, গামভোজকো ভীতো পকম্পি। অথ নং সা ‘‘মা ভাযি, অত্থেকো উপাযো, অম্হেহি তৰ হত্থতো গোণমংসং খাদিতং, ত্বং মংসমূলং সোধেন্তো ৰিয হোহি, অহং কোট্ঠং আরুয্হ কোট্ঠদ্বারে ঠত্বা ‘ৰীহি নত্থী’তি ৰক্খামি। ত্বং গেহমজ্ঝে ঠত্বা ‘অম্হাকং ঘরে দারকা ছাতা, মংসমূলং মে দেহী’তি পুনপ্পুনং চোদেয্যাসী’’তি ৰত্বা কোট্ঠং আরুয্হ কোট্ঠদ্বারে নিসীদি। ইতরো গেহমজ্ঝে ঠত্বা ‘‘মংসমূলং দেহী’’তি ৰদতি। সা কোট্ঠদ্বারে নিসিন্না ‘‘কোট্ঠে ৰীহি নত্থি, সস্সে উদ্ধরন্তে দস্সামি গচ্ছাহী’’তি আহ।</p>
<p class="bodytext">বোধিসত্তো গেহং পৰিসিত্বা তেসং কিরিযং দিস্বা ‘‘ইমায পাপায কতউপাযো এস ভৰিস্সতী’’তি <a name="V2.0112"></a> ঞত্বা গামভোজকং আমন্তেত্বা ‘‘সো গামভোজক অম্হে তৰ জরগোণস্স মংসং খাদন্তা ‘ইতো মাসদ্বযেন ৰীহিং দস্সামা’তি খাদিম্হ, ত্বং অড্ঢমাসম্পি অনতিক্কমিত্বা ইদানেৰ <a name="M2.0124"></a> কস্মা আহরাপেসি, ন ত্বং ইমিনা কারণেন আগতো, অঞ্ঞেন কারণেন আগতো ভৰিস্সসি, ময্হং তৰ কিরিযা ন রুচ্চতি, অযম্পি অনাচারা পাপধম্মা কোট্ঠে ৰীহীনং অভাৰং জানাতি, সা দানি কোট্ঠং আরুয্হ ‘ৰীহি নত্থী’তি <a name="P2.0136"></a> ৰদতি, ত্বম্পি ‘দেহী’তি ৰদতি, উভিন্নম্পি ৰো করণং ময্হং ন রুচ্চতী’’তি এতমত্থং পকাসেন্তো ইমা গাথা অৰোচ –</p>
<p class="hangnum"><a name="para97"></a><span class="paranum">৯৭</span>.</p>
<p class="gatha1"> ‘‘উভযং মে ন খমতি, উভযং মে ন রুচ্চতি।</p>
<p class="gathalast">যাচাযং কোট্ঠমোতিণ্ণা, নদস্সং ইতি ভাসতি॥</p>
<p class="hangnum"><a name="para98"></a><span class="paranum">৯৮</span>.</p>
<p class="gatha1"> ‘‘তং তং গামপতি ব্রূমি, কদরে অপ্পস্মি জীৰিতে।</p>
<p class="gatha2">দ্বে মাসে সঙ্গরং কত্বা, মংসং জরগ্গৰং কিসং।</p>
<p class="gathalast">অপ্পত্তকালে চোদেসি, তম্পি ময্হং ন রুচ্চতী’’তি॥</p>
<p class="bodytext">তত্থ <span class="bld">তং তং গামপতি ব্রূমী</span>তি, অম্ভো গামজেট্ঠক, তেন কারণেন তং ৰদামি। <span class="bld">কদরে অপ্পস্মি জীৰিতে</span>তি অম্হাকং জীৰিতং নাম কদরঞ্চেৰ থদ্ধং লূখং কসিরং অপ্পঞ্চ মন্দং পরিত্তং, তস্মিং নো এৰরূপে জীৰিতে ৰত্তমানে। <span class="bld">দ্বে মাসে সঙ্গরং কত্বা, মংসং জরগ্গৰং কিস</span>ন্তি অম্হাকং মংসং গণ্হন্তানং জরগ্গৰং কিসং দুব্বলং জরগোণং দদমানো ত্বং ‘‘দ্বীহি মাসেহি মূলং দাতব্ব’’ন্তি এৰং দ্বে মাসে সঙ্গরং পরিচ্ছেদং কত্বা। <span class="bld">অপ্পত্তকালে চোদেসী</span>তি তস্মিং কালে অসম্পত্তে অন্তরাৰ চোদেসি। <span class="bld">তম্পি ময্হং ন রুচ্চতী</span>তি যা চাযং পাপধম্মা দুস্সীলা অন্তোকোট্ঠে ৰীহীনং নত্থিভাৰং জানমানাৰ অজানন্তী ৰিয হুত্বা কোট্ঠমোতিণ্ণা কোট্ঠদ্বারে ঠত্বা ন দস্সং ইতি ভাসতি, যঞ্চ ত্বং অকালে চোদেসি, তম্পীতি ইদং উভযম্পি মম নেৰ খমতি ন রুচ্চতীতি।</p>
<p class="bodytext">এৰং সো কথেন্তোৰ গামভোজকং চূল়ায গহেত্বা কড্ঢিত্বা গেহমজ্ঝে পাতেত্বা ‘‘গামভোজকোম্হীতি পরস্স রক্খিতগোপিতভণ্ডে অপরজ্ঝসী’’তিআদীহি পরিভাসিত্বা পোথেত্বা দুব্বলং কত্বা গীৰায গহেত্বা গেহা নিক্কড্ঢিত্বা তম্পি দুট্ঠইত্থিং কেসেসু গহেত্বা কোট্ঠা ওতারেত্বা নিপ্পোথেত্বা ‘‘সচে পুন এৰরূপং করোসি, জানিস্সসী’’তি সন্তজ্জেসি। ততো পট্ঠায গামভোজকো তং গেহং ওলোকেতুম্পি ন ৰিসহি, সাপি পাপা পুন মনসাপি অতিচরিতুং নাসক্খি।</p>
<p class="bodytext">সত্থা <a name="P2.0137"></a> <a name="M2.0125"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে <a name="V2.0113"></a> উক্কণ্ঠিতভিক্খু সোতাপত্তিফলে পতিট্ঠহি। ‘‘তদা গামভোজকো দেৰদত্তো, নিগ্গহকারকো গহপতি পন অহমেৰ অহোসি’’ন্তি।</p>
<p class="centered">গহপতিজাতকৰণ্ণনা নৰমা।</p>
<p class="hangnum">  </p>
<p class="subhead"> ২০০] ১০. সাধুসীলজাতকৰণ্ণনা</p>
<p class="bodytext"><span class="bld">সরীরদব্য</span>ন্তি ইদং সত্থা জেতৰনে ৰিহরন্তো অঞ্ঞতরং ব্রাহ্মণং আরব্ভ কথেসি। তস্স কির চতস্সো ধীতরো অহেসুং। তা চত্তারো জনা পত্থেন্তি, তেসু একো অভিরূপো সরীরসম্পন্নো, একো ৰযপ্পত্তো মহল্লকো, একো জাতিসম্পন্নো, একো সীলৰা। ব্রাহ্মণো চিন্তেসি – ‘‘ধীতরো নিৰেসেন্তেন পতিট্ঠাপেন্তেন কস্স নু খো দাতব্বা, কিং রূপসম্পন্নস্স, উদাহু ৰযপ্পত্তস্স, জাতিসম্পন্নসীলৰন্তানং অঞ্ঞতরস্সা’’তি। সো চিন্তেন্তোপি অজানিত্বা ‘‘ইমং কারণং সম্মাসম্বুদ্ধো জানিস্সতি, তং পুচ্ছিত্বা এতেসং অন্তরে অনুচ্ছৰিকস্স দস্সামী’’তি গন্ধমালাদীনি গাহাপেত্বা ৰিহারং গন্ত্বা সত্থারং ৰন্দিত্বা একমন্তং নিসিন্নো আদিতো পট্ঠায তমত্থং আরোচেত্বা ‘‘ভন্তে, ইমেসু চতূসু জনেসু কস্স দাতুং ৰট্টতী’’তি পুচ্ছি। সত্থা ‘‘পুব্বেপি পণ্ডিতা এতং পঞ্হং কথযিংসু, ভৰসঙ্খেপগতত্তা পন সল্লক্খেতুং ন সক্কোসী’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ব্রাহ্মণকুলে নিব্বত্তিত্বা ৰযপ্পত্তো তক্কসিলাযং সিপ্পং উগ্গণ্হিত্বা আগন্ত্বা বারাণসিযং দিসাপামোক্খো আচরিযো অহোসি। অথেকস্স ব্রাহ্মণস্স চতস্সো ধীতরো অহেসুং, তা এৰমেৰ চত্তারো জনা পত্থযিংসু। ব্রাহ্মণো ‘‘কস্স নু খো দাতব্বা’’তি অজানন্তো ‘‘আচরিযং পুচ্ছিত্বা দাতব্বযুত্তকস্স দস্সামী’’তি তস্স সন্তিকং গন্ত্বা তমত্থং পুচ্ছন্তো পঠমং গাথমাহ –</p>
<p class="hangnum"><a name="para99"></a><span class="paranum">৯৯</span>.</p>
<p class="gatha1"> ‘‘সরীরদব্যং <a name="M2.0126"></a> ৰুড্ঢব্যং, সোজচ্চং সাধুসীলিযং।</p>
<p class="gathalast">ব্রাহ্মণং তেৰ পুচ্ছাম, কন্নু তেসং ৰনিম্হসে’’তি॥</p>
<p class="bodytext">তত্থ <a name="P2.0138"></a> <span class="bld">‘‘সরীরদব্য’’</span>ন্তিআদীহি তেসং চতুন্নং ৰিজ্জমানে গুণে পকাসেতি। অযঞ্হেত্থ অধিপ্পাযো – ধীতরো মে চত্তারো জনা পত্থেন্তি, তেসু একস্স সরীরদব্যমত্থি, সরীরসম্পদা অভিরূপভাৰো সংৰিজ্জতি। একস্স ৰুড্ঢব্যং ৰুড্ঢিভাৰো মহল্লকতা অত্থি। একস্স সোজচ্চং সুজাতিতা জাতিসম্পদা অত্থি। ‘‘সুজচ্চ’’ন্তিপি পাঠো। একস্স সাধুসীলিযং সুন্দরসীলভাৰো <a name="V2.0114"></a> সীলসম্পদা অত্থি। <span class="bld">ব্রাহ্মণং তেৰ পুচ্ছামা</span>তি তেসু অসুকস্স নামেতা দাতব্বাতি অজানন্তা মযং ভৰন্তং ব্রাহ্মণঞ্ঞেৰ পুচ্ছাম। <span class="bld">কন্নু তেসং ৰনিম্হসে</span>তি তেসং চতুন্নং জনানং কং ৰনিম্হসে, কং ইচ্ছাম, কস্স তা কুমারিকা দদামাতি পুচ্ছতি।</p>
<p class="bodytext">তং সুত্বা আচরিযো ‘‘রূপসম্পদাদীসু ৰিজ্জমানাসুপি ৰিপন্নসীলো গারয্হো, তস্মা তং নপ্পমাণং, অম্হাকং সীলৰন্তভাৰো রুচ্চতী’’তি ইমমত্থং পকাসেন্তো দুতিযং গাথমাহ –</p>
<p class="hangnum"><a name="para100"></a><span class="paranum">১০০</span>.</p>
<p class="gatha1"> ‘‘অত্থো অত্থি সরীরস্মিং, ৰুড্ঢব্যস্স নমো করে।</p>
<p class="gathalast">অত্থো অত্থি সুজাতস্মিং, সীলং অস্মাক রুচ্চতী’’তি॥</p>
<p class="bodytext">তত্থ <span class="bld">অত্থো অত্থি সরীরস্মি</span>ন্তি রূপসম্পন্নে সরীরেপি অত্থো ৰিসেসো ৰুদ্ধি অত্থিযেৰ, ‘‘নত্থী’’তি ন ৰদামি। <span class="bld">ৰুড্ঢব্যস্স নমো করে</span>তি ৰুড্ঢভাৰস্স পন নমক্কারমেৰ করোমি। ৰুড্ঢভাৰো হি ৰন্দনমাননং লভতি। <span class="bld">অত্থো অত্থি সুজাতস্মি</span>ন্তি সুজাতেপি পুরিসে ৰুড্ঢি অত্থি, জাতিসম্পত্তিপি ইচ্ছিতব্বাযেৰ। <span class="bld">সীলং অস্মাক রুচ্চতী</span>তি অম্হাকং পন সীলমেৰ রুচ্চতি। সীলৰা হি আচারসম্পন্নো সরীরদব্যৰিরহিতোপি পুজ্জো পাসংসোতি। ব্রাহ্মণো তস্স ৰচনং সুত্বা সীলৰন্তস্সেৰ ধীতরো অদাসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – সচ্চপরিযোসানে ব্রাহ্মণো সোতাপত্তিফলে পতিট্ঠহি। ‘‘তদা ব্রাহ্মণো অযমেৰ ব্রাহ্মণো অহোসি, দিসাপামোক্খো আচরিযো পন অহমেৰ অহোসি’’ন্তি।</p>
<p class="centered">সাধুসীলজাতকৰণ্ণনা দসমা।</p>
<p class="centered">রুহকৰগ্গো পঞ্চমো।</p>
<p class="bodytext">তস্সুদ্দানং –</p>
<p class="gatha1">রুহকং <a name="M2.0127"></a> সিরিকাল়কং, পদুমং মণিচোরকং।</p>
<p class="gatha2">পব্বতূপত্থরৰলাহং, মিত্তামিত্তঞ্চ রাধঞ্চ।</p>
<p class="gathalast">গহপতি সাধুসীলং॥</p>
<p class="title">৬. নতংদল়্হৰগ্গো</p>
<p class="hangnum">  </p>
<p class="subhead"> ২০১] ১. বন্ধনাগারজাতকৰণ্ণনা</p>
<p class="bodytext"><span class="bld">ন</span> <a name="V2.0115"></a> <a name="P2.0139"></a> <span class="bld">তং দল়্হং বন্ধনমাহু ধীরা</span>তি ইদং সত্থা জেতৰনে ৰিহরন্তো বন্ধনাগারং আরব্ভ কথেসি। তস্মিং কির কালে বহূ সন্ধিচ্ছেদকপন্থঘাতকচোরে আনেত্বা কোসলরঞ্ঞো দস্সেসুং। তে রাজা অদ্দুবন্ধনরজ্জুবন্ধনসঙ্খলিকবন্ধনেহি বন্ধাপেসি। তিংসমত্তা জানপদা ভিক্খূ সত্থারং দট্ঠুকামা আগন্ত্বা দিস্বা ৰন্দিত্বা পুনদিৰসে পিণ্ডায চরন্তা বন্ধনাগারং গন্ত্বা তে চোরে দিস্বা পিণ্ডপাতপটিক্কন্তা সাযন্হসমযে তথাগতং উপসঙ্কমিত্বা ‘‘ভন্তে, অজ্জ অম্হেহি পিণ্ডায চরন্তেহি বন্ধনাগারে বহূ চোরা অদ্দুবন্ধনাদীহি বদ্ধা মহাদুক্খং অনুভৰন্তা দিট্ঠা, তে তানি বন্ধনানি ছিন্দিত্বা পলাযিতুং ন সক্কোন্তি, অত্থি নু খো তেহি বন্ধনেহি থিরতরং নাম অঞ্ঞং বন্ধন’’ন্তি পুচ্ছিংসু। সত্থা ‘‘ভিক্খৰে, কিং বন্ধনানি নামেতানি, যং পনেতং ধনধঞ্ঞপুত্তদারাদীসু তণ্হাসঙ্খাতং কিলেসবন্ধনং, এতং এতেহি বন্ধনেহি সতগুণেন সহস্সগুণেন থিরতরং, এৰং মহন্তম্পি পনেতং দুচ্ছিন্দনিযং বন্ধনং পোরাণকপণ্ডিতা ছিন্দিত্বা হিমৰন্তং পৰিসিত্বা পব্বজিংসূ’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং দুগ্গতগহপতিকুলে নিব্বত্তি, তস্স ৰযপ্পত্তস্স পিতা কালমকাসি। সো ভতিং কত্বা মাতরং পোসেসি, অথস্স মাতা অনিচ্ছমানস্সেৰ একং কুলধীতরং গেহে কত্বা অপরভাগে কালমকাসি। ভরিযাযপিস্স কুচ্ছিযং গব্ভো পতিট্ঠাসি। সো গব্ভস্স পতিট্ঠিতভাৰং অজানন্তো ‘‘ভদ্দে, ত্বং ভতিং কত্বা জীৰাহি, অহং পব্বজিস্সামী’’তি আহ <a name="M2.0128"></a>। সাপি ‘‘গব্ভো মে পতিট্ঠিতো, মযি <a name="P2.0140"></a> ৰিজাতায দারকং দিস্বা পব্বজিস্সসী’’তি আহ। সো ‘‘সাধূ’’তি সম্পটিচ্ছিত্বা তস্সা ৰিজাতকালে ‘‘ভদ্দে, ত্বং সোত্থিনা ৰিজাতা, ইদানাহং পব্বজিস্সামী’’তি আপুচ্ছি। অথ নং সা ‘‘পুত্তকস্স তাৰ থনপানতো অপগমনকালং আগমেহী’’তি ৰত্বা পুন গব্ভং গণ্হি।</p>
<p class="bodytext">সো চিন্তেসি – ‘‘ইমং সম্পটিচ্ছাপেত্বা গন্তুং ন সক্কা, ইমিস্সা অনাচিক্খিত্বাৰ পলাযিত্বা পব্বজিস্সামী’’তি। সো তস্সা অনাচিক্খিত্বা রত্থিভাগে উট্ঠায পলাযি। অথ নং <a name="V2.0116"></a> নগরগুত্তিকা অগ্গহেসুং। সো ‘‘অহং, সামি, মাতুপোসকো নাম, ৰিস্সজ্জেথ ম’’ন্তি তেহি অত্তানং ৰিস্সজ্জাপেত্বা একস্মিং ঠানে ৰসিত্বা অগ্গদ্বারেনেৰ নিক্খমিত্বা হিমৰন্তং পৰিসিত্বা ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা ঝানকীল়ং কীল়ন্তো ৰিহাসি। সো তত্থ ৰসন্তো ‘‘এৰরূপম্পি নাম মে দুচ্ছিন্দনিযং পুত্তদারবন্ধনং কিলেসবন্ধনং ছিন্দিত’’ন্তি উদানং উদানেন্তো ইমা গাথা অৰোচ –</p>
<p class="hangnum"><a name="para101"></a><span class="paranum">১০১</span>.</p>
<p class="gatha1"> ‘‘ন তং দল়্হং বন্ধনমাহু ধীরা, যদাযসং দারুজপব্বজঞ্চ।</p>
<p class="gathalast">সারত্তরত্তা মণিকুণ্ডলেসু, পুত্তেসু দারেসু চ যা অপেক্খা॥</p>
<p class="hangnum"><a name="para102"></a><span class="paranum">১০২</span>.</p>
<p class="gatha1"> ‘‘এতং দল়্হং বন্ধনমাহু ধীরা, ওহারিনং সীথিলং দুপ্পমুঞ্চং।</p>
<p class="gathalast">এতম্পি ছেত্বান ৰজন্তি ধীরা, অনপেক্খিনো কামসুখং পহাযা’’তি॥</p>
<p class="bodytext">তত্থ <span class="bld">ধীরা</span>তি ধিতিমন্তা, ধিক্কতপাপাতি ধীরা। অথ ৰা ধী ৰুচ্চতি পঞ্ঞা, তায পঞ্ঞায সমন্নাগতাতি ধীরা, বুদ্ধা পচ্চেকবুদ্ধা বুদ্ধসাৰকা <a name="P2.0141"></a> বোধিসত্তা চ ইমে ধীরা নাম। <span class="bld">যদাযস</span>ন্তিআদীসু যং সঙ্খলিকসঙ্খাতং অযসা নিব্বত্তং আযসং, যং অদ্দুবন্ধনসঙ্খাতং দারুজং, যঞ্চ পব্বজতিণেহি ৰা অঞ্ঞেহি ৰা ৰাকাদীহি রজ্জুং কত্বা কতরজ্জুবন্ধনং, তং আযসাদিং ছিন্দিতুং সক্কুণেয্যভাৰেন ধীরা দল়্হং থিরন্তি নাহু ন কথেন্তি। <span class="bld">সারত্তরত্তা</span>তি সারত্তা হুত্বা রত্তা, বলৰরাগরত্তাতি অত্থো। <span class="bld">মণিকুণ্ডলেসূ</span>তি মণীসু চ কুণ্ডলেসু চ, মণিযুত্তেসু ৰা কুণ্ডলেসু।</p>
<p class="bodytext"><span class="bld">এতং</span> <a name="M2.0129"></a> <span class="bld">দল়্হ</span>ন্তি যে মণিকুণ্ডলেসু সারত্তরত্তা, তেসং যো চ সারাগো, যা চ তেসং পুত্তদারেসু অপেক্খা তণ্হা, এতং কিলেসমযং বন্ধনং দল়্হং থিরন্তি ধীরা আহু। <span class="bld">ওহারিন</span>ন্তি আকড্ঢিত্বা চতূসু অপাযেসু পাতনতো অৰহরতি হেট্ঠা হরতীতি ওহারিনং। <span class="bld">সিথিল</span>ন্তি বন্ধনট্ঠানে ছৰিচম্মমংসানি ন ছিন্দতি, লোহিতং ন নীহরতি, বন্ধনভাৰম্পি ন জানাপেতি, থলপথজলপথাদীসু কম্মানি কাতুং দেতীতি সিথিলং। <span class="bld">দুপ্পমুঞ্চ</span>ন্তি তণ্হালোভৰসেন হি একৰারম্পি উপ্পন্নং কিলেসবন্ধনং দট্ঠট্ঠানতো কচ্ছপো ৰিয দুম্মোচযং হোতীতি দুপ্পমুঞ্চং। <span class="bld">এতম্পি ছেত্বানা</span>তি এতং এৰং দল়্হম্পি কিলেসবন্ধনং ঞাণখগ্গেন ছিন্দিত্বা অযদামানি ছিন্দিত্বা মত্তৰরৰারণা ৰিয পঞ্জরে ছিন্দিত্বা সীহপোতকা ৰিয চ ধীরা ৰত্থুকামকিলেসকামে উক্কারভূমিং ৰিয জিগুচ্ছমানা অনপেক্খিনো হুত্বা কামসুখং পহায ৰজন্তি পক্কমন্তি, পক্কমিত্বা চ পন হিমৰন্তং পৰিসিত্বা ইসিপব্বজ্জং পব্বজিত্বা ঝানসুখেন ৰীতিনামেন্তীতি।</p>
<p class="bodytext">এৰং <a name="V2.0117"></a> বোধিসত্তো ইমং উদানং উদানেত্বা অপরিহীনজ্ঝানো ব্রহ্মলোকপরাযণো অহোসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে কেচি সোতাপন্না, কেচি সকদাগামিনো, কেচি অনাগামিনো, কেচি অরহন্তো অহেসুং। ‘‘তদা মাতা মহামাযা অহোসি, পিতা সুদ্ধোদনমহারাজা, ভরিযা রাহুলমাতা, পুত্তো রাহুলো, পুত্তদারং পহায নিক্খমিত্বা পব্বজিতো পুরিসো পন অহমেৰ অহোসি’’ন্তি।</p>
<p class="centered">বন্ধনাগারজাতকৰণ্ণনা পঠমা।</p>
<p class="hangnum">  </p>
<p class="subhead"> ২০২] ২. কেল়িসীলজাতকৰণ্ণনা</p>
<p class="bodytext"><span class="bld">হংসা</span> <a name="P2.0142"></a> <span class="bld">কোঞ্চা মযূরা চা</span>তি ইদং সত্থা জেতৰনে ৰিহরন্তো আযস্মন্তং লকুণ্ডকভদ্দিযং আরব্ভ কথেসি। সো কিরাযস্মা বুদ্ধসাসনে পাকটো অহোসি পঞ্ঞাতো মধুরস্সরো মধুরধম্মকথিকো পটিসম্ভিদাপ্পত্তো মহাখীণাসৰো অসীতিযা মহাথেরানং অন্তরো <a name="M2.0130"></a> পমাণেন ওমকো লকুণ্ডকো সামণেরো ৰিয, খুদ্দকো কীল়নত্থায কতো ৰিয। তস্মিং একদিৰসং তথাগতং ৰন্দিত্বা জেতৰনকোট্ঠকং গতে জনপদা তিংসমত্তা ভিক্খূ ‘‘দসবলং ৰন্দিস্সামা’’তি জেতৰনং পৰিসন্তা ৰিহারকোট্ঠকে থেরং দিস্বা ‘‘সামণেরো এসো’’তি সঞ্ঞায থেরং চীৰরকণ্ণে গণ্হন্তা হত্থে গণ্হন্তা সীসং গণ্হন্তা নাসায পরামসন্তা কণ্ণেসু গহেত্বা চালেত্বা হত্থকুক্কুচ্চং কত্বা পত্তচীৰরং পটিসামেত্বা সত্থারং উপসঙ্কমিত্বা ৰন্দিত্বা নিসীদিত্বা সত্থারা মধুরপটিসন্থারে কতে পুচ্ছিংসু – ‘‘ভন্তে, লকুণ্ডকভদ্দিযত্থেরো কির নামেকো তুম্হাকং সাৰকো মধুরধম্মকথিকো অত্থি, কহং সো ইদানী’’তি। ‘‘কিং পন, ভিক্খৰে, দট্ঠুকামত্থা’’তি? ‘‘আম, ভন্তে’’তি। ‘‘যং, ভিক্খৰে, তুম্হে দ্বারকোট্ঠকে দিস্বা চীৰরকণ্ণাদীসু গণ্হন্তা হত্থকুক্কুচ্চং কত্বা আগতা, এস সো’’তি। ‘‘ভন্তে, এৰরূপো পত্থিতপত্থনো অভিনীহারসম্পন্নো সাৰকো কিংকারণা অপ্পেসক্খো জাতো’’তি? সত্থা ‘‘অত্তনা কতপাপকম্মং নিস্সাযা’’তি ৰত্বা তেহি যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সক্কো দেৰরাজা অহোসি। তদা ব্রহ্মদত্তস্স জিণ্ণং জরাপ্পত্তং হত্থিং ৰা অস্সং ৰা গোণং ৰা দস্সেতুং ন সক্কা, কেল়িসীলো হুত্বা তথারূপং দিস্বাৰ অনুবন্ধাপেতি, জিণ্ণসকটম্পি দিস্বা ভিন্দাপেতি, জিণ্ণমাতুগামে দিস্বা পক্কোসাপেত্বা উদরে পহরাপেত্বা পাতাপেত্বা পুন উট্ঠাপেত্বা ভাযাপেতি <a name="V2.0118"></a>, জিণ্ণপুরিসে দিস্বা লঙ্ঘকে ৰিয ভূমিযং সংপরিৰত্তকাদিকীল়ং কীল়াপেতি, অপস্সন্তো ‘‘অসুকঘরে কির মহল্লকো অত্থী’’তি সুত্বাপি <a name="P2.0143"></a> পক্কোসাপেত্বা কীল়তি। মনুস্সা লজ্জন্তা অত্তনো মাতাপিতরো তিরোরট্ঠানি পেসেন্তি, মাতুপট্ঠানধম্মো পিতুপট্ঠানধম্মো পচ্ছিজ্জি, রাজসেৰকাপি কেল়িসীলাৰ অহেসুং। মতমতা চত্তারো অপাযে পূরেন্তি, দেৰপরিসা পরিহাযতি।</p>
<p class="bodytext">সক্কো অভিনৰে দেৰপুত্তে অপস্সন্তো ‘‘কিং নু খো কারণ’’ন্তি আৰজ্জেন্তো তং কারণং ঞত্বা ‘‘দমেস্সামি ন’’ন্তি মহল্লকৰণ্ণং অভিনিম্মিনিত্বা জিণ্ণযানকে দ্বে তক্কচাটিযো আরোপেত্বা দ্বে জরগোণে <a name="M2.0131"></a> যোজেত্বা একস্মিং ছণদিৰসে অলঙ্কতহত্থিং অভিরুহিত্বা ব্রহ্মদত্তে অলঙ্কতনগরং পদক্খিণং করোন্তে পিলোতিকনিৰত্থো তং যানকং পাজেন্তো রঞ্ঞো অভিমুখো অগমাসি। রাজা জিণ্ণযানকং দিস্বা ‘‘এতং যানকং অপনেথা’’তি ৰদতি। মনুস্সা ‘‘কহং, দেৰ, ন পস্সামা’’তি আহংসু। সক্কো অত্তনো আনুভাৰেন রঞ্ঞোযেৰ দস্সেসি। অথ নং বহুসম্পত্তে তস্মিং তস্স উপরিভাগেন পাজেন্তো রঞ্ঞো মত্থকে একং চাটিং ভিন্দিত্বা নিৰত্তাপেন্তো দুতিযং ভিন্দি। অথস্স সীসতো পট্ঠায ইতো চিতো চ তক্কং পগ্ঘরতি, সো তেন অট্টীযতি হরাযতি জিগুচ্ছতি। অথস্স তং উপদ্দুতভাৰং ঞত্বা সক্কো যানকং অন্তরধাপেত্বা সক্কত্তভাৰং মাপেত্বা ৰজিরহত্থো আকাসে ঠত্বা ‘‘পাপ অধম্মিকরাজ, কিং ত্বং মহল্লকো ন ভৰিস্সসি, তৰ সরীরং জরা ন পহরিস্সতি, কেল়িসীলো হুত্বা ৰুড্ঢে ৰিহেঠনকম্মং করোসি, এককং তং নিস্সায এতং কম্মং কত্বা মতমতা অপাযে পরিপূরেন্তি, মনুস্সা মাতাপিতরো পটিজগ্গিতুং ন লভন্তি। সচে ইমম্হা কম্মা ন ৰিরমিস্সসি, ৰজিরেন তে সীসং পদালেস্সামি, মা ইতো পট্ঠাযেতং কম্মং অকত্থা’’তি সন্তজ্জেত্বা মাতাপিতূনং গুণং কথেত্বা ৰুড্ঢাপচাযিককম্মস্স আনিসংসং পকাসেত্বা ওৰদিত্বা সকট্ঠানমেৰ অগমাসি। রাজা ততো পট্ঠায তথারূপং কম্মং কাতুং চিত্তম্পি ন উপ্পাদেসি।</p>
<p class="bodytext">সত্থা <a name="P2.0144"></a> ইমং অতীতং আহরিত্বা অভিসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para103"></a><span class="paranum">১০৩</span>.</p>
<p class="gatha1"> ‘‘হংসা কোঞ্চা মযূরা চ, হত্থযো পসদা মিগা।</p>
<p class="gathalast">সব্বে সীহস্স ভাযন্তি, নত্থি কাযস্মি তুল্যতা॥</p>
<p class="hangnum"><a name="para104"></a><span class="paranum">১০৪</span>.</p>
<p class="gatha1"> ‘‘এৰমেৰ <a name="V2.0119"></a> মনুস্সেসু, দহরো চেপি পঞ্ঞৰা।</p>
<p class="gathalast">সো হি তত্থ মহা হোতি, নেৰ বালো সরীরৰা’’তি॥</p>
<p class="bodytext">তত্থ <span class="bld">পসদা মিগা</span>তি পসদসঙ্খাতা মিগা, পসদা মিগা চ অৰসেসা মিগা চাতিপি অত্থো। ‘‘পসদমিগা’’তিপি পাঠো, পসদা মিগাতি অত্থো। <span class="bld">নত্থি কাযস্মি তুল্যতা</span>তি সরীরে পমাণং নাম নত্থি। যদি ভৰেয্য, মহাসরীরা হত্থিনো চেৰ পসদমিগা চ সীহং মারেয্যুং, সীহো হংসাদযো <a name="M2.0132"></a> খুদ্দকসরীরেযেৰ মারেয্য, খুদ্দকাযেৰ সীহস্স ভাযেয্যুং, ন মহন্তা। যস্মা পনেতং নত্থি, তস্মা সব্বেপি তে সীহস্স ভাযন্তি। <span class="bld">সরীরৰা</span>তি বালো মহাসরীরোপি মহা নাম ন হোতি, তস্মা লকুণ্ডকভদ্দিযো সরীরেন খুদ্দকোপি মা তং ঞাণেনপি খুদ্দকোতি মঞ্ঞিত্থাতি অত্থো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে তেসু ভিক্খূসু কেচি সোতাপন্না, কেচি সকদাগামিনো, কেচি অনাগামিনো, কেচি অরহন্তো অহেসুং। ‘‘তদা রাজা লকুণ্ডকভদ্দিযো অহোসি, সো তায কেল়িসীলতায পরেসং কেল়িনিস্সযো জাতো, সক্কো পন অহমেৰ অহোসি’’ন্তি।</p>
<p class="centered">কেল়িসীলজাতকৰণ্ণনা দুতিযা।</p>
<p class="hangnum">  </p>
<p class="subhead"> ২০৩] ৩. খন্ধজাতকৰণ্ণনা</p>
<p class="bodytext"><span class="bld">ৰিরূপক্খেহি মে মেত্ত</span>ন্তি ইদং সত্থা জেতৰনে ৰিহরন্তো অঞ্ঞতরং ভিক্খুং আরব্ভ কথেসি। তং কির জন্তাঘরদ্বারে কট্ঠানি ফালেন্তং পূতিরুক্খন্তরা নিক্খমিত্বা একো সপ্পো পাদঙ্গুলিযং ডংসি, সো তত্থেৰ মতো। তস্স মতভাৰো সকলৰিহারে পাকটো অহোসি। ধম্মসভাযং ভিক্খূ কথং সমুট্ঠাপেসুং – ‘‘আৰুসো, অসুকো কির ভিক্খু জন্তাঘরদ্বারে কট্ঠানি ফালেন্তো সপ্পেন দট্ঠো তত্থেৰ মতো’’তি। সত্থা আগন্ত্বা ‘‘কায <a name="P2.0145"></a> নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘সচে সো, ভিক্খৰে, ভিক্খু চত্তারি অহিরাজকুলানি আরব্ভ মেত্তং অভাৰযিস্স, ন নং সপ্পো ডংসেয্য। পোরাণকতাপসাপি অনুপ্পন্নে বুদ্ধে চতূসু অহিরাজকুলেসু মেত্তং ভাৰেত্বা তানি অহিরাজকুলানি নিস্সায উপ্পজ্জনকভযতো মুচ্চিংসূ’’তি ৰত্বা অতীতং আহরি।</p>
<p class="bodytext">অতীতে <a name="V2.0120"></a> <a name="M2.0133"></a> বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা ৰযপ্পত্তো কামে পহায ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা হিমৰন্তপদেসে একস্মিং গঙ্গানিৰত্তনে অস্সমপদং মাপেত্বা ঝানকীল়ং কীল়ন্তো ইসিগণপরিৰুতো ৰিহাসি। তদা গঙ্গাতীরে নানপ্পকারা দীঘজাতিকা ইসীনং পরিপন্থং করোন্তি, যেভুয্যেন ইসযো জীৰিতক্খযং পাপুণন্তি। তাপসা তমত্থং বোধিসত্তস্স আরোচেসুং। বোধিসত্তো সব্বে তাপসে সন্নিপাতাপেত্বা ‘‘সচে তুম্হে চতূসু অহিরাজকুলেসু মেত্তং ভাৰেয্যাথ, ন ৰো সপ্পা ডংসেয্যুং, তস্মা ইতো পট্ঠায চতূসু অহিরাজকুলেসু এৰং মেত্তং ভাৰেথা’’তি ৰত্বা ইমং গাথমাহ –</p>
<p class="hangnum"><a name="para105"></a><span class="paranum">১০৫</span>.</p>
<p class="gatha1"> ‘‘ৰিরূপক্খেহি মে মেত্তং, মেত্তং এরাপথেহি মে।</p>
<p class="gathalast">ছব্যাপুত্তেহি মে মেত্তং, মেত্তং কণ্হাগোতমকেহি চা’’তি॥</p>
<p class="bodytext">তত্থ <span class="bld">ৰিরূপক্খেহি মে মেত্ত</span>ন্তি ৰিরূপক্খনাগরাজকুলেহি সদ্ধিং ময্হং মেত্তং। <span class="bld">এরাপথা</span>দীসুপি এসেৰ নযো। এতানিপি হি এরাপথনাগরাজকুলং ছব্যাপুত্তনাগরাজকুলং কণ্হাগোতমকনাগরাজকুলন্তি নাগরাজকুলানেৰ।</p>
<p class="bodytext">এৰং চত্তারি নাগরাজকুলানি দস্সেত্বা ‘‘সচে তুম্হে এতেসু মেত্তং ভাৰেতুং সক্খিস্সথ, দীঘজাতিকা ৰো ন ডংসিস্সন্তি ন ৰিহেঠেস্সন্তী’’তি ৰত্বা দুতিযং গাথমাহ –</p>
<p class="gatha1">‘‘অপাদকেহি <a name="P2.0146"></a> মে মেত্তং, মেত্তং দ্বিপাদকেহি মে।</p>
<p class="gathalast">চতুপ্পদেহি মে মেত্তং, মেত্তং বহুপ্পদেহি মে’’তি॥</p>
<p class="bodytext">তত্থ পঠমপদেন ওদিস্সকং কত্বা সব্বেসু অপাদকেসু দীঘজাতিকেসু চেৰ মচ্ছেসু চ মেত্তাভাৰনা দস্সিতা, দুতিযপদেন মনুস্সেসু চেৰ পক্খিজাতেসু চ, ততিযপদেন হত্থিঅস্সাদীসু সব্বচতুপ্পদেসু, চতুত্থপদেন ৰিচ্ছিকসতপদিউচ্চালিঙ্গপাণকমক্কটকাদীসু।</p>
<p class="bodytext">এৰং সরূপেন মেত্তাভাৰনং দস্সেত্বা ইদানি আযাচনৰসেন দস্সেন্তো ইমং গাথমাহ –</p>
<p class="gatha1">‘‘মা মং অপাদকো হিংসি, মা মং হিংসি দ্বিপাদকো।</p>
<p class="gathalast">মা মং চতুপ্পদো হিংসি, মা মং হিংসি বহুপ্পদো’’তি॥</p>
<p class="bodytext">তত্থ <a name="V2.0121"></a> <a name="M2.0134"></a> <span class="bld">মা ম</span>ন্তি এতেসু অপাদকাদীসু কোচি একোপি মা মং হিংসতু, মা ৰিহেঠেতূতি এৰং আযাচন্তা মেত্তং ভাৰেথাতি অত্থো।</p>
<p class="bodytext">ইদানি অনোদিস্সকৰসেন মেত্তাভাৰনং দস্সেন্তো ইমং গাথমাহ –</p>
<p class="gatha1">‘‘সব্বে সত্তা সব্বে পাণা, সব্বে ভূতা চ কেৰলা।</p>
<p class="gathalast">সব্বে ভদ্রানি পস্সন্তু, মা কঞ্চি পাপমাগমা’’তি॥</p>
<p class="bodytext">তত্থ তণ্হাদিট্ঠিৰসেন ৰট্টে পঞ্চসু খন্ধেসু আসত্তা ৰিসত্তা লগ্গা লগ্গিতাতি <span class="bld">সত্তা,</span> অস্সাসপস্সাসপৰত্তনসঙ্খাতেন পাণনৰসেন <span class="bld">পাণা,</span> ভূতভাৰিতনিব্বত্তনৰসেন <span class="bld">ভূতা</span>তি এৰং ৰচনমত্তৰিসেসো ৰেদিতব্বো। অৰিসেসেন পন সব্বানিপেতানি পদানি সব্বসত্তসঙ্গাহকানেৰ। <span class="bld">কেৰলা</span>তি সকলা। ইদং সব্বসদ্দস্সেৰ হি পরিযাযৰচনং। <span class="bld">ভদ্রানি পস্সন্তূ</span>তি সব্বেপেতে সত্তা ভদ্রানি সাধূনি কল্যাণানেৰ পস্সন্তু। <span class="bld">মা কঞ্চি পাপমাগমা</span>তি এতেসু কঞ্চি একং সত্তম্পি পাপং লামকং দুক্খং মা আগমা, মা আগচ্ছতু মা পাপুণাতু, সব্বে অৰেরা অব্যাপজ্জা সুখী নিদ্দুক্খা হোন্তূতি।</p>
<p class="bodytext">এৰং <a name="P2.0147"></a> ‘‘সব্বসত্তেসু অনোদিস্সকৰসেন মেত্তং ভাৰেথা’’তি ৰত্বা পুন তিণ্ণং রতনানং গুণে অনুস্সরাপেতুং –</p>
<p class="hangnum"><a name="para106"></a><span class="paranum">১০৬</span>.</p>
<p class="gatha1"> ‘‘অপ্পমাণো বুদ্ধো, অপ্পমাণো ধম্মো।</p>
<p class="gathalast">অপ্পমাণো সঙ্ঘো’’তি আহ॥</p>
<p class="bodytext">তত্থ পমাণকরানং কিলেসানং অভাৰেন গুণানঞ্চ পমাণাভাৰেন বুদ্ধরতনং <span class="bld">অপ্পমাণং। ধম্মো</span>তি নৰৰিধো লোকুত্তরধম্মো। তস্সপি পমাণং কাতুং ন সক্কাতি <span class="bld">অপ্পমাণো</span>। তেন অপ্পমাণেন ধম্মেন সমন্নাগতত্তা <span class="bld">সঙ্ঘোপি অপ্পমাণো</span>।</p>
<p class="bodytext">ইতি বোধিসত্তো ‘‘ইমেসং তিণ্ণং রতনানং গুণে অনুস্সরথা’’তি ৰত্বা তিণ্ণং রতনানং অপ্পমাণগুণতং দস্সেত্বা সপ্পমাণে সত্তে দস্সেতুং –</p>
<p class="gatha1">‘‘পমাণৰন্তানি <a name="V2.0122"></a> <a name="M2.0135"></a> সরীসপানি, অহি ৰিচ্ছিক সতপদী।</p>
<p class="gathalast">উণ্ণনাভি সরবূ মূসিকা’’তি আহ॥</p>
<p class="bodytext">তত্থ <span class="bld">সরীসপানী</span>তি সপ্পদীঘজাতিকানং নামং। তে হি সরন্তা গচ্ছন্তি, সিরেন ৰা সপন্তীতি সরীসপা। <span class="bld">‘‘অহী’’</span>তিআদি তেসং সরূপতো নিদস্সনং। তত্থ <span class="bld">উণ্ণনাভী</span>তি মক্কটকো। তস্স হি নাভিতো উণ্ণাসদিসং সুত্তং নিক্খমতি, তস্মা ‘‘উণ্ণনাভী’’তি ৰুচ্চতি। <span class="bld">সরবূ</span>তি ঘরগোল়িকা।</p>
<p class="bodytext">ইতি বোধিসত্তো ‘‘যস্মা এতেসং অন্তোরাগাদযো পমাণকরা ধম্মা অত্থি, তস্মা তানি সরীসপাদীনি পমাণৰন্তানী’’তি দস্সেত্বা ‘‘অপ্পমাণানং তিণ্ণং রতনানং আনুভাৰেন ইমে পমাণৰন্তা সত্তা রত্তিন্দিৰং পরিত্তকম্মং করোন্তূতি এৰং তিণ্ণং রতনানং গুণে অনুস্সরথা’’তি ৰত্বা ততো উত্তরি কত্তব্বং দস্সেতুং ইমং গাথমাহ –</p>
<p class="gatha1">‘‘কতা মে রক্খা কতা মে পরিত্তা, পটিক্কমন্তু ভূতানি।</p>
<p class="gathalast">সোহং নমো ভগৰতো, নমো সত্তন্নং সম্মাসম্বুদ্ধান’’ন্তি॥</p>
<p class="bodytext">তত্থ <a name="P2.0148"></a> <span class="bld">কতা মে রক্খা</span>তি মযা রতনত্তযগুণে অনুস্সরন্তেন অত্তনো রক্খা গুত্তি কতা। <span class="bld">কতা মে পরিত্তা</span>তি পরিত্তাণম্পি মে অত্তনো কতং। <span class="bld">পটিক্কমন্তু ভূতানী</span>তি মযি অহিতজ্ঝাসযানি ভূতানি পটিক্কমন্তু অপগচ্ছন্তু। <span class="bld">সোহং নমো ভগৰতো</span>তি সো অহং এৰং কতপরিত্তো অতীতস্স পরিনিব্বুতস্স সব্বস্সপি বুদ্ধস্স ভগৰতো নমো করোমি। <span class="bld">নমো সত্তন্নং সম্মাসম্বুদ্ধান</span>ন্তি ৰিসেসেন পন অতীতে পটিপাটিযা পরিনিব্বুতানং সত্তন্নং সম্মাসম্বুদ্ধানং নমো করোমীতি।</p>
<p class="bodytext">এৰং ‘‘নমক্কারং করোন্তাপি সত্ত বুদ্ধে অনুস্সরথা’’তি বোধিসত্তো ইসিগণস্স ইমং পরিত্তং বন্ধিত্বা অদাসি। আদিতো পন পট্ঠায দ্বীহি গাথাহি চতূসু অহিরাজকুলেসু মেত্তায দীপিতত্তা ওদিস্সকানোদিস্সকৰসেন ৰা দ্বিন্নং মেত্তাভাৰনানং দীপিতত্তা ইদং পরিত্তং ইধ ৰুত্তন্তি ৰেদিতব্বং, অঞ্ঞং ৰা কারণং পরিযেসিতব্বং। ততো পট্ঠায ইসিগণো বোধিসত্তস্স ওৰাদে ঠত্বা মেত্তং ভাৰেসি, বুদ্ধগুণে অনুস্সরি। এৰমেতেসু <a name="M2.0136"></a> বুদ্ধগুণে অনুস্সরন্তেসুযেৰ সব্বে দীঘজাতিকা পটিক্কমিংসু। বোধিসত্তোপি ব্রহ্মৰিহারে ভাৰেত্বা ব্রহ্মলোকপরাযণো অহোসি।</p>
<p class="bodytext">সত্থা <a name="V2.0123"></a> ইমং ধম্মদেসনং আহরিত্বা জাতকং সমোধানেসি – ‘‘তদা ইসিগণো বুদ্ধপরিসা অহোসি, গণসত্থা পন অহমেৰ অহোসি’’ন্তি।</p>
<p class="centered">খন্ধজাতকৰণ্ণনা ততিযা।</p>
<p class="hangnum">  </p>
<p class="subhead"> ২০৪] ৪. ৰীরকজাতকৰণ্ণনা</p>
<p class="bodytext"><span class="bld">অপি ৰীরক পস্সেসী</span>তি ইদং সত্থা জেতৰনে ৰিহরন্তো সুগতালযং আরব্ভ কথেসি। দেৰদত্তস্স পরিসং গহেত্বা আগতেসু হি থেরেসু সত্থা ‘‘সারিপুত্ত, দেৰদত্তো তুম্হে দিস্বা কিং অকাসী’’তি পুচ্ছিত্বা ‘‘সুগতালযং, ভন্তে, দস্সেসী’’তি ৰুত্তে ‘‘ন খো, সারিপুত্ত, ইদানেৰ দেৰদত্তো মম অনুকিরিযং করোন্তো ৰিনাসং পত্তো, পুব্বেপি ৰিনাসং পাপুণী’’তি ৰত্বা থেরেন যাচিতো অতীতং আহরি।</p>
<p class="bodytext">অতীতে <a name="P2.0149"></a> বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে উদককাকযোনিযং নিব্বত্তিত্বা একং সরং উপনিস্সায ৰসি, ‘‘ৰীরকো’’তিস্স নামং অহোসি। তদা কাসিরট্ঠে দুব্ভিক্খং অহোসি, মনুস্সা কাকভত্তং ৰা দাতুং যক্খনাগবলিকম্মং ৰা কাতুং নাসক্খিংসু। ছাতকরট্ঠতো কাকা যেভুয্যেন অরঞ্ঞং পৰিসিংসু। তত্থেকো বারাণসিৰাসী সৰিট্ঠকো নাম কাকো কাকিং আদায ৰীরকস্স ৰসনট্ঠানং গন্ত্বা তং সরং নিস্সায একমন্তে ৰাসং কপ্পেসি। সো একদিৰসং তস্মিং সরে গোচরং গণ্হন্তো ৰীরকং সরং ওতরিত্বা মচ্ছে খাদিত্বা পচ্চুত্তরিত্বা সরীরং সুক্খাপেন্তং দিস্বা ‘‘ইমং উদককাকং নিস্সায সক্কা বহূ মচ্ছে লদ্ধুং, ইমং উপট্ঠহিস্সামী’’তি তং উপসঙ্কমিত্বা ‘‘কিং, সম্মা’’তি ৰুত্তে ‘‘ইচ্ছামি তং সামি উপট্ঠহিতু’’ন্তি ৰত্বা ‘‘সাধূ’’তি তেন সম্পটিচ্ছিতো ততো পট্ঠায উপট্ঠাসি। ৰীরকোপি ততো পট্ঠায অত্তনো যাপনমত্তং খাদিত্বা মচ্ছে উদ্ধরিত্বা সৰিট্ঠকস্স দেতি। সোপি অত্তনো যাপনমত্তং খাদিত্বা সেসং কাকিযা দেতি।</p>
<p class="bodytext">তস্স <a name="M2.0137"></a> অপরভাগে মানো উপ্পজ্জি – ‘‘অযম্পি উদককাকো কাল়কো, অহম্পি কাল়কো, অক্খিতুণ্ডপাদেহিপি এতস্স চ ময্হঞ্চ নানাকরণং নত্থি, ইতো পট্ঠায ইমিনা গহিতমচ্ছেহি ময্হং কম্মং নত্থি, অহমেৰ গণ্হিস্সামী’’তি। সো ৰীরকং উপসঙ্কমিত্বা ‘‘সম্ম, ইতো পট্ঠায অহমেৰ সরং ওতরিত্বা মচ্ছে গণ্হিস্সামী’’তি ৰত্বা ‘‘ন ত্বং, সম্ম, উদকং ওতরিত্বা মচ্ছে গণ্হনককুলে নিব্বত্তো, মা নস্সী’’তি তেন ৰারিযমানোপি ৰচনং অনাদিযিত্বা <a name="V2.0124"></a> সরং ওরুয্হ উদকং পৰিসিত্বা উম্মুজ্জমানো সেৰালং ছিন্দিত্বা নিক্খমিতুং নাসক্খি, সেৰালন্তরে লগ্গি, অগ্গতুণ্ডমেৰ পঞ্ঞাযি। সো নিরস্সাসো অন্তোউদকেযেৰ <a name="P2.0150"></a> জীৰিতক্খযং পাপুণি। অথস্স ভরিযা আগমনং অপস্সমানা তং পৰত্তিং জাননত্থং ৰীরকস্স সন্তিকং গন্ত্বা ‘‘সামি, সৰিট্ঠকো ন পঞ্ঞাযতি, কহং নু খো সো’’তি পুচ্ছমানা পঠমং গাথমাহ –</p>
<p class="hangnum"><a name="para107"></a><span class="paranum">১০৭</span>.</p>
<p class="gatha1"> ‘‘অপি ৰীরক পস্সেসি, সকুণং মঞ্জুভাণকং।</p>
<p class="gathalast">মযূরগীৰসঙ্কাসং, পতিং ময্হং সৰিট্ঠক’’ন্তি॥</p>
<p class="bodytext">তত্থ <span class="bld">অপি, ৰীরক, পস্সেসী</span>তি, সামি ৰীরক, অপি পস্সসি। <span class="bld">মঞ্জুভাণক</span>ন্তি মঞ্জুভাণিনং। সা হি রাগৰসেন ‘‘মধুরস্সরো মে পতী’’তি মঞ্ঞতি, তস্মা এৰমাহ। <span class="bld">মযূরগীৰসঙ্কাস</span>ন্তি মোরগীৰসমানৰণ্ণং।</p>
<p class="bodytext">তং সুত্বা ৰীরকো ‘‘আম, জানামি তে সামিকস্স গতট্ঠান’’ন্তি ৰত্বা দুতিযং গাথমাহ –</p>
<p class="hangnum"><a name="para108"></a><span class="paranum">১০৮</span>.</p>
<p class="gatha1"> ‘‘উদকথলচরস্স পক্খিনো, নিচ্চং আমকমচ্ছভোজিনো।</p>
<p class="gathalast">তস্সানুকরং সৰিট্ঠকো, সেৰালে পলিগুণ্ঠিতো মতো’’তি॥</p>
<p class="bodytext">তত্থ <span class="bld">উদকথলচরস্সা</span>তি উদকে চ থলে চ চরিতুং সমত্থস্স। <span class="bld">পক্খিনো</span>তি অত্তানং সন্ধায ৰদতি। <span class="bld">তস্সানুকর</span>ন্তি তস্স অনুকরোন্তো। <span class="bld">সেৰালে পলিগুণ্ঠিতো মতো</span>তি উদকং পৰিসিত্বা সেৰালং ছিন্দিত্বা নিক্খমিতুং অসক্কোন্তো সেৰালপরিযোনদ্ধো অন্তোউদকেযেৰ মতো, পস্স, এতস্স তুণ্ডং দিস্সতীতি। তং সুত্বা কাকী পরিদেৰিত্বা বারাণসিমেৰ অগমাসি।</p>
<p class="bodytext">সত্থা <a name="M2.0138"></a> ইমং ধম্মদেসনং আহরিত্বা জাতকং সমোধানেসি – ‘‘তদা সৰিট্ঠকো দেৰদত্তো অহোসি, ৰীরকো পন অহমেৰ অহোসি’’ন্তি।</p>
<p class="centered">ৰীরকজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২০৫] ৫. গঙ্গেয্যজাতকৰণ্ণনা</p>
<p class="bodytext"><span class="bld">সোভতি</span> <a name="V2.0125"></a> <a name="P2.0151"></a> <span class="bld">মচ্ছো গঙ্গেয্যো</span>তি ইদং সত্থা জেতৰনে ৰিহরন্তো দ্বে দহরভিক্খূ আরব্ভ কথেসি। তে কির সাৰত্থিৰাসিনো কুলপুত্তা সাসনে পব্বজিত্বা অসুভভাৰনং অনুনুযুঞ্জিত্বা রূপপসংসকা হুত্বা রূপং উপলাল়েন্তা ৰিচরিংসু। তে একদিৰসং ‘‘ত্বং ন সোভসি, অহং সোভামী’’তি রূপং নিস্সায উপ্পন্নৰিৰাদা অৰিদূরে নিসিন্নং একং মহল্লকত্থেরং দিস্বা ‘‘এসো অম্হাকং সোভনভাৰং ৰা অসোভনভাৰং ৰা জানিস্সতী’’তি তং উপসঙ্কমিত্বা ‘‘ভন্তে, কো অম্হেসু সোভনো’’তি পুচ্ছিংসু। সো ‘‘আৰুসো, তুম্হেহি অহমেৰ সোভনতরো’’তি আহ। দহরা ‘‘অযং মহল্লকো অম্হেহি পুচ্ছিতং অকথেত্বা অপুচ্ছিতং কথেতী’’তি তং পরিভাসিত্বা পক্কমিংসু। সা তেসং কিরিযা ভিক্খুসঙ্ঘে পাকটা জাতা। অথেকদিৰসং ধম্মসভাযং কথং সমুট্ঠাপেসুং – ‘‘আৰুসো, অসুকো মহল্লকো থেরো কির তে রূপনিস্সিতকে দহরে লজ্জাপেসী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইমে দ্বে দহরা ইদানেৰ রূপপসংসকা, পুব্বেপেতে রূপমেৰ উপলাল়েন্তা ৰিচরিংসূ’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো গঙ্গাতীরে রুক্খদেৰতা অহোসি। তদা গঙ্গাযমুনানং সমাগমট্ঠানে গঙ্গেয্যো চ যামুনেয্যো চ দ্বে মচ্ছা ‘‘অহং সোভামি, ত্বং ন সোভসী’’তি রূপং নিস্সায ৰিৰদমানা অৰিদূরে গঙ্গাতীরে কচ্ছপং নিপন্নং দিস্বা ‘‘এসো অম্হাকং সোভনভাৰং ৰা অসোভনভাৰং ৰা জানিস্সতী’’তি তং উপসঙ্কমিত্বা ‘‘কিং নু খো, সম্ম কচ্ছপ, গঙ্গেয্যো সোভতি, উদাহু যামুনেয্যো’’তি পুচ্ছিংসু। কচ্ছপো ‘‘গঙ্গেয্যোপি সোভতি <a name="M2.0139"></a>, যামুনেয্যোপি সোভতি, তুম্হেহি পন দ্বীহি অহমেৰ অতিরেকতরং সোভামী’’তি ইমমত্থং পকাসেন্তো পঠমং গাথমাহ –</p>
<p class="hangnum"><a name="para109"></a><span class="paranum">১০৯</span>.</p>
<p class="gatha1"> ‘‘সোভতি <a name="P2.0152"></a> মচ্ছো গঙ্গেয্যো, অথো সোভতি যামুনো।</p>
<p class="gatha2">চতুপ্পদোযং পুরিসো, নিগ্রোধপরিমণ্ডলো।</p>
<p class="gathalast">ঈসকাযতগীৰো চ, সব্বেৰ অতিরোচতী’’তি॥</p>
<p class="bodytext">তত্থ <span class="bld">চতুপ্পদোয</span>ন্তি চতুপ্পদো অযং। <span class="bld">পুরিসো</span>তি অত্তানং সন্ধায ৰদতি। <span class="bld">নিগ্রোধপরিমণ্ডলো</span>তি সুজাতো নিগ্রোধো ৰিয পরিমণ্ডলো। <span class="bld">ঈসকাযতগীৰো</span>তি রথীসা ৰিয আযতগীৰো <a name="V2.0126"></a>। <span class="bld">সব্বেৰ অতিরোচতী</span>তি এৰং সণ্ঠানসম্পন্নো কচ্ছপো সব্বেৰ অতিরোচতি, অহমেৰ সব্বে তুম্হে অতিক্কমিত্বা সোভামীতি ৰদতি।</p>
<p class="bodytext">মচ্ছা তস্স কথং হুত্বা ‘‘অম্ভো! পাপকচ্ছপ অম্হেহি পুচ্ছিতং অকথেত্বা অঞ্ঞমেৰ কথেসী’’তি ৰত্বা দুতিযং গাথমাহ –</p>
<p class="hangnum"><a name="para110"></a><span class="paranum">১১০</span>.</p>
<p class="gatha1"> ‘‘যং পুচ্ছিতো ন তং অক্খাসি, অঞ্ঞং অক্খাসি পুচ্ছিতো।</p>
<p class="gathalast">অত্থপ্পসংসকো পোসো, নাযং অস্মাক রুচ্চতী’’তি॥</p>
<p class="bodytext">তত্থ <span class="bld">অত্তপ্পসংসকো</span>তি অত্তানং পসংসনসীলো অত্তুক্কংসকো পোসো। <span class="bld">নাযং অস্মাক রুচ্চতী</span>তি অযং পাপকচ্ছপো অম্হাকং ন রুচ্চতি ন খমতীতি কচ্ছপস্স উপরি উদকং খিপিত্বা সকট্ঠানমেৰ গমিংসু।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা দ্বে মচ্ছা দ্বে দহরভিক্খূ অহেসুং, কচ্ছপো মহল্লকো, ইমস্স কারণস্স পচ্চক্খকারিকা গঙ্গাতীরে নিব্বত্তরুক্খদেৰতা পন অহমেৰ অহোসি’’ন্তি।</p>
<p class="centered">গঙ্গেয্যজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২০৬] ৬. কুরুঙ্গমিগজাতকৰণ্ণনা</p>
<p class="bodytext"><span class="bld">ইঙ্ঘ ৰট্টমযং পাস</span>ন্তি ইদং সত্থা ৰেল়ুৰনে ৰিহরন্তো দেৰদত্তং আরব্ভ কথেসি। তদা হি সত্থা ‘‘দেৰদত্তো ৰধায পরিসক্কতী’’তি সুত্বা ‘‘ন, ভিক্খৰে, দেৰদত্তো ইদানেৰ ময্হং ৰধায পরিসক্কতি, পুব্বেপি পরিসক্কিযেৰা’’তি ৰত্বা অতীতং আহরি।</p>
<p class="bodytext">অতীতে <a name="M2.0140"></a> <a name="P2.0153"></a> বারাণসিযং ব্রহ্মদত্তে রজ্জং কারেন্তে বোধিসত্তো কুরুঙ্গমিগো হুত্বা অরঞ্ঞে একস্স সরস্স অৰিদূরে একস্মিং গুম্বে ৰাসং কপ্পেসি। তস্সেৰ সরস্স অৰিদূরে একস্মিং রুক্খগ্গে সতপত্তো, সরস্মিং পন কচ্ছপো ৰাসং কপ্পেসি। এৰং তে তযোপি সহাযকা অঞ্ঞমঞ্ঞং পিযসংৰাসং ৰসিংসু। অথেকো মিগলুদ্দকো অরঞ্ঞে চরন্তো পানীযতিত্থে বোধিসত্তস্স পদৰলঞ্জং দিস্বা লোহনিগল়সদিসং ৰট্টমযং পাসং ওড্ডেত্বা অগমাসি। বোধিসত্তো পানীযং পাতুং <a name="V2.0127"></a> আগতো পঠমযামেযেৰ পাসে বজ্ঝিত্বা বদ্ধরৰং রৰি। তস্স তেন সদ্দেন রুক্খগ্গতো সতপত্তো উদকতো চ কচ্ছপো আগন্ত্বা ‘‘কিং নু খো কাতব্ব’’ন্তি মন্তযিংসু। অথ সতপত্তো কচ্ছপং আমন্তেত্বা ‘‘সম্ম, তৰ দন্তা অত্থি, ত্বং ইমং পাসং ছিন্দ, অহং গন্ত্বা যথা সো নাগচ্ছতি, তথা করিস্সামি, এৰং অম্হেহি দ্বীহিপি কতপরক্কমেন সহাযো নো জীৰিতং লভিস্সতী’’তি ইমমত্থং পকাসেন্তো পঠমং গাথমাহ –</p>
<p class="hangnum"><a name="para111"></a><span class="paranum">১১১</span>.</p>
<p class="gatha1"> ‘‘ইঙ্ঘ ৰট্টমযং পাসং, ছিন্দ দন্তেহি কচ্ছপ।</p>
<p class="gathalast">অহং তথা করিস্সামি, যথা নেহিতি লুদ্দকো’’তি॥</p>
<p class="bodytext">অথ কচ্ছপো চম্মৰরত্তং খাদিতুং আরভি, সতপত্তো লুদ্দকস্স ৰসনগামং গতো অৰিদূরে রুক্খে নিসীদি। লুদ্দকো পচ্চূসকালেযেৰ সত্তিং গহেত্বা নিক্খমি। সকুণো তস্স নিক্খমনভাৰং ঞত্বা ৰস্সিত্বা পক্খে পপ্ফোটেত্বা তং পুরিমদ্বারেন নিক্খমন্তং মুখে পহরি। লুদ্দো ‘‘কাল়কণ্ণিনা সকুণেনম্হি পহটো’’তি নিৰত্তিত্বা থোকং সযিত্বা পুন সত্তিং গহেত্বা উট্ঠাসি। সকুণো ‘‘অযং পঠমং পুরিমদ্বারেন নিক্খন্তো ইদানি পচ্ছিমদ্বারেন নিক্খমিস্সতী’’তি ঞত্বা গন্ত্বা পচ্ছিমগেহে নিসীদি। লুদ্দোপি <a name="P2.0154"></a> ‘‘পুরিমদ্বারেন মে নিক্খন্তেন কাল়কণ্ণী সকুণো দিট্ঠো, ইদানি পচ্ছিমদ্বারেন নিক্খমিস্সামী’’তি পচ্ছিমদ্বারেন নিক্খমি, সকুণো পুন ৰস্সিত্বা গন্ত্বা মুখে পহরি। লুদ্দো ‘‘পুনপি কাল়কণ্ণীসকুণেন পহটো, ন দানি মে এস নিক্খমিতুং দেতী’’তি নিৰত্তিত্বা যাৰ অরুণুগ্গমনা সযিত্বা অরুণুগ্গমনৰেলায সত্তিং গহেত্বা নিক্খমি। সকুণো ৰেগেন গন্ত্বা ‘‘লুদ্দো আগচ্ছতী’’তি বোধিসত্তস্স কথেসি।</p>
<p class="bodytext">তস্মিং <a name="M2.0141"></a> খণে কচ্ছপেন একমেৰ চম্মৰদ্ধং ঠপেত্বা সেসৰরত্তা খাদিতা হোন্তি। দন্তা পনস্স পতনাকারপ্পত্তা জাতা, মুখতো লোহিতং পগ্ঘরতি। বোধিসত্তো লুদ্দপুত্তং সত্তিং গহেত্বা অসনিৰেগেন আগচ্ছন্তং দিস্বা তং ৰদ্ধং ছিন্দিত্বা ৰনং পাৰিসি, সকুণো রুক্খগ্গে নিসীদি, কচ্ছপো পন দুব্বলত্তা তত্থেৰ নিপজ্জি। লুদ্দো কচ্ছপং গহেত্বা পসিব্বকে পক্খিপিত্বা একস্মিং খাণুকে লগ্গেসি। বোধিসত্তো নিৰত্তিত্বা ওলোকেন্তো কচ্ছপস্স গহিতভাৰং ঞত্বা ‘‘সহাযস্স জীৰিতদানং দস্সামী’’তি দুব্বলো ৰিয হুত্বা লুদ্দস্স অত্তানং দস্সেসি। সো ‘‘দুব্বলো এস ভৰিস্সতি, মারেস্সামি ন’’ন্তি সত্তিং আদায অনুবন্ধি। বোধিসত্তো নাতিদূরে নাচ্চাসন্নে গচ্ছন্তো তং আদায অরঞ্ঞং পাৰিসি, দূরং গতভাৰং ঞত্বা পদং ৰঞ্চেত্বা অঞ্ঞেন মগ্গেন ৰাতৰেগেন গন্ত্বা সিঙ্গেন পসিব্বকং উক্খিপিত্বা ভূমিযং পাতেত্বা <a name="V2.0128"></a> ফালেত্বা কচ্ছপং নীহরি। সতপত্তোপি রুক্খা ওতরি। বোধিসত্তো দ্বিন্নম্পি ওৰাদং দদমানো ‘‘অহং তুম্হে নিস্সায জীৰিতং লভিং, তুম্হেহি সহাযকস্স কত্তব্বং ময্হং কতং, ইদানি লুদ্দো আগন্ত্বা তুম্হে গণ্হেয্য, তস্মা, সম্ম সতপত্ত, ত্বং অত্তনো পুত্তকে গহেত্বা অঞ্ঞত্থ যাহি, ত্বম্পি, সম্ম কচ্ছপ, উদকং পৰিসাহী’’তি আহ। তে তথা অকংসু।</p>
<p class="bodytext">সত্থা অভিসম্বুদ্ধো হুত্বা দুতিযং গাথমাহ –</p>
<p class="hangnum"><a name="para112"></a><span class="paranum">১১২</span>.</p>
<p class="gatha1"> ‘‘কচ্ছপো <a name="P2.0155"></a> পাৰিসী ৰারিং, কুরুঙ্গো পাৰিসী ৰনং।</p>
<p class="gatha2">সতপত্তো দুমগ্গম্হা, দূরে পুত্তে অপানযী’’তি॥</p>
<p class="gathalast">তত্থ <span class="bld">অপানযী</span>তি আনযি, গহেত্বা অগমাসীতি অত্থো।</p>
<p class="bodytext">লুদ্দোপি তং ঠানং আগন্ত্বা কঞ্চি অপস্সিত্বা ছিন্নপসিব্বকং গহেত্বা দোমনস্সপ্পত্তো অত্তনো গেহং অগমাসি। তে তযোপি সহাযা যাৰজীৰং ৰিস্সাসং অচ্ছিন্দিত্বা যথাকম্মং গতা।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা লুদ্দকো দেৰদত্তো অহোসি, সতপত্তো সারিপুত্তো, কচ্ছপো মোগ্গল্লানো, কুরুঙ্গমিগো পন অহমেৰ অহোসি’’ন্তি।</p>
<p class="centered">কুরুঙ্গমিগজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২০৭] ৭. অস্সকজাতকৰণ্ণনা</p>
<p class="bodytext"><span class="bld">অযমস্সকরাজেনা</span>তি <a name="M2.0142"></a> ইদং সত্থা জেতৰনে ৰিহরন্তো পুরাণদুতিযিকাপলোভনং আরব্ভ কথেসি। সো হি ভিক্খু সত্থারা ‘‘সচ্চং কির, ত্বং ভিক্খু, উক্কণ্ঠিতোসী’’তি পুট্ঠো ‘‘সচ্চ’’ন্তি ৰত্বা ‘‘কেন উক্কণ্ঠাপিতোসী’’তি ৰুত্তে ‘‘পুরাণদুতিযিকাযা’’তি আহ। অথ নং সত্থা ‘‘ন ইদানেৰ তস্সা ভিক্খু ইত্থিযা তযি সিনেহো অত্থি, পুব্বেপি ত্বং তং নিস্সায মহাদুক্খং পত্তো’’তি ৰত্বা অতীতং আহরি।</p>
<p class="bodytext">অতীতে কাসিরট্ঠে পাটলিনগরে অস্সকো নাম রাজা রজ্জং কারেসি। তস্স উপরী নাম <a name="V2.0129"></a> অগ্গমহেসী পিযা অহোসি মনাপা অভিরূপা দস্সনীযা পাসাদিকা অতিক্কন্তা মানুসৰণ্ণং, অপত্তা দিব্বৰণ্ণং। সা কালমকাসি, তস্সা কালকিরিযায রাজা সোকাভিভূতো অহোসি দুক্খী দুম্মনো। সো তস্সা সরীরং দোণিযং নিপজ্জাপেত্বা তেলকললং পক্খিপাপেত্বা হেট্ঠামঞ্চে ঠপাপেত্বা নিরাহারো রোদমানো পরিদেৰমানো নিপজ্জি। মাতাপিতরো <a name="P2.0156"></a> অৰসেসঞাতকা মিত্তামচ্চব্রাহ্মণগহপতিকাদযোপি ‘‘মা সোচি, মহারাজ, অনিচ্চা সঙ্খারা’’তিআদীনি ৰদন্তা সঞ্ঞাপেতুং নাসক্খিংসু। তস্স ৰিলপন্তস্সেৰ সত্ত দিৰসা অতিক্কন্তা। তদা বোধিসত্তো পঞ্চাভিঞ্ঞঅট্ঠসমাপত্তিলাভী তাপসো হুত্বা হিমৰন্তপদেসে ৰিহরন্তো আলোকং ৰড্ঢেত্বা দিব্বেন চক্খুনা জম্বুদীপং ওলোকেন্তো তং রাজানং তথা পরিদেৰমানং দিস্বা ‘‘এতস্স মযা অৰস্সযেন ভৰিতব্ব’’ন্তি ইদ্ধানুভাৰেন আকাসে উপ্পতিত্বা রঞ্ঞো উয্যানে ওতরিত্বা মঙ্গলসিলাপট্টে কঞ্চনপটিমা ৰিয নিসীদি।</p>
<p class="bodytext">অথেকো পাটলিনগরৰাসী ব্রাহ্মণমাণৰো উয্যানং গতো বোধিসত্তং দিস্বা ৰন্দিত্বা নিসীদি। বোধিসত্তো তেন সদ্ধিং পটিসন্থারং কত্বা ‘‘কিং, মাণৰ, রাজা ধম্মিকো’’তি পুচ্ছি। ‘‘আম, ভন্তে, ধম্মিকো রাজা, ভরিযা পনস্স কালকতা, সো তস্সা সরীরং দোণিযং পক্খিপাপেত্বা ৰিলপমানো নিপন্নো, অজ্জ সত্তমো দিৰসো, কিস্স তুম্হে রাজানং এৰরূপা দুক্খা ন মোচেথ, যুত্তং নু খো তুম্হাদিসেসু সীলৰন্তেসু সংৰিজ্জমানেসু রঞ্ঞো এৰরূপং দুক্খং অনুভৰিতু’’ন্তি। ‘‘ন খো অহং <a name="M2.0143"></a>, মাণৰ, রাজানং জানামি, সচে পন সো আগন্ত্বা মং পুচ্ছেয্য, অহমেৰস্স তস্সা নিব্বত্তট্ঠানং আচিক্খিত্বা রঞ্ঞো সন্তিকেযেৰ তং কথাপেয্য’’ন্তি। ‘‘তেন হি, ভন্তে, যাৰ রাজানং আনেমি, তাৰ ইমেৰ নিসীদথা’’তি মাণৰো বোধিসত্তস্স পটিঞ্ঞং গহেত্বা রঞ্ঞো সন্তিকং গন্ত্বা তমত্থং আরোচেত্বা ‘‘তস্স দিব্বচক্খুকস্স সন্তিকং গন্তুং ৰট্টতী’’তি আহ।</p>
<p class="bodytext">রাজা ‘‘উপরিং কির দট্ঠুং লভিস্সামী’’তি তুট্ঠমানসো রথং অভিরুহিত্বা তত্থ গন্ত্বা বোধিসত্তং ৰন্দিত্বা একমন্তং নিসিন্নো – ‘‘সচ্চং কির তুম্হে দেৰিযা নিব্বত্তট্ঠানং জানাথা’’তি পুচ্ছি। ‘‘আম, মহারাজা’’তি। ‘‘কত্থ নিব্বত্তা’’তি? ‘‘সা খো, মহারাজ, রূপস্মিংযেৰ মত্তা পমাদমাগম্ম কল্যাণকম্মং অকত্বা ইমস্মিংযেৰ উয্যানে গোমযপাণকযোনিযং নিব্বত্তা’’তি <a name="P2.0157"></a>। ‘‘নাহং সদ্দহামী’’তি। ‘‘তেন হি তে দস্সেত্বা কথাপেমী’’তি। ‘‘সাধু কথাপেথা’’তি। বোধিসত্তো অত্তনো আনুভাৰেন ‘‘উভোপি গোমযপিণ্ডং ৰট্টযমানা রঞ্ঞো পুরতো আগচ্ছন্তূ’’তি তেসং আগমনং অকাসি। তে তথেৰ আগমিংসু। বোধিসত্তো তং দস্সেন্তো ‘‘অযং তে <a name="V2.0130"></a>, মহারাজ, উপরিদেৰী, তং জহিত্বা গোমযপাণকস্স পচ্ছতো পচ্ছতো গচ্ছতি, পস্সথ ন’’ন্তি আহ। ভন্তে ‘‘‘উপরী নাম গোমযপাণকযোনিযং নিব্বত্তিস্সতী’তি ন সদ্দহামহ’’ন্তি। ‘‘কথাপেমি নং, মহারাজা’’তি। ‘‘কথাপেথ, ভন্তে’’তি।</p>
<p class="bodytext">বোধিসত্তো অত্তনো আনুভাৰেন তং কথাপেন্তো ‘‘উপরী’’তি আহ। সা মনুস্সভাসায ‘‘কিং, ভন্তে’’তি আহ। ‘‘ত্বং অতীতভৰে কা নাম অহোসী’’তি? ‘‘ভন্তে, অস্সকরঞ্ঞো অগ্গমহেসী উপরী নাম অহোসি’’ন্তি। ‘‘কিং পন তে ইদানি অস্সকরাজা পিযো, উদাহু গোমযপাণকো’’তি? ‘‘ভন্তে, সো ময্হং পুরিমজাতিযা সামিকো, তদা অহং ইমস্মিং উয্যানে তেন সদ্ধিং রূপসদ্দগন্ধরসফোট্ঠব্বে অনুভৰমানা ৰিচরিং। ইদানি পন মে ভৰসঙ্খেপগতকালতো পট্ঠায সো কিং হোতি, অহঞ্হি ইদানি অস্সকরাজানং মারেত্বা তস্স গললোহিতেন ময্হং সামিকস্স গোমযপাণকস্স পাদে মক্খেয্য’’ন্তি ৰত্বা পরিসমজ্ঝে মনুস্সভাসায ইমা গাথা অৰোচ –</p>
<p class="hangnum"><a name="para113"></a><span class="paranum">১১৩</span>.</p>
<p class="gatha1"> ‘‘অযমস্সকরাজেন <a name="M2.0144"></a>, দেসো ৰিচরিতো মযা।</p>
<p class="gathalast">অনুকাময কামেন, পিযেন পতিনা সহ॥</p>
<p class="hangnum"><a name="para114"></a><span class="paranum">১১৪</span>.</p>
<p class="gatha1"> ‘‘নৰেন সুখদুক্খেন, পোরাণং অপিধীযতি।</p>
<p class="gathalast">তস্মা অস্সকরঞ্ঞাৰ, কীটো পিযতরো মমা’’তি॥</p>
<p class="bodytext">তত্থ <span class="bld">অযমস্সকরাজেন, দেসো ৰিচরিতো মযা</span>তি অযং রমণীযো উয্যানপদেসো পুব্বে মযা অস্সকরাজেন সদ্ধিং ৰিচরিতো। <span class="bld">অনুকাময কামেনা</span>তি <span class="bld">অনূ</span>তি নিপাতমত্তং, মযা তং কামযমানায তেন মং কামযমানেন <a name="P2.0158"></a> সহাতি অত্থো। <span class="bld">পিযেনা</span>তি তস্মিং অত্তভাৰে পিযেন। <span class="bld">নৰেন সুখদুক্খেন, পোরাণং অপিধীযতী</span>তি, ভন্তে, নৰেন হি সুখেন পোরাণং সুখং, নৰেন চ দুক্খেন পোরাণং দুক্খং পিধীযতি পটিচ্ছাদীযতি, এসা লোকস্স ধম্মতাতি দীপেতি। <span class="bld">তস্মা অস্সকরঞ্ঞাৰ, কীটো পিযতরো মমা</span>তি যস্মা নৰেন পোরাণং পিধীযতি, তস্মা মম অস্সকরাজতো সতগুণেন সহস্সগুণেন কীটোৰ পিযতরোতি।</p>
<p class="bodytext">তং সুত্বা অস্সকরাজা ৰিপ্পটিসারী হুত্বা তত্থ ঠিতোৰ কুণপং নীহরাপেত্বা সীসং ন্হত্বা বোধিসত্তং ৰন্দিত্বা নগরং পৰিসিত্বা অঞ্ঞং অগ্গমহেসিং কত্বা ধম্মেন রজ্জং কারেসি। বোধিসত্তোপি রাজানং ওৰদিত্বা নিস্সোকং কত্বা হিমৰন্তমেৰ অগমাসি।</p>
<p class="bodytext">সত্থা <a name="V2.0131"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি। ‘‘তদা উপরী পুরাণদুতিযিকা অহোসি, অস্সকরাজা উক্কণ্ঠিতো ভিক্খু, মাণৰো সারিপুত্তো, তাপসো পন অহমেৰ অহোসি’’ন্তি।</p>
<p class="centered">অস্সকজাতকৰণ্ণনা সত্তমা।</p>
<p class="hangnum">  </p>
<p class="subhead"> ২০৮] ৮. সুসুমারজাতকৰণ্ণনা</p>
<p class="bodytext"><span class="bld">অলং</span> <a name="M2.0145"></a> <span class="bld">মেতেহি অম্বেহী</span>তি ইদং সত্থা জেতৰনে ৰিহরন্তো দেৰদত্তস্স ৰধায পরিসক্কনং আরব্ভ কথেসি। তদা হি সত্থা ‘‘দেৰদত্তো ৰধায পরিসক্কতী’’তি সুত্বা ‘‘ন, ভিক্খৰে, ইদানেৰ দেৰদত্তো ময্হং ৰধায পরিসক্কতি, পুব্বেপি পরিসক্কিযেৰ, সন্তাসমত্তম্পি পন কাতুং ন সক্খী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে হিমৰন্তপদেসে বোধিসত্তো কপিযোনিযং নিব্বত্তিত্বা নাগবলো থামসম্পন্নো মহাসরীরো সোভগ্গপ্পত্তো হুত্বা গঙ্গানিৰত্তনে অরঞ্ঞাযতনে ৰাসং কপ্পেসি। তদা গঙ্গায একো সুসুমারো ৰসি। অথস্স ভরিযা বোধিসত্তস্স সরীরং দিস্বা <a name="P2.0159"></a> তস্স হদযমংসে দোহল়ং উপ্পাদেত্বা সুসুমারং আহ – ‘‘অহং সামি, এতস্স কপিরাজস্স হদযমংসং খাদিতুকামা’’তি। ‘‘ভদ্দে, মযং জলগোচরা, এসো থলগোচরো, কিন্তি নং গণ্হিতুং সক্খিস্সামা’’তি। ‘‘যেন কেনচি উপাযেন গণ্হ, সচে ন লভিস্সামি, মরিস্সামী’’তি। ‘‘তেন হি মা সোচি, অত্থেকো উপাযো, খাদাপেস্সামি তং তস্স হদযমংস’’ন্তি সুসুমারিং সমস্সাসেত্বা বোধিসত্তস্স গঙ্গায পানীযং পিৰিত্বা গঙ্গাতীরে নিসিন্নকালে সন্তিকং গন্ত্বা এৰমাহ – ‘‘ৰানরিন্দ, ইমস্মিং পদেসে কসাযফলানি খাদন্তো কিং ত্বং নিৰিট্ঠট্ঠানেযেৰ চরসি, পারগঙ্গায অম্বলবুজাদীনং মধুরফলানং অন্তো নত্থি, কিং তে তত্থ গন্ত্বা ফলাফলং খাদিতুং ন ৰট্টতী’’তি? ‘‘কুম্ভীলরাজ, গঙ্গা মহোদকা ৰিত্থিণ্ণা, কথং তত্থ গমিস্সামী’’তি? ‘‘সচে ইচ্ছসি, অহং তং মম পিট্ঠিং আরোপেত্বা নেস্সামী’’তি। সো সদ্দহিত্বা ‘‘সাধূ’’তি সম্পটিচ্ছি। ‘‘তেন হি এহি পিট্ঠিং মে অভিরূহা’’তি চ ৰুত্তে তং অভিরুহি। সুসুমারো থোকং নেত্বা উদকে ওসীদাপেসি।</p>
<p class="bodytext">বোধিসত্তো ‘‘সম্ম, উদকে মং ওসীদাপেসি, কিং নু খো এত’’ন্তি আহ। ‘‘নাহং তং ধম্মসুধম্মতায গহেত্বা গচ্ছামি, ভরিযায পন মে তৰ হদযমংসে দোহল়ো উপ্পন্নো, তমহং তৰ <a name="V2.0132"></a> হদযং খাদাপেতুকামো’’তি। ‘‘সম্ম, কথেন্তেন তে সুন্দরং কতং। সচে হি অম্হাকং উদরে হদযং ভৰেয্য, সাখগ্গেসু চরন্তানং চুণ্ণৰিচুণ্ণং ভৰেয্যা’’তি। ‘‘কহং পন তুম্হে ঠপেথা’’তি? বোধিসত্তো <a name="M2.0146"></a> অৰিদূরে একং উদুম্বরং পক্কফলপিণ্ডিসঞ্ছন্নং দস্সেন্তো ‘‘পস্সেতানি অম্হাকং হদযানি এতস্মিং উদুম্বরে ওলম্বন্তী’’তি আহ। ‘‘সচে মে হদযং <a name="P2.0160"></a> দস্সসি, অহং তং ন মারেস্সামী’’তি। ‘‘তেন হি মং এত্থ নেহি, অহং তে রুক্খে ওলম্বন্তং দস্সামী’’তি। সো তং আদায তত্থ অগমাসি। বোধিসত্তো তস্স পিট্ঠিতো উপ্পতিত্বা উদুম্বররুক্খে নিসীদিত্বা ‘‘সম্ম, বাল সুসুমার, ‘ইমেসং সত্তানং হদযং নাম রুক্খগ্গে হোতী’তি সঞ্ঞী অহোসি, বালোসি, অহং তং ৰঞ্চেসিং, তৰ ফলাফলং তৰেৰ হোতু, সরীরমেৰ পন তে মহন্তং পঞ্ঞা পন নত্থী’’তি ৰত্বা ইমমত্থং পকাসেন্তো ইমা গাথা অৰোচ –</p>
<p class="hangnum"><a name="para115"></a><span class="paranum">১১৫</span>.</p>
<p class="gatha1"> ‘‘অলং মেতেহি অম্বেহি, জম্বূহি পনসেহি চ।</p>
<p class="gathalast">যানি পারং সমুদ্দস্স, ৰরং ময্হং উদুম্বরো॥</p>
<p class="hangnum"><a name="para116"></a><span class="paranum">১১৬</span>.</p>
<p class="gatha1"> ‘‘মহতী ৰত তে বোন্দি, ন চ পঞ্ঞা তদূপিকা।</p>
<p class="gathalast">সুসুমার ৰঞ্চিতো মেসি, গচ্ছ দানি যথাসুখ’’ন্তি॥</p>
<p class="bodytext">তত্থ <span class="bld">অলং মেতেহী</span>তি যানি তযা দীপকে নিদ্দিট্ঠানি, এতেহি ময্হং অলং। <span class="bld">ৰরং ময্হং উদুম্বরো</span>তি ময্হং অযমেৰ উদুম্বররুক্খো ৰরং। <span class="bld">বোন্দী</span>তি সরীরং। <span class="bld">তদূপিকা</span>তি পঞ্ঞা পন তে তদূপিকা তস্স সরীরস্স অনুচ্ছৰিকা নত্থি। <span class="bld">গচ্ছ দানি যথাসুখ</span>ন্তি ইদানি যথাসুখং গচ্ছ, নত্থি তে হদযমংসগহণূপাযোতি অত্থো। সুসুমারো সহস্সং পরাজিতো ৰিয দুক্খী দুম্মনো পজ্ঝাযন্তোৰ অত্তনো নিৰাসট্ঠানমেৰ গতো।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা সুসুমারো দেৰদত্তো অহোসি, সুসুমারী চিঞ্চমাণৰিকা, কপিরাজা পন অহমেৰ অহোসি’’ন্তি।</p>
<p class="centered">সুসুমারজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২০৯] ৯. কুক্কুটজাতকৰণ্ণনা</p>
<p class="bodytext"><span class="bld">দিট্ঠা</span> <a name="V2.0133"></a> <a name="M2.0147"></a> <span class="bld">মযা ৰনে রুক্খা</span>তি ইদং সত্থা জেতৰনে ৰিহরন্তো ধম্মসেনাপতিসারিপুত্তত্থেরস্স সদ্ধিৰিহারিকং দহরভিক্খুং আরব্ভ কথেসি। সো কির অত্তনো সরীরস্স গুত্তিকম্মে ছেকো <a name="P2.0161"></a> অহোসি। ‘‘সরীরস্স মে ন সুখং ভৰেয্যা’’তি ভযেন অতিসীতং অচ্চুণ্হং পরিভোগং ন করোতি, ‘‘সীতুণ্হেহি সরীরং কিলমেয্যা’’তি ভযেন বহি ন নিক্খমতি, অতিকিলিন্নউত্তণ্ডুলাদীনি ন ভুঞ্জতি। তস্স সা সরীরগুত্তিকুসলতা সঙ্ঘমজ্ঝে পাকটা জাতা। ভিক্খূ ধম্মসভাযং কথং সমুট্ঠাপেসুং – ‘‘আৰুসো, অসুকো দহরো কির ভিক্খু সরীরগুত্তিকম্মে ছেকো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, অযং দহরো ইদানেৰ সরীরগুত্তিকম্মে ছেকো, পুব্বেপি ছেকোৰ অহোসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অরঞ্ঞাযতনে রুক্খদেৰতা অহোসি। অথেকো সকুণলুদ্দকো একং দীপককুক্কুটমাদায ৰালরজ্জুঞ্চ যট্ঠিঞ্চ গহেত্বা অরঞ্ঞে কুক্কুটে বন্ধন্তো একং পলাযিত্বা অরঞ্ঞং পৰিট্ঠং পোরাণকুক্কুটং বন্ধিতুং আরভি। সো ৰালপাসে কুসলতায অত্তানং বন্ধিতুং ন দেতি, উট্ঠাযুট্ঠায নিলীযতি। লুদ্দকো অত্তানং সাখাপল্লৰেহি পটিচ্ছাদেত্বা পুনপ্পুনং যট্ঠিঞ্চ পাসঞ্চ ওড্ডেতি। কুক্কুটো তং লজ্জাপেতুকামো মানুসিং ৰাচং নিচ্ছারেত্বা পঠমং গাথমাহ –</p>
<p class="hangnum"><a name="para117"></a><span class="paranum">১১৭</span>.</p>
<p class="gatha1"> ‘‘দিট্ঠা মযা ৰনে রুক্খা, অস্সকণ্ণা ৰিভীটকা।</p>
<p class="gathalast">ন তানি এৰং সক্কন্তি, যথা ত্বং রুক্খ সক্কসী’’তি॥</p>
<p class="bodytext">তস্সত্থো – সম্ম লুদ্দক, মযা ইমস্মিং ৰনে জাতা বহূ অস্সকণ্ণা চ ৰিভীটকা চ রুক্খা দিট্ঠপুব্বা, তানি পন রুক্খানি যথা ত্বং সক্কসি সঙ্কমসি ইতো চিতো চ ৰিচরসি, এৰং ন সক্কন্তি ন সঙ্কমন্তি ন ৰিচরন্তীতি।</p>
<p class="bodytext">এৰং ৰত্বা চ পন সো কুক্কুটো পলাযিত্বা অঞ্ঞত্থ অগমাসি। তস্স পলাযিত্বা গতকালে লুদ্দকো দুতিযং গাথমাহ –</p>
<p class="hangnum"><a name="para118"></a><span class="paranum">১১৮</span>.</p>
<p class="gatha1"> ‘‘পোরাণকুক্কুটো <a name="V2.0134"></a> <a name="P2.0162"></a> <a name="M2.0148"></a> অযং, ভেত্বা পঞ্জরমাগতো।</p>
<p class="gathalast">কুসলো ৰালপাসানং, অপক্কমতি ভাসতী’’তি॥</p>
<p class="bodytext">তত্থ <span class="bld">কুসলো ৰালপাসান</span>ন্তি ৰালমযেসু পাসেসু কুসলো অত্তানং বন্ধিতুং অদত্বা অপক্কমতি চেৰ ভাসতি চ, ভাসিত্বা চ পন পলাতোতি এৰং ৰত্বা লুদ্দকো অরঞ্ঞে চরিত্বা যথালদ্ধমাদায গেহমেৰ গতো।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা লুদ্দকো দেৰদত্তো অহোসি, কুক্কুটো কাযগুত্তিকুসলো দহরভিক্খু, তস্স পন কারণস্স পচ্চক্খকারিকা রুক্খদেৰতা পন অহমেৰ অহোসি’’ন্তি।</p>
<p class="centered">কুক্কুটজাতকৰণ্ণনা নৰমা।</p>
<p class="hangnum">  </p>
<p class="subhead"> ২১০] ১০. কন্দগলকজাতকৰণ্ণনা</p>
<p class="bodytext"><span class="bld">অম্ভো কো নামযং রুক্খো</span>তি ইদং সত্থা ৰেল়ুৰনে ৰিহরন্তো সুগতালযং আরব্ভ কথেসি। তদা হি সত্থা ‘‘দেৰদত্তো সুগতালযং অকাসী’’তি সুত্বা ‘‘ন, ভিক্খৰে, ইদানেৰ দেৰদত্তো ময্হং অনুকিরিযং করোন্তো ৰিনাসং পত্তো, পুব্বেপি পাপুণিযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে রুক্খকোট্টকসকুণযোনিযং নিব্বত্তি, ‘‘খদিরৰনিযো’’তিস্স নামং অহোসি। সো খদিরৰনেযেৰ গোচরং গণ্হি, তস্সেকো কন্দগলকো নাম সহাযো অহোসি, সো সিম্বলিপালিভদ্দকৰনে গোচরং গণ্হাতি। সো একদিৰসং খদিরৰনিযস্স সন্তিকং অগমাসি। খদিরৰনিযো ‘‘সহাযো মে আগতো’’তি কন্দগলকং গহেত্বা খদিরৰনং পৰিসিত্বা খদিরখন্ধং তুণ্ডেন পহরিত্বা রুক্খতো পাণকে নীহরিত্বা অদাসি। কন্দগলকো দিন্নে দিন্নে মধুরপূৰে ৰিয ছিন্দিত্বা ছিন্দিত্বা খাদি। তস্স খাদন্তস্সেৰ মানো উপ্পজ্জি – ‘‘অযম্পি <a name="P2.0163"></a> রুক্খকোট্টকযোনিযং নিব্বত্তো, অহম্পি, কিং মে এতেন দিন্নগোচরেন, সযমেৰ খদিরৰনে গোচরং <a name="M2.0149"></a> গণ্হিস্সামী’’তি। সো খদিরৰনিযং আহ – ‘‘সম্ম, মা ত্বং দুক্খং অনুভৰি, অহমেৰ খদিরৰনে গোচরং গণ্হিস্সামী’’তি।</p>
<p class="bodytext">অথ <a name="V2.0135"></a> নং সো ‘‘হন্দ ত্বং সম্ম, সিম্বলিপালিভদ্দকাদিৰনে নিস্সারে গোচরগ্গহণকুলে জাতো, খদিরা নাম জাতসারা থদ্ধা, মা তে এতং রুচ্চী’’তি আহ। কন্দগলকো ‘‘কিং দানাহং ন রুক্খকোট্টকযোনিযং নিব্বত্তো’’তি তস্স ৰচনং অনাদিযিত্বা ৰেগেন গন্ত্বা খদিররুক্খং তুণ্ডেন পহরি। তাৰদেৰস্স তুণ্ডং ভিজ্জি, অক্খীনি নিক্খমনাকারপ্পত্তানি জাতানি, সীসং ফলিতং। সো খন্ধে পতিট্ঠাতুং অসক্কোন্তো ভূমিযং পতিত্বা পঠমং গাথমাহ –</p>
<p class="hangnum"><a name="para119"></a><span class="paranum">১১৯</span>.</p>
<p class="gatha1"> ‘‘অম্ভো কো নামযং রুক্খো, সিন্নপত্তো সকণ্টকো।</p>
<p class="gathalast">যত্থ একপ্পহারেন, উত্তমঙ্গং ৰিভিজ্জিত’’ন্তি॥</p>
<p class="bodytext">তত্থ <span class="bld">অম্ভো কো নামযং রুক্খো</span>তি, ভো খদিরৰনিয, কো নাম অযং রুক্খো। ‘‘কো নাম সো’’তিপি পাঠো। <span class="bld">সিন্নপত্তো</span>তি সুখুমপত্তো। <span class="bld">যত্থ একপ্পহারেনা</span>তি যস্মিং রুক্খে একেনেৰ পহারেন। <span class="bld">উত্তমঙ্গং ৰিভিজ্জিত</span>ন্তি সীসং ভিন্নং, ন কেৰলঞ্চ সীসং, তুণ্ডম্পি ভিন্নং। সো ৰেদনাপ্পত্ততায খদিররুক্খং ‘‘কিং রুক্খো নামেসো’’তি জানিতুং অসক্কোন্তো ৰেদনাপ্পত্তো হুত্বা ইমায গাথায ৰিপ্পলপি।</p>
<p class="bodytext">তং ৰচনং সুত্বা খদিরৰনিযো দুতিযং গাথমাহ –</p>
<p class="hangnum"><a name="para120"></a><span class="paranum">১২০</span>.</p>
<p class="gatha1"> ‘‘অচারি ৰতাযং ৰিতুদং ৰনানি, কট্ঠঙ্গরুক্খেসু অসারকেসু।</p>
<p class="gathalast">অথাসদা খদিরং জাতসারং, যত্থব্ভিদা গরুল়ো উত্তমঙ্গ’’ন্তি॥</p>
<p class="bodytext">তত্থ <a name="P2.0164"></a> <span class="bld">অচারি ৰতায</span>ন্তি অচরি ৰত অযং। <span class="bld">ৰিতুদং ৰনানী</span>তি নিস্সারসিম্বলিপালিভদ্দকৰনানি ৰিতুদন্তো ৰিজ্ঝন্তো। <span class="bld">কট্ঠঙ্গরুক্খেসূ</span>তি ৰনকট্ঠকোট্ঠাসেসু রুক্খেসু। <span class="bld">অসারকেসূ</span>তি নিস্সারেসু পালিভদ্দকসিম্বলিআদীসু। <span class="bld">অথাসদা খদিরং জাতসার</span>ন্তি অথ পোতককালতো পট্ঠায জাতসারং খদিরং সম্পাপুণি। <span class="bld">যত্থব্ভিদা গরুল়ো উত্তমঙ্গ</span>ন্তি <span class="bld">যত্থব্ভিদা</span>তি যস্মিং খদিরে অভিন্দি পদালযি। <span class="bld">গরুল়ো</span>তি সকুণো। সব্বসকুণানঞ্হেতং সগারৰসপ্পতিস্স ৰচনং।</p>
<p class="bodytext">ইতি <a name="M2.0150"></a> নং খদিরৰনিযো ৰত্বা ‘‘ভো কন্দগলক, যত্থ ত্বং উত্তমঙ্গং অভিন্দি, খদিরো নামেসো সাররুক্খো’’তি আহ। সো তত্থেৰ জীৰিতক্খযং পাপুণি।</p>
<p class="bodytext">সত্থা <a name="V2.0136"></a> ইমং ধম্মদেসনং আহরিত্বা জাতকং সমোধানেসি – ‘‘তদা কন্দগলকো দেৰদত্তো অহোসি, খদিরৰনিযো পন অহমেৰ অহোসি’’ন্তি।</p>
<p class="centered">কন্দগলকজাতকৰণ্ণনা দসমা।</p>
<p class="centered">নতংদল়্হৰগ্গো ছট্ঠো।</p>
<p class="bodytext">তস্সুদ্দানং –</p>
<p class="gatha1">বন্ধনাগারং কেল়িসীলং, খণ্ডং ৰীরকগঙ্গেয্যং।</p>
<p class="gatha3">কুরুঙ্গমস্সকঞ্চেৰ, সুসুমারঞ্চ কুক্কুটং।</p>
<p class="gathalast">কন্দগলকন্তি তে দস॥</p>
<p class="title">৭. বীরণথম্ভৰগ্গো</p>
<p class="hangnum">  </p>
<p class="subhead"> ২১১] ১. সোমদত্তজাতকৰণ্ণনা</p>
<p class="bodytext"><span class="bld">অকাসি</span> <a name="V2.0137"></a> <span class="bld">যোগ্গ</span>ন্তি ইদং সত্থা জেতৰনে ৰিহরন্তো লাল়ুদাযিত্থেরং আরব্ভ কথেসি। সো হি দ্বিন্নং তিণ্ণং জনানং অন্তরে একৰচনম্পি সম্পাদেত্বা কথেসুং ন সক্কোতি, সারজ্জবহুলো ‘‘অঞ্ঞং কথেস্সামী’’তি অঞ্ঞমেৰ কথেসি। তস্স তং পৰত্তিং ভিক্খূ ধম্মসভাযং কথেন্তা নিসীদিংসু। সত্থা আগন্ত্বা ‘‘কায নুত্থ <a name="P2.0165"></a>, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, লাল়ুদাযী ইদানেৰ সারজ্জবহুলো, পুব্বেপি সারজ্জবহুলোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে অঞ্ঞতরস্মিং ব্রাহ্মণকুলে নিব্বত্তিত্বা ৰযপ্পত্তো তক্কসিলাযং সিপ্পং উগ্গণ্হিত্বা পুন গেহং আগন্ত্বা মাতাপিতূনং দুগ্গতভাৰং ঞত্বা ‘‘পরিহীনকুলতো সেট্ঠিকুলং পতিট্ঠপেস্সামী’’তি মাতাপিতরো আপুচ্ছিত্বা <a name="M2.0151"></a> বারাণসিং গন্ত্বা রাজানং উপট্ঠাসি। সো রঞ্ঞা পিযো অহোসি মনাপো। অথস্স পিতুনো ‘‘দ্বীহিযেৰ গোণেহি কসিং কত্বা জীৰিকং কপ্পেন্তস্স একো গোণো মতো। সো বোধিসত্তং উপসঙ্কমিত্বা ‘‘তাত, একো গোণো মতো, কসিকম্মং ন পৰত্ততি, রাজানং একং গোণং যাচাহী’’তি আহ। ‘‘তাত, নচিরস্সেৰ মে রাজা দিট্ঠো, ইদানেৰ গোণং যাচিতুং ন যুত্তং, তুম্হে যাচথা’’তি। ‘‘তাত, ত্বং ময্হং সারজ্জবহুলভাৰং ন জানাসি, অহঞ্হি দ্বিন্নং তিণ্ণং সম্মুখে কথং সম্পাদেতুং ন সক্কোমি। সচে অহং রঞ্ঞো সন্তিকং গোণং যাচিতুং গমিস্সামি, ইমম্পি দত্বা আগমিস্সামী’’তি। ‘‘তাত, যং হোতি, তং হোতু, ন সক্কা মযা রাজানং যাচিতুং, অপিচ খো পনাহং তুম্হে যোগ্গং কারেস্সামী’’তি। ‘‘তেন হি সাধু মং যোগ্গং কারেহী’’তি।</p>
<p class="bodytext">বোধিসত্তো পিতরং আদায বীরণত্থম্ভকসুসানং গন্ত্বা তত্থ তত্থ তিণকলাপে বন্ধিত্বা ‘‘অযং রাজা, অযং উপরাজা, অযং সেনাপতী’’তি নামানি কত্বা পটিপাটিযা পিতু দস্সেত্বা ‘‘তাত, ত্বং রঞ্ঞো সন্তিকং গন্ত্বা ‘জযতু, মহারাজা’তি এৰং ইমং গাথং ৰত্বা গোণং যাচেয্যাসী’’তি গাথং উগ্গণ্হাপেসি –</p>
<p class="gatha1">‘‘দ্বে <a name="V2.0138"></a> মে গোণা মহারাজ, যেহি খেত্তং কসামসে।</p>
<p class="gathalast">তেসু একো মতো দেৰ, দুতিযং দেহি খত্তিযা’’তি॥</p>
<p class="bodytext">ব্রাহ্মণো <a name="P2.0166"></a> একেন সংৰচ্ছরেন ইমং গাথং পগুণং কত্বা বোধিসত্তং আহ – ‘‘তাত, সোমদত্ত, গাথা মে পগুণা জাতা, ইদানি অহং যস্স কস্সচি সন্তিকে ৰত্তুং সক্কোমি, মং রঞ্ঞো সন্তিকং নেহী’’তি। সো ‘‘সাধু, তাতা’’তি তথারূপং পণ্ণাকারং গাহাপেত্বা পিতরং রঞ্ঞো সন্তিকং নেসি। ব্রাহ্মণো ‘‘জযতু, মহারাজা’’তি ৰত্বা পণ্ণাকারং অদাসি। রাজা ‘‘অযং তে সোমদত্ত ব্রাহ্মণো কিং হোতী’’তি আহ। ‘‘পিতা মে, মহারাজা’’তি। ‘‘কেনট্ঠেনাগতো’’তি? তস্মিং খণে ব্রাহ্মণো গোণযাচনত্থায গাথং ৰদন্তো –</p>
<p class="gatha1">‘‘দ্বে মে গোণা মহারাজ, যেহি খেত্তং কসামসে।</p>
<p class="gathalast">তেসু একো মতো দেৰ, দুতিযং গণ্হ খত্তিযা’’তি॥ – আহ।</p>
<p class="bodytext">রাজা ব্রাহ্মণেন ৰিরজ্ঝিত্বা কথিতভাৰং ঞত্বা সিতং কত্বা ‘‘সোমদত্ত, তুম্হাকং গেহে বহূ মঞ্ঞে গোণা’’তি আহ। ‘‘তুম্হেহি দিন্না <a name="M2.0152"></a> ভৰিস্সন্তি, মহারাজা’’তি। রাজা বোধিসত্তস্স তুস্সিত্বা ব্রাহ্মণস্স সোল়স গোণে অলঙ্কারভণ্ডকে নিৰাসনগামঞ্চস্স ব্রহ্মদেয্যং দত্বা মহন্তেন যসেন ব্রাহ্মণং উয্যোজেসি। ব্রাহ্মণো সব্বসেতসিন্ধৰযুত্তং রথং অভিরুয্হ মহন্তেন পরিৰারেন গামং অগমাসি। বোধিসত্তো পিতরা সদ্ধিং রথে নিসীদিত্বা গচ্ছন্তো ‘‘তাত, অহং তুম্হে সকলসংৰচ্ছরং যোগ্গং কারেসিং, সন্নিট্ঠানকালে পন তুম্হাকং গোণং রঞ্ঞো অদত্থা’’তি ৰত্বা পঠমং গাথমাহ –</p>
<p class="hangnum"><a name="para121"></a><span class="paranum">১২১</span>.</p>
<p class="gatha1"> ‘‘অকাসি যোগ্গং ধুৰমপ্পমত্তো, সংৰচ্ছরং বীরণথম্ভকস্মিং।</p>
<p class="gathalast">ব্যাকাসি সঞ্ঞং পরিসং ৰিগয্হ, ন নিয্যমো তাযতি অপ্পপঞ্ঞ’’ন্তি॥</p>
<p class="bodytext">তত্থ <span class="bld">অকাসি যোগ্গং ধুৰমপ্পমত্তো, সংৰচ্ছরং বীরণথম্ভকস্মি</span>ন্তি, তাত, ত্বং নিচ্চং অপ্পমত্তো বীরণত্থম্ভমযে সুসানে যোগ্গং অকাসি <a name="P2.0167"></a>। <span class="bld">ব্যাকাসি সঞ্ঞং পরিসং ৰিগয্হা</span>তি অথ চ পন পরিসং ৰিগাহিত্বা তং সঞ্ঞং ৰিঅকাসি ৰিকারং আপাদেসি, পরিৰত্তেসীতি অত্থো। <span class="bld">ন নিয্যমো তাযতি অপ্পপঞ্ঞ</span>ন্তি অপ্পহঞ্ঞং নাম পুগ্গলং নিয্যমো যোগ্গাচিণ্ণং চরণং ন তাযতি ন রক্খতীতি।</p>
<p class="bodytext">অথস্স <a name="V2.0139"></a> ৰচনং সুত্বা ব্রাহ্মণো দুতিযং গাথমাহ –</p>
<p class="hangnum"><a name="para122"></a><span class="paranum">১২২</span>.</p>
<p class="gatha1"> ‘‘দ্বযং যাচনকো তাত, সোমদত্ত নিগচ্ছতি।</p>
<p class="gathalast">অলাভং ধনলাভং ৰা, এৰংধম্মা হি যাচনা’’তি॥</p>
<p class="bodytext">তত্থ <span class="bld">এৰংধম্মা হি যাচনা</span>তি যাচনা হি এৰংসভাৰাতি।</p>
<p class="bodytext">সত্থা ‘‘ন, ভিক্খৰে, লাল়ুদাযী ইদানেৰ সারজ্জবহুলো, পুব্বেপি সারজ্জবহুলোযেৰা’’তি ৰত্বা ইমং ধম্মদেসনং আহরিত্বা জাতকং সমোধানেসি – ‘‘তদা রাজা আনন্দো, সোমদত্তস্স পিতা লাল়ুদাযী অহোসি, সোমদত্তো পন অহমেৰ অহোসি’’ন্তি।</p>
<p class="centered">সোমদত্তজাতকৰণ্ণনা পঠমা।</p>
<p class="hangnum">  </p>
<p class="subhead"> ২১২] ২. উচ্ছিট্ঠভত্তজাতকৰণ্ণনা</p>
<p class="bodytext"><span class="bld">অঞ্ঞো</span> <a name="M2.0153"></a> <span class="bld">উপরিমো ৰণ্ণো</span>তি ইদং সত্থা জেতৰনে ৰিহরন্তো পুরাণদুতিযিকাপলোভনং আরব্ভ কথেসি। সো হি ভিক্খু সত্থারা ‘‘সচ্চং কির, ত্বং ভিক্খু, উক্কণ্ঠিতোসী’’তি পুট্ঠো ‘‘সচ্চ’’ন্তি ৰত্বা ‘‘কো তং উক্কণ্ঠাপেসী’’তি ৰুত্তে ‘‘পুরাণদুতিযিকা’’তি আহ। অথ নং সত্থা ‘‘ভিক্খু অযং তে ইত্থী অনত্থকারিকা, পুব্বেপি অত্তনো জারস্স উচ্ছিট্ঠকং ভোজেসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং ঠানে ভিক্খং চরিত্বা জীৰিককপ্পকে কপণে নটককুলে নিব্বত্তিত্বা ৰযপ্পত্তো দুগ্গতো দুরূপকো হুত্বা ভিক্খং চরিত্বা জীৰিকং কপ্পেসি। তদা কাসিরট্ঠে একস্মিং গামকে একস্স ব্রাহ্মণস্স ব্রাহ্মণী দুস্সীলা পাপধম্মা অতিচারং চরতি। অথেকদিৰসং ব্রাহ্মণে কেনচিদেৰ করণীযেন <a name="P2.0168"></a> বহি গতে তস্সা জারো তং খণং ওলোকেত্বা তং গেহং পাৰিসি। সা তেন সদ্ধিং অতিচরিত্বা ‘‘মুহুত্তং অচ্ছ, ভুঞ্জিত্বাৰ গমিস্সসী’’তি ভত্তং সম্পাদেত্বা সূপব্যঞ্জনসম্পন্নং উণ্হভত্তং ৰড্ঢেত্বা ‘‘ত্বং ভুঞ্জা’’তি তস্স দত্বা সযং ব্রাহ্মণস্স আগমনং ওলোকযমানা দ্বারে অট্ঠাসি। বোধিসত্তো ব্রাহ্মণিযা জারস্স ভুঞ্জনট্ঠানে পিণ্ডং পচ্চাসীসন্তো অট্ঠাসি।</p>
<p class="bodytext">তস্মিং <a name="V2.0140"></a> খণে ব্রাহ্মণো গেহাভিমুখো আগচ্ছতি। ব্রাহ্মণী তং আগচ্ছন্তং দিস্বা ৰেগেন পৰিসিত্বা ‘‘উট্ঠেহি, ব্রাহ্মণো আগচ্ছতী’’তি জারং কোট্ঠে ওতারেত্বা ব্রাহ্মণস্স পৰিসিত্বা নিসিন্নকালে ফলকং উপনেত্বা হত্থধোৰনং দত্বা ইতরেন ভুত্তাৰসিট্ঠস্স সীতভত্তস্স উপরি উণ্হভত্তং ৰড্ঢেত্বা ব্রাহ্মণস্স অদাসি। সো ভত্তে হত্থং ওতারেত্বা উপরি উণ্হং হেট্ঠা চ ভত্তং সীতলং দিস্বা চিন্তেসি – ‘‘ইমিনা অঞ্ঞস্স ভুত্তাধিকেন উচ্ছিট্ঠভত্তেন ভৰিতব্ব’’ন্তি। সো ব্রাহ্মণিং পুচ্ছন্তো পঠমং গাথমাহ –</p>
<p class="hangnum"><a name="para123"></a><span class="paranum">১২৩</span>.</p>
<p class="gatha1"> ‘‘অঞ্ঞো উপরিমো ৰণ্ণো, অঞ্ঞো ৰণ্ণো চ হেট্ঠিমো।</p>
<p class="gathalast">ব্রাহ্মণী ত্বেৰ পুচ্ছামি, কিং হেট্ঠা কিঞ্চ উপ্পরী’’তি॥</p>
<p class="bodytext">তত্থ <span class="bld">ৰণ্ণো</span>তি আকারো। অযঞ্হি উপরিমস্স উণ্হভাৰং হেট্ঠিমস্স চ সীতভাৰং পুচ্ছন্তো এৰমাহ। <span class="bld">কিং হেট্ঠা কিঞ্চ উপ্পরী</span>তি ৰুড্ঢিতভত্তেন <a name="M2.0154"></a> নাম উপরি সীতলেন, হেট্ঠা উণ্হেন ভৰিতব্বং, ইদঞ্চ পন ন তাদিসং, তেন তং পুচ্ছামি – ‘‘কেন কারণেন উপরি ভত্তং উণ্হং, হেট্ঠিমং সীতল’’ন্তি।</p>
<p class="bodytext">ব্রাহ্মণী অত্তনা কতকম্মস্স উত্তানভাৰভযেন ব্রাহ্মণে পুনপ্পুনং কথেন্তেপি তুণ্হীযেৰ অহোসি। তস্মিং খণে নটপুত্তস্স এতদহোসি – ‘‘কোট্ঠে নিসীদাপিতপাপপুরিসেন জারেন ভৰিতব্বং, ইমিনা গেহস্সামিকেন, ব্রাহ্মণী পন অত্তনা কতকম্মস্স পাকটভাৰভযেন কিঞ্চি ন কথেতি, হন্দাহং ইমিস্সা কতকম্মং পকাসেত্বা জারস্স কোট্ঠকে নিসীদাপিতভাৰং ব্রাহ্মণস্স কথেমী’’তি। সো ব্রাহ্মণস্স গেহা নিক্খন্তকালতো <a name="P2.0169"></a> পট্ঠায ইতরস্স গেহপৰেসনং অতিচরণং অগ্গভত্তভুঞ্জনং ব্রাহ্মণিযা দ্বারে ঠত্বা মগ্গং ওলোকনং ইতরস্স কোট্ঠে ওতারিতভাৰন্তি সব্বং তং পৰত্তিং আচিক্খিত্বা দুতিযং গাথমাহ –</p>
<p class="hangnum"><a name="para124"></a><span class="paranum">১২৪</span>.</p>
<p class="gatha1"> ‘‘অহং নটোস্মি ভদ্দন্তে, ভিক্খকোস্মি ইধাগতো।</p>
<p class="gathalast">অযঞ্হি কোট্ঠমোতিণ্ণো, অযং সো যং গৰেসসী’’তি॥</p>
<p class="bodytext">তত্থ <span class="bld">অহং নটোস্মি, ভদ্দন্তে</span>তি, সামি, অহং নটজাতিকো। <span class="bld">ভিক্খকোস্মি ইধাগতো</span>তি স্বাহং ইমং ঠানং ভিক্খকো ভিক্খং পরিযেসমানো আগতোস্মি। <span class="bld">অযঞ্হি কোট্ঠমোতিণ্ণো</span>তি অযং পন এতিস্সা জারো ইমং ভত্তং ভুঞ্জন্তো তৰ ভযেন কোট্ঠং ওতিণ্ণো। <span class="bld">অযং সো যং গৰেসসী</span>তি যং ত্বং কস্স নু খো ইমিনা উচ্ছিট্ঠকেন ভৰিতব্বন্তি গৰেসসি, অযং সো। চূল়ায <a name="V2.0141"></a> নং গহেত্বা কোট্ঠা নীহরিত্বা যথা ন পুনেৰরূপং পাপং করোতি, তথা অস্স সতিং জনেহীতি ৰত্বা পক্কামি। ব্রাহ্মণো উভোপি তে যথা নং ন পুনেৰরূপং পাপং করোন্তি, তজ্জনপোথনেহি তথা সিক্খাপেত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতো ভিক্খু সোতাপত্তিফলে পতিট্ঠহি। ‘‘তদা ব্রাহ্মণী পুরাণদুতিযিকা অহোসি, ব্রাহ্মণো উক্কণ্ঠিতো ভিক্খু, নটপুত্তো পন অহমেৰ অহোসি’’ন্তি।</p>
<p class="centered">উচ্ছিট্ঠভত্তজাতকৰণ্ণনা দুতিযা।</p>
<p class="hangnum">  </p>
<p class="subhead"> ২১৩] ৩. ভরুজাতকৰণ্ণনা</p>
<p class="bodytext"><span class="bld">ইসীনমন্তরং</span> <a name="M2.0155"></a> <span class="bld">কত্বা</span>তি ইদং সত্থা জেতৰনে ৰিহরন্তো কোসলরাজানং আরব্ভ কথেসি। ভগৰতো হি ভিক্খুসঙ্ঘস্স চ লাভসক্কারো মহা অহোসি। যথাহ –</p>
<p class="bodytext">‘‘তেন খো পন সমযেন ভগৰা সক্কতো হোতি গরুকতো মানিতো পূজিতো অপচিতো লাভী চীৰরপিণ্ডপাতসেনাসনগিলানপচ্চযভেসজ্জপরিক্খারানং। ভিক্খুসঙ্ঘোপি খো সক্কতো হোতি…পে॰… পরিক্খারানং। অঞ্ঞতিত্থিযা পন পরিব্বাজকা অসক্কতা হোন্তি…পে॰… পরিক্খারান’’ন্তি (উদা॰ ১৪)।</p>
<p class="bodytext">তে এৰং পরিহীনলাভসক্কারা অহোরত্তং গুল়্হসন্নিপাতং কত্বা মন্তযন্তি ‘‘সমণস্স গোতমস্স উপ্পন্নকালতো পট্ঠায মযং হতলাভসক্কারা জাতা <a name="P2.0170"></a>, সমণো গোতমো লাভগ্গযসগ্গপ্পত্তো জাতো, কেন নু খো কারণেনস্স এসা সম্পত্তী’’তি। তত্রেকে এৰমাহংসু – ‘‘সমণো গোতমো সকলজম্বুদীপস্স উত্তমট্ঠানে ভূমিসীসে ৰসতি। তেনস্স লাভসক্কারো উপ্পজ্জতী’’তি, সেসা ‘‘অত্থেতং কারণং, মযম্পি জেতৰনপিট্ঠে তিত্থিযারামং কারেমু, এৰং লাভিনো ভৰিস্সামা’’তি আহংসু। তে সব্বেপি ‘‘এৰমেত’’ন্তি সন্নিট্ঠানং কত্বা ‘‘সচেপি মযং রঞ্ঞো অনারোচেত্বা আরামং কারেস্সাম, ভিক্খূ ৰারেস্সন্তি, লঞ্জং লভিত্বা অভিজ্জনকো নাম নত্থি, তস্মা রঞ্ঞো লঞ্জং দত্বা আরামট্ঠানং গণ্হিস্সামা’’তি সম্মন্তেত্বা উপট্ঠাকে যাচিত্বা রঞ্ঞো সতসহস্সং দত্বা ‘‘মহারাজ, মযং জেতৰনপিট্ঠিযং তিত্থিযারামং করিস্সাম, সচে <a name="V2.0142"></a> ভিক্খূ ‘কাতুং ন দস্সামা’তি তুম্হাকং আরোচেন্তি, নেসং পটিৰচনং ন দাতব্ব’’ন্তি আহংসু। রাজা লঞ্জলোভেন ‘‘সাধূ’’তি সম্পটিচ্ছি।</p>
<p class="bodytext">তিত্থিযা রাজানং সঙ্গণ্হিত্বা ৰড্ঢকিং পক্কোসাপেত্বা কম্মং পট্ঠপেসুং, মহাসদ্দো অহোসি। সত্থা ‘‘কে পনেতে, আনন্দ, উচ্চাসদ্দমহাসদ্দা’’তি পুচ্ছি। ‘‘অঞ্ঞতিত্থিযা, ভন্তে, জেতৰনপিট্ঠিযং তিত্থিযারামং কারেন্তি, তত্থেসো সদ্দো’’তি। ‘‘আনন্দ, নেতং ঠানং তিত্থিযারামস্স অনুচ্ছৰিকং, তিত্থিযা উচ্চাসদ্দকামা, ন সক্কা তেহি সদ্ধিং <a name="M2.0156"></a> ৰসিতু’’ন্তি ৰত্বা ভিক্খুসঙ্ঘং সন্নিপাতেত্বা ‘‘গচ্ছথ, ভিক্খৰে, রঞ্ঞো আচিক্খিত্বা তিত্থিযারামকরণং নিৰারেথা’’তি আহ। ভিক্খুসঙ্ঘো গন্ত্বা রঞ্ঞো নিৰেসনদ্বারে অট্ঠাসি। রাজা সঙ্ঘস্স আগতভাৰং সুত্বাপি ‘‘তিত্থিযারামং নিস্সায আগতা ভৰিস্সন্তী’’তি লঞ্জস্স গহিতত্তা ‘‘রাজা গেহে নত্থী’’তি ৰদাপেসি। ভিক্খূ গন্ত্বা সত্থু আরোচেসুং। সত্থা ‘‘লঞ্জং নিস্সায এৰং করোতী’’তি দ্বে অগ্গসাৰকে পেসেসি। রাজা তেসম্পি আগতভাৰং সুত্বা তথেৰ ৰদাপেসি। তেপি আগন্ত্বা সত্থু আরাচেসুং। সত্থা ‘‘ন ইদানি, সারিপুত্ত, রাজা গেহে নিসীদিতুং লভিস্সতি, বহি নিক্খমিস্সতী’’তি পুনদিৰসে পুব্বণ্হসমযং নিৰাসেত্বা পত্তচীৰরমাদায পঞ্চহি ভিক্খুসতেহি সদ্ধিং রঞ্ঞো নিৰেসনদ্বারং অগমাসি। রাজা সুত্বা পাসাদা ওতরিত্বা পত্তং গহেত্বা সত্থারং পৰেসেত্বা বুদ্ধপ্পমুখস্স সঙ্ঘস্স যাগুখজ্জকং দত্বা সত্থারং ৰন্দিত্বা একমন্তং নিসীদি। সত্থা রঞ্ঞো একং পরিযাযধম্মদেসনং আরভন্তো ‘‘মহারাজ, পোরাণকরাজানো লঞ্জং গহেত্বা সীলৰন্তে অঞ্ঞমঞ্ঞং কলহং কারেত্বা অত্তনো রট্ঠস্স অস্সামিনো হুত্বা মহাৰিনাসং পাপুণিংসূ’’তি ৰত্বা তেন যাচিতো অতীতং আহরি।</p>
<p class="bodytext">অতীতে <a name="P2.0171"></a> ভরুরট্ঠে ভরুরাজা নাম রজ্জং কারেসি। তদা বোধিসত্তো পঞ্চাভিঞ্ঞো অট্ঠসমাপত্তিলাভী গণসত্থা তাপসো হুত্বা হিমৰন্তপদেসে চিরং ৰসিত্বা লোণম্বিলসেৰনত্থায পঞ্চসততাপসপরিৰুতো হিমৰন্তা ওতরিত্বা অনুপুব্বেন ভরুনগরং পত্বা তত্থ পিণ্ডায চরিত্বা নগরা নিক্খমিত্বা উত্তরদ্বারে সাখাৰিটপসম্পন্নস্স ৰটরুক্খস্স মূলে নিসীদিত্বা ভত্তকিচ্চং কত্বা তত্থেৰ রুক্খমূলে ৰাসং কপ্পেসি। এৰং তস্মিং ইসিগণে তত্থ ৰসন্তে অড্ঢমাসচ্চযেন অঞ্ঞো গণসত্থা পঞ্চসতপরিৰারো আগন্ত্বা নগরে ভিক্খায চরিত্বা নগরা নিক্খমিত্বা দক্খিণদ্বারে তাদিসস্সেৰ ৰটরুক্খস্স মূলে নিসীদিত্বা ভত্তকিচ্চং কত্বা তত্থ রুক্খমূলে ৰাসং কপ্পেসি। ইতি তে দ্বেপি ইসিগণা তত্থ যথাভিরন্তং ৰিহরিত্বা হিমৰন্তমেৰ অগমংসু।</p>
<p class="bodytext">তেসং <a name="V2.0143"></a> গতকালে দক্খিণদ্বারে ৰটরুক্খো সুক্খো। পুনৰারে তেসু আগচ্ছন্তেসু দক্খিণদ্বারে ৰটরুক্খৰাসিনো পঠমতরং আগন্ত্বা অত্তনো ৰটরুক্খস্স <a name="M2.0157"></a> সুক্খভাৰং ঞত্বা ভিক্খায চরিত্বা নগরা নিক্খমিত্বা উত্তরদ্বারে ৰটরুক্খমূলং গন্ত্বা ভত্তকিচ্চং কত্বা তত্থ ৰাসং কপ্পেসুং। ইতরে পন ইসযো পচ্ছা আগন্ত্বা নগরে ভিক্খায চরিত্বা অত্তনো রুক্খমূলমেৰ গন্ত্বা ভত্তকিচ্চং কত্বা ৰাসং কপ্পেসুং। তে ‘‘ন সো তুম্হাকং রুক্খো, অম্হাকং রুক্খো’’তি রুক্খং নিস্সায অঞ্ঞমঞ্ঞং কলহং করিংসু, কলহো মহা অহোসি। একে ‘‘অম্হাকং পঠমং ৰসিতট্ঠানং তুম্হে ন লভিস্সথা’’তি ৰদন্তি। একে ‘‘মযং ইমস্মিং ৰারে পঠমতরং ইধাগতা, তুম্হে ন লভিস্সথা’’তি ৰদন্তি। ইতি তে ‘‘মযং সামিনো, মযং সামিনো’’তি কলহং করোন্তা রুক্খমূলস্সত্থায রাজকুলং অগমংসু। রাজা পঠমং ৰুত্থইসিগণঞ্ঞেৰ সামিকং অকাসি <a name="P2.0172"></a>। ইতরে ‘‘ন দানি মযং ইমেহি পরাজিতাতি অত্তানং ৰদাপেস্সামা’’তি দিব্বচক্খুনা ওলোকেত্বা একং চক্কৰত্তিপরিভোগং রথপঞ্জরং দিস্বা আহরিত্বা রঞ্ঞো লঞ্জং দত্বা ‘‘মহারাজ, অম্হেপি সামিকে করোহী’’তি আহংসু।</p>
<p class="bodytext">রাজা লঞ্জং গহেত্বা ‘‘দ্বেপি গণা ৰসন্তূ’’তি দ্বেপি সামিকে অকাসি। ইতরে ইসযো তস্স রথপঞ্জরস্স রথচক্কানি নীহরিত্বা লঞ্জং দত্বা ‘‘মহারাজ, অম্হেযেৰ সামিকে করোহী’’তি আহংসু। রাজা তথা অকাসি। ইসিগণা ‘‘অম্হেহি ৰত্থুকামে চ কিলেসকামে চ পহায পব্বজিতেহি রুক্খমূলস্স কারণা কলহং করোন্তেহি লঞ্জং দদন্তেহি অযুত্তং কত’’ন্তি ৰিপ্পটিসারিনো হুত্বা ৰেগেন পলাযিত্বা হিমৰন্তমেৰ অগমংসু। সকলভরুরট্ঠৰাসিনো দেৰতা একতো হুত্বা ‘‘সীলৰন্তে কলহং করোন্তেন রঞ্ঞা অযুত্তং কত’’ন্তি ভরুরঞ্ঞো কুজ্ঝিত্বা তিযোজনসতিকং ভরুরট্ঠং সমুদ্দং উব্বত্তেত্বা অরট্ঠমকংসু। ইতি একং ভরুরাজানং নিস্সায সকলরট্ঠৰাসিনোপি ৰিনাসং পত্তাতি।</p>
<p class="bodytext">সত্থা ইমং অতীতং আহরিত্বা অভিসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para125"></a><span class="paranum">১২৫</span>.</p>
<p class="gatha1"> ‘‘ইসীনমন্তরং কত্বা, ভরুরাজাতি মে সুতং।</p>
<p class="gathalast">উচ্ছিন্নো সহ রট্ঠেহি, স রাজা ৰিভৰঙ্গতো॥</p>
<p class="hangnum"><a name="para126"></a><span class="paranum">১২৬</span>.</p>
<p class="gatha1"> ‘‘তস্মা হি ছন্দাগমনং, নপ্পসংসন্তি পণ্ডিতা।</p>
<p class="gathalast">অদুট্ঠচিত্তো ভাসেয্য, গিরং সচ্চুপসংহিত’’ন্তি॥</p>
<p class="bodytext">তত্থ <a name="V2.0144"></a> <a name="M2.0158"></a> <span class="bld">অন্তরং কত্বা</span>তি ছন্দাগতিৰসেন ৰিৰরং কত্বা। <span class="bld">ভরুরাজা</span>তি ভরুরট্ঠে রাজা। <span class="bld">ইতি মে সুত</span>ন্তি ইতি মযা পুব্বে এতং সুতং। <span class="bld">তস্মা হি ছন্দাগমন</span>ন্তি যস্মা হি ছন্দাগমনং গন্ত্বা ভরুরাজা সহ রট্ঠেন উচ্ছিন্নো, তস্মা ছন্দাগমনং পণ্ডিতা নপ্পসংসন্তি। <span class="bld">অদুট্ঠচিত্তো</span>তি কিলেসেহি অদূসিতচিত্তো হুত্বা। <span class="bld">ভাসেয্য গিরং সচ্চুপসংহিত</span>ন্তি সভাৰনিস্সিতং <a name="P2.0173"></a> অত্থনিস্সিতং কারণনিস্সিতমেৰ গিরং ভাসেয্য। যে হি তত্থ ভরুরঞ্ঞো লঞ্জং গণ্হন্তস্স অযুত্তং এতন্তি পটিক্কোসন্তা সচ্চুপসংহিতং গিরং ভাসিংসু, তেসং ঠিতট্ঠানং নাল়িকেরদীপে অজ্জাপি দীপকসহস্সং পঞ্ঞাযতীতি।</p>
<p class="bodytext">সত্থা ইমং ধম্মদেসনং আহরিত্বা ‘‘মহারাজ, ছন্দৰসিকেন নাম ন ভৰিতব্বং, দ্বে পব্বজিতগণে কলহং কারেতুং ন ৰট্টতী’’তি ৰত্বা জাতকং সমোধানেসি – ‘‘অহং তেন সমযেন জেট্ঠকইসি অহোসি’’ন্তি, রাজা তথাগতস্স ভত্তকিচ্চং কত্বা গতকালে মনুস্সে পেসেত্বা তিত্থিযারামং ৰিদ্ধংসাপেসি, তিত্থিযা অপ্পতিট্ঠা অহেসুং।</p>
<p class="centered">ভরুজাতকৰণ্ণনা ততিযা।</p>
<p class="hangnum">  </p>
<p class="subhead"> ২১৪] ৪. পুণ্ণনদীজাতকৰণ্ণনা</p>
<p class="bodytext"><span class="bld">পুণ্ণং নদি</span>ন্তি ইদং সত্থা জেতৰনে ৰিহরন্তো পঞ্ঞাপারমিং আরব্ভ কথেসি। একস্মিঞ্হি দিৰসে ধম্মসভাযং ভিক্খূ তথাগতস্স পঞ্ঞং আরব্ভ কথং সমুট্ঠাপেসুং – ‘‘আৰুসো, সম্মাসম্বুদ্ধো মহাপঞ্ঞো পুথুপঞ্ঞো হাসপঞ্ঞো জৰনপঞ্ঞো তিক্খপঞ্ঞো গম্ভীরপঞ্ঞো নিব্বেধিকপঞ্ঞো উপাযপঞ্ঞায সমন্নাগতো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপি তথাগতো পঞ্ঞৰা উপাযকুসলোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো পুরোহিতকুলে নিব্বত্তিত্বা ৰযপ্পত্তো তক্কসিলাযং সব্বসিপ্পানি উগ্গণ্হিত্বা পিতু অচ্চযেন পুরোহিতট্ঠানং লভিত্বা বারাণসিরঞ্ঞো অত্থধম্মানুসাসকো <a name="M2.0159"></a> অহোসি। অপরভাগে রাজা পরিভেদকানং কথং গহেত্বা বোধিসত্তস্স কুদ্ধো ‘‘মা মম সন্তিকে ৰসী’’তি বোধিসত্তং বারাণসিতো পব্বাজেসি। বোধিসত্তো পুত্তদারং গহেত্বা একস্মিং কাসিকগামকে ৰাসং কপ্পেসি। অপরভাগে রাজা তস্স গুণং সরিত্বা ‘‘ময্হং কঞ্চি পেসেত্বা আচরিযং পক্কোসিতুং ন যুত্তং, একং পন গাথং বন্ধিত্বা পণ্ণং <a name="V2.0145"></a> <a name="P2.0174"></a> লিখিত্বা কাকমংসং পচাপেত্বা পণ্ণঞ্চ মংসঞ্চ সেতৰত্থেন পলিৰেঠেত্বা রাজমুদ্দিকায লঞ্ছেত্বা পেসেস্সামি। যদি পণ্ডিতো ভৰিস্সতি, পণ্ণং ৰাচেত্বা কাকমংসভাৰং ঞত্বা আগমিস্সতি, নো চে, নাগমিস্সতী’’তি ‘‘পুণ্ণং নদি’’ন্তি ইমং গাথং পণ্ণে লিখি –</p>
<p class="hangnum"><a name="para127"></a><span class="paranum">১২৭</span>.</p>
<p class="gatha1"> ‘‘পুণ্ণং নদিং যেন চ পেয্যমাহু, জাতং যৰং যেন চ গুয্হমাহু।</p>
<p class="gathalast">দূরং গতং যেন চ অব্হযন্তি, সো ত্যাগতো হন্দ চ ভুঞ্জ ব্রাহ্মণা’’তি॥</p>
<p class="bodytext">তত্থ <span class="bld">পুণ্ণং নদিং যেন চ পেয্যমাহূ</span>তি কাকপেয্যা নদীহি ৰদন্তা যেন পুণ্ণং নদিং কাকপেয্যমাহু, ন হি অপুণ্ণা নদী ‘‘কাকপেয্যা’’তি ৰুচ্চতি। যদাপি নদীতীরে ঠত্বা গীৰং পসারেত্বা কাকেন পাতুং সক্কা হোতি, তদা নং ‘‘কাকপেয্যা’’তি ৰদন্তি। <span class="bld">জাতং যৰং যেন চ গুয্হমাহূ</span>তি <span class="bld">যৰ</span>ন্তি দেসনাসীসমত্তং, ইধ পন সব্বম্পি জাতং উগ্গতং সম্পন্নতরুণসস্সং অধিপ্পেতং। তঞ্হি যদা অন্তো পৰিট্ঠকাকং পটিচ্ছাদেতুং সক্কোতি, তদা গুয্হতীতি গুয্হং। কিং গুয্হতি? কাকং। ইতি কাকস্স গুয্হং কাকগুয্হন্তি তং ৰদমানা কাকেন গুয্হৰচনস্স কারণভূতেন ‘‘গুয্হ’’ন্তি ৰদন্তি। তেন ৰুত্তং ‘‘যেন চ গুয্হমাহূ’’তি। <span class="bld">দূরং গতং যেন চ অব্হযন্তী</span>তি দূরং গতং ৰিপ্পৰুত্থং পিযপুগ্গলং যং আগন্ত্বা নিসিন্নং দিস্বা সচে ইত্থন্নামো আগচ্ছতি, ৰস্স কাকাতি ৰা ৰস্সন্তঞ্ঞেৰ ৰা সুত্বা ‘‘যথা কাকো ৰস্সতি, ইত্থন্নামো আগমিস্সতী’’তি এৰং ৰদন্তা যেন চ অব্হযন্তি কথেন্তি মন্তেন্তি, উদাহরন্তীতি অত্থো। <span class="bld">সো ত্যাগতো</span>তি সো তে আনীতো। <span class="bld">হন্দ চ ভুঞ্জ, ব্রাহ্মণা</span>তি গণ্হ, ব্রাহ্মণ, ভুঞ্জস্সু নং, খাদ ইদং কাকমংসন্তি অত্থো।</p>
<p class="bodytext">ইতি <a name="M2.0160"></a> রাজা ইমং গাথং পণ্ণে লিখিত্বা বোধিসত্তস্স পেসেসি। সো পণ্ণং ৰাচেত্বা ‘‘রাজা মং দট্ঠুকামো’’তি ঞত্বা দুতিযং গাথমাহ –</p>
<p class="hangnum"><a name="para128"></a><span class="paranum">১২৮</span>.</p>
<p class="gatha1"> ‘‘যতো <a name="P2.0175"></a> মং সরতী রাজা, ৰাযসম্পি পহেতৰে।</p>
<p class="gathalast">হংসা কোঞ্চা মযূরা চ, অসতীযেৰ পাপিযা’’তি॥</p>
<p class="bodytext">তত্থ <span class="bld">যতো মং সরতী রাজা, ৰাযসম্পি পহেতৰে</span>তি যদা রাজা ৰাযসমংসং লভিত্বা তম্পি পহেতুং মং সরতি। <span class="bld">হংসা কোঞ্চা মযূরা চা</span>তি যদা পনস্স এতে হংসাদযো উপনীতা ভৰিস্সন্তি, একানি হংসমংসাদীনি লচ্ছতি, তদা মং কস্মা ন সরিস্সতীতি অত্থো? অট্ঠকথাযং <a name="V2.0146"></a> পন ‘‘হংসকোঞ্চমযূরান’’ন্তি পাঠো। সো সুন্দরতরা, ইমেসং হংসাদীনং মংসং লভিত্বা কস্মা মং ন সরিস্সতি, সরিস্সতিযেৰাতি অত্থো। <span class="bld">অসতীযেৰ পাপিযা</span>তি যং ৰা তং ৰা লভিত্বা সরণং নাম সুন্দরং, লোকস্মিং পন অসতিযেৰ পাপিযা, অসতিকরণংযেৰ হীনং লামকং, তঞ্চ অম্হাকং রঞ্ঞো নত্থি। সরতি মং রাজা, আগমনং মে পচ্চাসীসতি, তস্মা গমিস্সামীতি যানং যোজাপেত্বা গন্ত্বা রাজানং পস্সি, রাজা তুস্সিত্বা পুরোহিতট্ঠানেযেৰ পতিট্ঠাপেসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা রাজা আনন্দো অহোসি, পুরোহিতো পন অহমেৰ অহোসি’’ন্তি।</p>
<p class="centered">পুণ্ণনদীজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২১৫] ৫. কচ্ছপজাতকৰণ্ণনা</p>
<p class="bodytext"><span class="bld">অৰধী ৰত অত্তান</span>ন্তি ইদং সত্থা জেতৰনে ৰিহরন্তো কোকালিকং আরব্ভ কথেসি। ৰত্থু <span class="bld">মহাতক্কারিজাতকে</span> (জা॰ ১.১৩.১০৪ আদযো) আৰি-ভৰিস্সতি। তদা পন সত্থা ‘‘ন, ভিক্খৰে, কোকালিকো ইদানেৰ ৰাচায হতো, পুব্বেপি ৰাচায হতোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অমচ্চকুলে নিব্বত্তিত্বা ৰযপ্পত্তো তস্স অত্থধম্মানুসাসকো অহোসি। সো পন রাজা বহুভাণী অহোসি, তস্মিং কথেন্তে অঞ্ঞেসং <a name="M2.0161"></a> ৰচনস্স ওকাসো নাম নত্থি। বোধিসত্তো <a name="P2.0176"></a> তস্স তং বহুভাণিতং ৰারেতুকামো একং উপাযং উপধারেন্তো ৰিচরতি। তস্মিঞ্চ কালে হিমৰন্তপদেসে একস্মিং সরে কচ্ছপো ৰসতি, দ্বে হংসপোতকা গোচরায চরন্তা তেন সদ্ধিং ৰিস্সাসং অকংসু। তে দল়্হৰিস্সাসিকা হুত্বা একদিৰসং কচ্ছপং আহংসু – ‘‘সম্ম কচ্ছপ, অম্হাকং হিমৰন্তে চিত্তকূটপব্বততলে কঞ্চনগুহাযং ৰসনট্ঠানং রমণীযো পদেসো, গচ্ছসি অম্হাকং সদ্ধি’’ন্তি। ‘‘অহং কিন্তি কত্বা গমিস্সামী’’তি? ‘‘মযং তং গহেত্বা গমিস্সাম, সচে ত্বং মুখং রক্খিতুং সক্খিস্সসি, কস্সচি কিঞ্চি ন কথেস্সসী’’তি। ‘‘রক্খিস্সামি, সামি, গহেত্বা মং গচ্ছথা’’তি। তে ‘‘সাধূ’’তি ৰত্বা একং দণ্ডকং কচ্ছপেন ডংসাপেত্বা সযং <a name="V2.0147"></a> তস্স উভো কোটিযো ডংসিত্বা আকাসং পক্খন্দিংসু। তং তথা হংসেহি নীযমানং গামদারকা দিস্বা ‘‘দ্বে হংসা কচ্ছপং দণ্ডকেন হরন্তী’’তি আহংসু।</p>
<p class="bodytext">কচ্ছপো ‘‘যদি মং সহাযকা নেন্তি, তুম্হাকং এত্থ কিং দুট্ঠচেটকা’’তি ৰত্তুকামো হংসানং সীঘৰেগতায বারাণসিনগরে রাজনিৰেসনস্স উপরিভাগং সম্পত্তকালে দট্ঠট্ঠানতো দণ্ডকং ৰিস্সজ্জেত্বা আকাসঙ্গণে পতিত্বা দ্বেভাগো অহোসি, ‘‘কচ্ছপো আকাসতো পতিত্বা দ্বেধা ভিন্নো’’তি এককোলাহলং অহোসি। রাজা বোধিসত্তং আদায অমচ্চগণপরিৰুতো তং ঠানং গন্ত্বা কচ্ছপং দিস্বা বোধিসত্তং পুচ্ছি – ‘‘পণ্ডিত, কিন্তি কত্বা এস পতিতো’’তি? বোধিসত্তো ‘‘চিরপটিকঙ্খোহং রাজানং ওৰদিতুকামো উপাযং উপধারেন্তো চরামি, ইমিনা কচ্ছপেন হংসেহি সদ্ধিং ৰিস্সাসো কতো ভৰিস্সতি, তেহি ইমং ‘হিমৰন্তং নেস্স্সামা’তি দণ্ডকং ডংসাপেত্বা আকাসং পক্খন্তেহি ভৰিতব্বং, অথ ইমিনা কস্সচি ৰচনং সুত্বা অরক্খিতমুখতায কিঞ্চি ৰত্তুকামেন দণ্ডকা ৰিস্সট্ঠো ভৰিস্সতি, এৰং <a name="P2.0177"></a> আকাসতো পতিত্বা জীৰিতক্খযং পত্তেনেৰ ভৰিতব্ব’’ন্তি চিন্তেত্বা ‘‘আম মহারাজ, অতিমুখরা নাম অপরিযন্তৰচনা এৰরূপং দুক্খং পাপুণন্তিযেৰা’’তি ৰত্বা ইমা গাথা অৰোচ –</p>
<p class="hangnum"><a name="para129"></a><span class="paranum">১২৯</span>.</p>
<p class="gatha1"> ‘‘অৰধী ৰত অত্তানং, কচ্ছপো ব্যাহরং গিরং।</p>
<p class="gathalast">সুগ্গহীতস্মিং কট্ঠস্মিং, ৰাচায সকিযাৰধি॥</p>
<p class="hangnum"><a name="para130"></a><span class="paranum">১৩০</span>.</p>
<p class="gatha1"> ‘‘এতম্পি <a name="M2.0162"></a> দিস্বা নরৰীরিযসেট্ঠ, ৰাচং পমুঞ্চে কুসলং নাতিৰেলং।</p>
<p class="gathalast">পস্সসি বহুভাণেন, কচ্ছপং ব্যসনং গত’’ন্তি॥</p>
<p class="bodytext">তত্থ <span class="bld">অৰধী ৰতা</span>তি ঘাতেসি ৰত। <span class="bld">ব্যাহর</span>ন্তি ব্যাহরন্তো। <span class="bld">সুগ্গহীতস্মিং কট্ঠস্মি</span>ন্তি মুখেন সুট্ঠু ডংসিত্বা গহিতে দণ্ডকে। <span class="bld">ৰাচায সকিযাৰধী</span>তি অতিমুখরতায অকালে ৰাচং নিচ্ছারেন্তো দট্ঠট্ঠানং ৰিস্সজ্জেত্বা তায সকায ৰাচায অত্তানং অৰধি ঘাতেসি। এৰমেস জীৰিতক্খযং পত্তো, ন অঞ্ঞথাতি। <span class="bld">এতম্পি দিস্বা</span>তি এতম্পি কারণং দিস্বা। <span class="bld">নরৰীরিযসেট্ঠা</span>তি নরেসু ৰীরিযেন সেট্ঠ উত্তমৰীরিয রাজৰর। <span class="bld">ৰাচং পমুঞ্চে কুসলং নাতিৰেল</span>ন্তি সচ্চাদিপটিসংযুত্তং কুসলমেৰ পণ্ডিতো পুরিসো মুঞ্চেয্য নিচ্ছারেয্য, তম্পি হিতং কালযুত্তং, ন অতিৰেলং, অতিক্কন্তকালং অপরিযন্তৰাচং ন ভাসেয্য। <span class="bld">পস্সসী</span>তি ননু পচ্চক্খতো পস্সসি। <span class="bld">বহুভাণেনা</span>তি বহুভণনেন। <span class="bld">কচ্ছপং ব্যসনং গত</span>ন্তি এতং কচ্ছপং জীৰিতক্খযং পত্তন্তি।</p>
<p class="bodytext">রাজা <a name="V2.0148"></a> ‘‘মং সন্ধায ভাসতী’’তি ঞত্বা ‘‘অম্হে সন্ধায কথেসি, পণ্ডিতা’’তি আহ। বোধিসত্তো ‘‘মহারাজ, ত্বং ৰা হোহি অঞ্ঞো ৰা, যো কোচি পমাণাতিক্কন্তং ভাসন্তো এৰরূপং ব্যসনং পাপুণাতী’’তি পাকটং কত্বা কথেসি। রাজা ততো পট্ঠায ৰিরমিত্বা মন্দভাণী অহোসি।</p>
<p class="bodytext">সত্থা <a name="P2.0178"></a> ইমং ধম্মদেসনং আহরিত্বা জাতকং সমোধানেসি – ‘‘তদা কচ্ছপো কোকালিকো অহোসি, দ্বে হংসপোতকা দ্বে মহাথেরা, রাজা আনন্দো, অমচ্চপণ্ডিতো পন অহমেৰ অহোসি’’ন্তি।</p>
<p class="bodytext">কচ্ছপজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২১৬] ৬. মচ্ছজাতকৰণ্ণনা</p>
<p class="bodytext"><span class="bld">ন মাযমগ্গি তপতী</span>তি ইদং সত্থা জেতৰনে ৰিহরন্তো পুরাণদুতিযিকাপলোভনং আরব্ভ কথেসি। তঞ্হি ভিক্খুং সত্থা ‘‘সচ্চং কির ত্বং, ভিক্খু, উক্কণ্ঠিতোসী’’তি পুচ্ছি। ‘‘সচ্চং, ভন্তে’’তি ৰুত্তে ‘‘কেন উক্কণ্ঠাপিতোসী’’তি পুট্ঠো ‘‘পুরাণদুতিযিকাযা’’তি আহ। অথ নং সত্থা ‘‘অযং তে ভিক্খু ইত্থী অনত্থকারিকা, পুব্বেপি ত্বং এতং নিস্সায সূলেন ৰিজ্ঝিত্বা <a name="M2.0163"></a> অঙ্গারেসু পচিত্বা খাদিতব্বতং পত্তো পণ্ডিতে নিস্সায জীৰিতং অলত্থা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো তস্স পুরোহিতো অহোসি। অথেকদিৰসং কেৰট্টা জালে লগ্গং মচ্ছং উদ্ধরিত্বা উণ্হৰালুকাপিট্ঠে ঠপেত্বা ‘‘অঙ্গারেসু নং পচিত্বা খাদিস্সামা’’তি সূলং তচ্ছিংসু। মচ্ছো মচ্ছিং আরব্ভ পরিদেৰমানো ইমা গাথা অৰোচ –</p>
<p class="hangnum"><a name="para131"></a><span class="paranum">১৩১</span>.</p>
<p class="gatha1"> ‘‘ন মাযমগ্গি তপতি, ন সূলো সাধুতচ্ছিতো।</p>
<p class="gathalast">যঞ্চ মং মঞ্ঞতে মচ্ছী, অঞ্ঞং সো রতিযা গতো॥</p>
<p class="hangnum"><a name="para132"></a><span class="paranum">১৩২</span>.</p>
<p class="gatha1"> ‘‘সো মং দহতি রাগগ্গি, চিত্তং চূপতপেতি মং।</p>
<p class="gathalast">জালিনো মুঞ্চথাযিরা মং, ন কামে হঞ্ঞতে ক্বচী’’তি॥</p>
<p class="bodytext">তত্থ <a name="V2.0149"></a> <span class="bld">ন মাযমগ্গি তপতী</span>তি ন মং অযং অগ্গি তপতি, ন তাপং জনেতি, ন সোচযতীতি অত্থো। <span class="bld">ন সূলো</span>তি অযং সূলোপি সাধুতচ্ছিতো মং ন তপতি, ন মে সোকং উপ্পাদেতি। <span class="bld">যঞ্চ মং মঞ্ঞতে</span>তি যং পন মং মচ্ছী এৰং মঞ্ঞতি ‘‘অঞ্ঞং মচ্ছিং সো পঞ্চকামগুণরতিযা গতো’’তি, তদেৰ <a name="P2.0179"></a> মং তপতি সোচযতি। <span class="bld">সো মং দহতী</span>তি যো পনেস রাগগ্গি, সো মং দহতি ঝাপেতি। <span class="bld">চিত্তং চূপতপেতি ম</span>ন্তি রাগসম্পযুত্তকং মম চিত্তমেৰ চ মং উপতাপেতি কিলমেতি ৰিহেঠেতি। <span class="bld">জালিনো</span>তি কেৰট্টে আলপতি। তে হি জালস্স অত্থিতায ‘‘জালিনো’’তি ৰুচ্চন্তি। <span class="bld">মুঞ্চথাযিরা ম</span>ন্তি মুঞ্চথ মং সামিনোতি যাচতি। <span class="bld">ন কামে হঞ্ঞতে ক্বচী</span>তি কামে পতিট্ঠিতো কামেন নীযমানো সত্তো ন ক্বচি হঞ্ঞতি। ন হি তং তুম্হাদিসা হনিতুং অনুচ্ছৰিকাতি পরিদেৰতি। অথ ৰা <span class="bld">কামে</span>তি হেতুৰচনে ভুম্মং, কামহেতু মচ্ছিং অনুবন্ধমানো নাম ন ক্বচি তুম্হাদিসেহি হঞ্ঞতীতি পরিদেৰতি। তস্মিং খণে বোধিসত্তো নদীতীরং গতো তস্স মচ্ছস্স পরিদেৰিতসদ্দং সুত্বা কেৰট্টে উপসঙ্কমিত্বা তং মচ্ছং মোচেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি <a name="M2.0164"></a>। ‘‘তদা মচ্ছী পুরাণদুতিযিকা অহোসি, মচ্ছো উক্কণ্ঠিতভিক্খু, পুরোহিতো পন অহমেৰ অহোসি’’ন্তি।</p>
<p class="bodytext">মচ্ছজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২১৭] ৭. সেগ্গুজাতকৰণ্ণনা</p>
<p class="bodytext"><span class="bld">সব্বো লোকো</span>তি ইদং সত্থা জেতৰনে ৰিহরন্তো একং পণ্ণিকউপাসকং আরব্ভ কথেসি। ৰত্থু এককনিপাতে ৰিত্থারিতমেৰ। ইধাপি সত্থা তং ‘‘কিং, উপাসক, চিরস্সং আগতোসী’’তি পুচ্ছি। পণ্ণিকউপাসকো ‘‘ধীতা মে, ভন্তে, নিচ্চং পহংসিতমুখী, তমহং ৰীমংসিত্বা একস্স কুলদারকস্স অদাসিং, তত্থ ইতিকত্তব্বতায তুম্হাকং দস্সনায আগন্তুং ওকাসং ন লভি’’ন্তি আহ। অথ নং সত্থা ‘‘ন খো, উপাসক, ইদানেৰেসা সীলৰতী, পুব্বেপি সীলৰতী, ত্বঞ্চ ন ইদানেৰেতং ৰীমংসসি, পুব্বেপি ৰীমংসিযেৰা’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো রুক্খদেৰতা অহোসি। তদা অযমেৰ <a name="V2.0150"></a> পণ্ণিকউপাসকো ‘‘ধীতরং ৰীমংসিস্সামী’’তি অরঞ্ঞং নেত্বা কিলেসৰসেন ইচ্ছন্তো <a name="P2.0180"></a> ৰিয হত্থে গণ্হি। অথ নং পরিদেৰমানং পঠমগাথায অজ্ঝভাসি –</p>
<p class="hangnum"><a name="para133"></a><span class="paranum">১৩৩</span>.</p>
<p class="gatha1"> ‘‘সব্বো লোকো অত্তমনো অহোসি, অকোৰিদা গামধম্মস্স সেগ্গু।</p>
<p class="gathalast">কোমারি কো নাম তৰজ্জ ধম্মো, যং ত্বং গহিতা পৰনে পরোদসী’’তি॥</p>
<p class="bodytext">তত্থ <span class="bld">সব্বো লোকো অত্তমনো অহোসী</span>তি, অম্ম, সকলোপি সত্তলোকো এতিস্সা কামসেৰনায অত্তমনো জাতো। <span class="bld">অকোৰিদা গামধম্মস্স সেগ্গূ</span>তি <span class="bld">সেগ্গূ</span>তি তস্সা নামং। তেন ত্বং পন, অম্ম, সেগ্গু অকোৰিদা গামধম্মস্স, ইমস্মিং গামধম্মে ৰসলধম্মে অকুসলাসীতি ৰুত্তং হোতি। <span class="bld">কোমারি কো নাম তৰজ্জ ধম্মো</span>তি, অম্ম, কুমারি কো নামেস তৰ অজ্জ সভাৰো। <span class="bld">যং ত্বং গহিতা পৰনে পরোদসী</span>তি ত্বং মযা ইমস্মিং পৰনে সন্থৰৰসেন হত্থে গহিতা পরোদসি <a name="M2.0165"></a> ন সম্পটিচ্ছসি, কো এস তৰ সভাৰো, কিং কুমারিকাযেৰ ত্বন্তি পুচ্ছতি।</p>
<p class="bodytext">তং সুত্বা কুমারিকা ‘‘আম, তাত, কুমারিকাযেৰাহং, নাহং মেথুনধম্মং নাম জানামী’’তি ৰত্বা পরিদেৰমানা দুতিযং গাথমাহ –</p>
<p class="hangnum"><a name="para134"></a><span class="paranum">১৩৪</span>.</p>
<p class="gatha1"> ‘‘যো দুক্খফুট্ঠায ভৰেয্য তাণং, সো মে পিতা দুব্ভি ৰনে করোতি।</p>
<p class="gathalast">সা কস্স কন্দামি ৰনস্স মজ্ঝে, যো তাযিতা সো সহসং করোতী’’তি॥</p>
<p class="bodytext">সা হেট্ঠা কথিতাযেৰ। ইতি সো পণ্ণিকো তদা ধীতরং ৰীমংসিত্বা গেহং নেত্বা কুলদারকস্স দত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে পণ্ণিকউপাসকো সোতাপত্তিফলে পতিট্ঠহি। ‘‘তদা ধীতা ধীতাযেৰ, পিতা পিতাযেৰ অহোসি, তস্স কারণস্স পচ্চক্খকারিকা রুক্খদেৰতা পন অহমেৰ অহোসি’’ন্তি।</p>
<p class="centered">সেগ্গুজাতকৰণ্ণনা সত্তমা।</p>
<p class="hangnum">  </p>
<p class="subhead"> ২১৮] ৮. কূটৰাণিজজাতকৰণ্ণনা</p>
<p class="bodytext"><span class="bld">সঠস্স</span> <a name="V2.0151"></a> <a name="P2.0181"></a> <span class="bld">সাঠেয্যমিদ</span>ন্তি ইদং সত্থা জেতৰনে ৰিহরন্তো একং কূটৰাণিজং আরব্ভ কথেসি। সাৰত্থিৰাসিনো হি কূটৰাণিজো চ পণ্ডিতৰাণিজো চ দ্বে ৰাণিজা মিত্তিকা হুত্বা পঞ্চ সকটসতানি ভণ্ডস্স পূরাপেত্বা পুব্বন্ততো অপরন্তং ৰিচরমানা ৰোহারং কত্বা বহুং লাভং লভিত্বা সাৰত্থিং পচ্চাগমিংসু। পণ্ডিতৰাণিজো কূটৰাণিজং আহ – ‘‘সম্ম, ভণ্ডং ভাজেমা’’তি। কূটৰাণিজো ‘‘অযং দীঘরত্তং দুক্খসেয্যায দুব্ভোজনেন কিলন্তো অত্তনো ঘরে নানগ্গরসং ভত্তং ভুঞ্জিত্বা অজীরকেন মরিস্সতি, অথ সব্বম্পেতং ভণ্ডং ময্হমেৰ ভৰিস্সতী’’তি চিন্তেত্বা ‘‘নক্খত্তং ন মনাপং, দিৰসো ন মনাপো, স্বে জানিস্সামি <a name="M2.0166"></a>, পুনদিৰসে জানিস্সামী’’তি কালং খেপেতি। অথ নং পণ্ডিতৰাণিজো নিপ্পীল়েত্বা ভাজাপেত্বা গন্ধমালং আদায সত্থু সন্তিকং গন্ত্বা সত্থারং পূজেত্বা ৰন্দিত্বা একমন্তং নিসীদি। সত্থা ‘‘কদা আগতোসী’’তি পুচ্ছিত্বা ‘‘অড্ঢমাসমত্তো মে, ভন্তে, আগতস্সা’’তি ৰত্বা ‘‘অথ কস্মা এৰং পপঞ্চং কত্বা বুদ্ধুপট্ঠানং আগতোসী’’তি পুট্ঠো তং পৰত্তিং আরোচেসি। সত্থা ‘‘ন খো, উপাসক, ইদানেৰ, পুব্বেপেস কূটৰাণিজোযেৰা’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অমচ্চকুলে নিব্বত্তিত্বা ৰযপ্পত্তো তস্স ৰিনিচ্ছযামচ্চো অহোসি। তদা গামৰাসী চ নগরৰাসী চ দ্বে ৰাণিজা মিত্তা অহেসুং। গামৰাসী নগরৰাসিস্স সন্তিকে পঞ্চ ফালসতানি ঠপেসি। সো তে ফালে ৰিক্কিণিত্বা মূলং গহেত্বা ফালানং ঠপিতট্ঠানে মূসিকৰচ্চং আকিরিত্বা ঠপেসি। অপরভাগে গামৰাসী আগন্ত্বা ‘‘ফালে মে দেহী’’তি আহ। কূটৰাণিজো ‘‘ফালা তে মূসিকাহি খাদিতা’’তি মূসিকৰচ্চং দস্সেসি। ইতরো ‘‘খাদিতাৰ হোন্তু, মূসিকাহি খাদিতে কিং সক্কা কাতু’’ন্তি ন্হানত্থায তস্স পুত্তং আদায গচ্ছন্তো একস্স সহাযকস্স গেহে ‘‘ইমস্স কত্থচি গন্তুং মা অদত্থা’’তি ৰত্বা অন্তোগব্ভে <a name="P2.0182"></a> নিসীদাপেত্বা সযং ন্হাযিত্বা কূটৰাণিজস্স গেহং অগমাসি। সো ‘‘পুত্তো মে কহ’’ন্তি আহ। ‘‘সম্ম, তৰ পুত্তং তীরে ঠপেত্বা মম উদকে নিমুগ্গকালে একো কুললো আগন্ত্বা তৰ পুত্তং নখপঞ্জরেন গহেত্বা আকাসং পক্খন্তো, অহং পাণিং পহরিত্বা ৰিরৰিত্বা ৰাযমন্তোপি মোচেতুং নাসক্খি’’ন্তি। ‘‘ত্বং মুসা ভণসি, কুললা দারকে গহেত্বা গন্তুং সমত্থা নাম নত্থী’’তি। ‘‘সম্ম, হোতু, অযুত্তেপি হোন্তে অহং কিং করোমি, কুললেনেৰ তে পুত্তো নীতো’’তি। সো তং সন্তজ্জেত্বা ‘‘অরে দুট্ঠচোর মনুস্সমারক <a name="V2.0152"></a>, ইদানি তং ৰিনিচ্ছযং গন্ত্বা কড্ঢাপেস্সামী’’তি নিক্খমি। সো ‘‘মম রুচ্চনকমেৰ করোসী’’তি তেনেৰ সদ্ধিং ৰিনিচ্ছযট্ঠানং অগমাসি।</p>
<p class="bodytext">কূটৰাণিজো বোধিসত্তং আহ – ‘‘অযং, সামি, মম পুত্তং গহেত্বা ন্হাযিতুং গতো, ‘কহং মে পুত্তো’তি ৰুত্তে ‘কুললেন হটো’তি আহ, ৰিনিচ্ছিনথ <a name="M2.0167"></a> মে অড্ড’’ন্তি। বোধিসত্তো ‘‘সচ্চং ভণে’’তি ইতরং পুচ্ছি। সো আহ – ‘‘আম, সামি, অহং তং আদায গতো, সেনেন পহটভাৰো সচ্চমেৰ, সামী’’তি। ‘‘কিং পন লোকে কুললা নাম দারকে হরন্তী’’তি? ‘‘সামি, অহম্পি তুম্হে পুচ্ছামি – ‘‘কুললা দারকে গহেত্বা আকাসে গন্তুং ন সক্কোন্তি, মূসিকা পন অযফালে খাদন্তী’’তি। ‘‘ইদং কিং নামা’’তি? ‘‘সামি, মযা এতস্স ঘরে পঞ্চ ফালসতানি ঠপিতানি, স্বাযং ‘ফালা তে মূসিকাহি খাদিতা’তি ৰত্বা ‘ইদং তে ফালে খাদিতমূসিকানং ৰচ্চ’ন্তি ৰচ্চং দস্সেতি, সামি, মূসিকা চে ফালে খাদন্তি, কুললাপি দারকে হরিস্সন্তি। সচে ন খাদন্তি, সেনাপি তং ন হরিস্সন্তি। এসো পন ‘ফালা তে মূসিকাহি খাদিতা’তি ৰদতি, তেসং খাদিতভাৰং ৰা অখাদিতভাৰং ৰা জানাথ, অড্ডং <a name="P2.0183"></a> মে ৰিনিচ্ছিনথা’’তি। বোধিসত্তো ‘‘সঠস্স পটিসাঠেয্যং কত্বা জিনিস্সামীতি ইমিনা চিন্তিতং ভৰিস্সতী’’তি ঞত্বা ‘‘সুট্ঠু তে চিন্তিত’’ন্তি ৰত্বা ইমা গাথা অৰোচ –</p>
<p class="hangnum"><a name="para135"></a><span class="paranum">১৩৫</span>.</p>
<p class="gatha1"> ‘‘সঠস্স সাঠেয্যমিংদ সুচিন্তিতং, পচ্চোড্ডিতং পটিকূটস্স কূটং।</p>
<p class="gathalast">ফালং চে খাদেয্যুং মূসিকা, কস্মা কুমারং কুললা ন হরেয্যুং॥</p>
<p class="hangnum"><a name="para136"></a><span class="paranum">১৩৬</span>.</p>
<p class="gatha1"> ‘‘কূটস্স হি সন্তি কূটকূটা, ভৰতি চাপি নিকতিনো নিকত্যা।</p>
<p class="gathalast">দেহি পুত্তনট্ঠ ফালনট্ঠস্স ফালং, মা তে পুত্তমহাসি ফালনট্ঠো’’তি॥</p>
<p class="bodytext">তত্থ <span class="bld">সঠস্সা</span>তি সঠভাৰেন কেরাটিকেন ‘‘একং উপাযং কত্বা পরসন্তকং খাদিতুং ৰট্টতী’’তি সঠস্স। <span class="bld">সাঠেয্যমিদং সুচিন্তিত</span>ন্তি ইদং পটিসাঠেয্যং চিন্তেন্তেন তযা সুট্ঠু চিন্তিতং। <span class="bld">পচ্চোড্ডিতং পটিকূটস্স কূট</span>ন্তি কূটস্স পুগ্গলস্স তযা পটিকূটং সুট্ঠু পচ্চোড্ডিতং, পটিভাগং কত্বা ওড্ডিতসদিসমেৰ কতন্তি অত্থো। <span class="bld">ফালং চে খাদেয্যুং মূসিকা</span>তি যদি মূসিকা ফালং খাদেয্যুং। <span class="bld">কস্মা কুমারং কুললা ন হরেয্যু</span>ন্তি মূসিকাসু ফালে খাদন্তীসু কুললা কিং কারণা কুমারং নো হরেয্যুং।</p>
<p class="bodytext"><span class="bld">কূটস্স</span> <a name="V2.0153"></a> <a name="M2.0168"></a> <span class="bld">হি সন্তি কূটকূটা</span>তি ত্বং ‘‘অহমেৰ মূসিকাহি ফালে খাদাপিতপুরিসো কূটো’’তি মঞ্ঞসি, তাদিসস্স পন কূটস্স ইমস্মিং লোকে বহূ কূটা সন্তি, কূটস্স কূটাতি কূটপটিকূটানং এতং নামং, কূটস্স পটিকূটা নাম সন্তীতি ৰুত্তং হোতি। <span class="bld">ভৰতি চাপি নিকতিনো নিকত্যা</span>তি নিকতিনো নেকতিকস্স ৰঞ্চনকপুগ্গলস্স নিকত্যা অপরো নিকতিকারকো ৰঞ্চনকপুরিসো ভৰতিযেৰ। <span class="bld">দেহি পুত্তনট্ঠ ফালনট্ঠস্স ফাল</span>ন্তি অম্ভো নট্ঠপুত্ত পুরিস, এতস্স নট্ঠফালস্স ফালং দেহি। <span class="bld">মা তে পুত্তমহাসি ফালনট্ঠো</span>তি সচে হিস্স ফালং ন দস্সসি, পুত্তং তে হরিস্সতি, তং তে এস মা হরতু, ফালমস্স দেহীতি। ‘‘দেমি, সামি, সচে মে পুত্তং দেতী’’তি। ‘‘দেমি, সামি, সচে মে ফালে দেতী’’তি। এৰং <a name="P2.0184"></a> নট্ঠপুত্তো পুত্তং, নট্ঠফালো চ ফালং পটিলভিত্বা উভোপি যথাকম্মং গতা।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা কূটৰাণিজো ইদানি কূটৰাণিজোৰ, পণ্ডিতৰাণিজো পণ্ডিতৰাণিজোযেৰ, ৰিনিচ্ছযামচ্চো পন অহমেৰ অহোসি’’ন্তি।</p>
<p class="centered">কূটৰাণিজজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২১৯] ৯. গরহিতজাতকৰণ্ণনা</p>
<p class="bodytext"><span class="bld">হিরঞ্ঞং মে সুৰণ্ণং মে</span>তি ইদং সত্থা জেতৰনে ৰিহরন্তো একং অনভিরতিযা উক্কণ্ঠিতভিক্খুং আরব্ভ কথেসি। এতস্স হি পচ্চেকং গহিতং আরম্মণং নাম নত্থি, অনভিরতিৰাসং ৰসন্তং পন তং সত্থু সন্তিকং আনেসুং। সো সত্থারা ‘‘সচ্চং কির ত্বং, ভিক্খু, উক্কণ্ঠিতোসী’’তি পুট্ঠো ‘‘সচ্চ’’ন্তি ৰত্বা ‘‘কিংকারণা’’তি ৰুত্তে ‘‘কিলেসৰসেনা’’তি আহ। অথ নং সত্থা ‘‘অযং, ভিক্খু, কিলেসো নাম পুব্বে তিরচ্ছানেহিপি গরহিতো, ত্বং এৰরূপে সাসনে পব্বজিতো কস্মা তিরচ্ছানেহিপি গরহিতকিলেসৰসেন উক্কণ্ঠিতো’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে ৰানরযোনিযং নিব্বত্তি। তমেনং একো ৰনচরকো গহেত্বা <a name="M2.0169"></a> আনেত্বা রঞ্ঞো অদাসি। সো চিরং রাজগেহে ৰসমানো ৰত্তসম্পন্নো অহোসি, মনুস্সলোকে ৰত্তমানং কিরিযং যেভুয্যেন অঞ্ঞাসি। রাজা তস্স ৰত্তে পসীদিত্বা ৰনচরকং পক্কোসাপেত্বা ‘‘ইমং ৰানরং গহিতট্ঠানেযেৰ ৰিস্সজ্জেহী’’তি আণাপেসি <a name="V2.0154"></a>, সো তথা অকাসি। ৰানরগণো বোধিসত্তস্স আগতভাৰং ঞত্বা তস্স দস্সনত্থায মহন্তে পাসাণপিট্ঠে সন্নিপতিত্বা বোধিসত্তেন সদ্ধিং সম্মোদনীযং কথং কত্বা ‘‘সম্ম, কহং এত্তকং কালং ৰুত্থোসী’’তি আহ। ‘‘বারাণসিযং রাজনিৰেসনে’’তি। ‘‘অথ কথং মুত্তোসী’’তি? ‘‘রাজা মং কেল়িমক্কটং কত্বা মম ৰত্তে পসন্নো মং ৰিস্সজ্জেসী’’তি।</p>
<p class="bodytext">অথ নং তে ৰানরা ‘‘মনুস্সলোকে ৰত্তমানকিরিযং নাম তুম্হে জানিস্সথ <a name="P2.0185"></a>, অম্হাকম্পি তাৰ কথেথ, সোতুকামম্হা’’তি আহংসু। ‘‘মা মং মনুস্সানং কিরিযং পুচ্ছথা’’তি। ‘‘কথেথ সোতুকামম্হা’’তি। বোধিসত্তোপি ‘‘মনুস্সা নাম খত্তিযাপি ব্রাহ্মণাপি ‘ময্হং ময্হ’ন্তি ৰদন্তি, হুত্বা অভাৰট্ঠেন অনিচ্চতং ন জানন্তি, সুণাথ দানি তেসং অন্ধবালানং কারণ’’ন্তি ৰত্বা ইমা গাথা অৰোচ –</p>
<p class="hangnum"><a name="para137"></a><span class="paranum">১৩৭</span>.</p>
<p class="gatha1"> ‘‘হিরঞ্ঞং মে সুৰণ্ণং মে, এসা রত্তিং দিৰা কথা।</p>
<p class="gathalast">দুম্মেধানং মনুস্সানং, অরিযধম্মং অপস্সতং॥</p>
<p class="hangnum"><a name="para138"></a><span class="paranum">১৩৮</span>.</p>
<p class="gatha1"> ‘‘দ্বে দ্বে গহপতযো গেহে, একো তত্থ অমস্সুকো।</p>
<p class="gatha2">লম্বত্থনো ৰেণিকতো, অথো অঙ্কিতকণ্ণকো।</p>
<p class="gathalast">কীতো ধনেন বহুনা, সো তং ৰিতুদতে জন’’ন্তি॥</p>
<p class="bodytext">তত্থ <span class="bld">হিরঞ্ঞং মে সুৰণ্ণং মে</span>তি দেসনাসীসমত্তমেতং, ইমিনা পন পদদ্বযেন দসৰিধম্পি রতনং সব্বং, পুব্বণ্ণাপরণ্ণং খেত্তৰত্থুং দ্বিপদচতুপ্পদঞ্চ সব্বং দস্সেন্তো ‘‘ইদং মে ইদং মে’’তি আহ। <span class="bld">এসা রত্তিং দিৰা কথা</span>তি এসা মনুস্সানং রত্তিঞ্চ দিৰা চ নিচ্চকালং কথা। অঞ্ঞং পন তে ‘‘পঞ্চক্খন্ধা অনিচ্চা’’তি ৰা ‘‘হুত্বা ন ভৰন্তী’’তি ৰা ন জানন্তি, এৰমেৰ পরিদেৰন্তা ৰিচরন্তি। <span class="bld">দুম্মেধান</span>ন্তি অপ্পপঞ্ঞানং। <span class="bld">অরিযধম্মং অপস্সত</span>ন্তি অরিযানং বুদ্ধাদীনং ধম্মং, অরিযং ৰা নিদ্দোসং নৰৰিধং লোকুত্তরধম্মং অপস্সন্তানং এসাৰ কথা। অঞ্ঞা পন ‘‘অনিচ্চং ৰা দুক্খং ৰা’’তি তেসং কথা নাম নত্থি।</p>
<p class="bodytext"><span class="bld">গহপতযো</span>তি <a name="M2.0170"></a> গেহে অধিপতিভূতা। <span class="bld">একো তত্থা</span>তি তেসু দ্বীসু ঘরসামিকেসু ‘‘একো’’তি মাতুগামং সন্ধায ৰদতি। তত্থ <span class="bld">ৰেণিকতো</span>তি কতৰেণী, নানপ্পকারেন সণ্ঠাপিতকেসকলাপোতি অত্থো। <span class="bld">অথো অঙ্কিতকণ্ণকো</span>তি অথ স্বেৰ ৰিদ্ধকণ্ণো ছিদ্দকণ্ণোতি লম্বকণ্ণতং সন্ধাযাহ। <span class="bld">কীতো ধনেন বহুনা</span>তি সো পনেস অমস্সুকো লম্বত্থনো ৰেণিকতো অঙ্কিতকণ্ণো মাতাপিতূনং বহুং <a name="V2.0155"></a> ধনং দত্বা কীতো, মণ্ডেত্বা পসাধেত্বা যানং আরোপেত্বা মহন্তেন পরিৰারেন ঘরং আনীতো। <span class="bld">সো তং ৰিতুদতে জন</span>ন্তি সো গহপতি আগতকালতো পট্ঠায <a name="P2.0186"></a> তস্মিং গেহে দাসকম্মকরাদিভেদং জনং ‘‘অরে দুট্ঠদাস দুট্ঠদাসি, ইমং ন করোসী’’তি মুখসত্তীহি ৰিতুদতি, সামিকো ৰিয হুত্বা মহাজনং ৰিচারেতি। এৰং তাৰ ‘‘মনুস্সলোকে অতিৰিয অযুত্ত’’ন্তি মনুস্সলোকং গরহি।</p>
<p class="bodytext">তং সুত্বা সব্বে ৰানরা ‘‘মা কথেথ, মা কথেথ, অসোতব্বযুত্তকং অস্সুম্হা’’তি উভোহি হত্থেহি কণ্ণে দল়্হং পিদহিংসু। ‘‘ইমস্মিং ঠানে অম্হেহি ইদং অযুত্তং সুত’’ন্তি তং ঠানম্পি গরহিত্বা অঞ্ঞত্থ অগমংসু। সো পিট্ঠিপাসাণো গরহিতপিট্ঠিপাসাণোযেৰ কির নাম জাতো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে সো ভিক্খু সোতাপত্তিফলে পতিট্ঠহি। ‘‘তদা ৰানরগণো বুদ্ধপরিসা অহোসি, ৰানরিন্দো পন অহমেৰ অহোসি’’ন্তি।</p>
<p class="centered">গরহিতজাতকৰণ্ণনা নৰমা।</p>
<p class="hangnum">  </p>
<p class="subhead"> ২২০] ১০. ধম্মধজজাতকৰণ্ণনা</p>
<p class="bodytext"><span class="bld">সুখং জীৰিতরূপোসী</span>তি ইদং সত্থা ৰেল়ুৰনে ৰিহরন্তো দেৰদত্তস্স ৰধায পরিসক্কনং আরব্ভ কথেসি। তদা হি সত্থা ‘‘ন, ভিক্খৰে, ইদানেৰ, পুব্বেপি দেৰদত্তো ময্হং ৰধায পরিসক্কিযেৰ, সন্তাসমত্তম্পি পন কাতুং নাসক্খী’’তি ৰত্বা অতীতং আহরি।</p>
<p class="bodytext">অতীতে <a name="M2.0171"></a> বারাণসিযং যসপাণি নাম রাজা রজ্জং কারেসি, কাল়কো নামস্স সেনাপতি অহোসি। তদা বোধিসত্তো তস্সেৰ পুরোহিতো অহোসি নামেন ধম্মধজো নাম, রঞ্ঞো পন সীসপ্পসাধনকপ্পকো ছত্তপাণি নাম। রাজা ধম্মেন রজ্জং কারেতি, সেনাপতি পনস্স ৰিনিচ্ছযং করোন্তো লঞ্জং খাদতি পরপিট্ঠিমংসিকো, লঞ্জং গহেত্বা অস্সামিকে সামিকে করোতি। অথেকদিৰসং ৰিনিচ্ছযে পরাজিতো মনুস্সো বাহা পগ্গয্হ কন্দন্তো ৰিনিচ্ছযা নিক্খন্তো রাজুপট্ঠানং গচ্ছন্তং <a name="P2.0187"></a> বোধিসত্তং দিস্বা তস্স পাদেসু পতিত্বা ‘‘তুম্হাদিসেসু নাম, সামি, রঞ্ঞো অত্থঞ্চ ধম্মঞ্চ অনুসাসন্তেসু কাল়কসেনাপতি লঞ্জং গহেত্বা অস্সামিকে সামিকে করোতী’’তি অত্তনো পরাজিতভাৰং বোধিসত্তস্স কথেসি। বোধিসত্তো কারুঞ্ঞং উপ্পাদেত্বা <a name="V2.0156"></a> ‘‘এহি ভণে, অড্ডং তে ৰিনিচ্ছিনিস্সামী’’তি তং গহেত্বা ৰিনিচ্ছযট্ঠানং অগমাসি। মহাজনো সন্নিপতি, বোধিসত্তো তং অড্ডং পটিৰিনিচ্ছিনিত্বা সামিকঞ্ঞেৰ সামিকং অকাসি।</p>
<p class="bodytext">মহাজনো সাধুকারং অদাসি, সো সদ্দো মহা অহোসি। রাজা তং সুত্বা ‘‘কিং সদ্দো নামেসো’’তি পুচ্ছি। ‘‘দেৰ, ধম্মধজপণ্ডিতেন দুব্বিনিচ্ছিতো অড্ডো সুৰিনিচ্ছিতো, তত্রেস সাধুকারসদ্দো’’তি। রাজা তুট্ঠো বোধিসত্তং পক্কোসাপেত্বা ‘‘অড্ডো কির তে আচরিয ৰিনিচ্ছিতো’’তি পুচ্ছি। ‘‘আম, মহারাজ, কাল়কেন দুব্বিনিচ্ছিতং অড্ডং ৰিনিচ্ছিনি’’ন্তি ৰুত্তে ‘‘ইতো দানি পট্ঠায তুম্হেৰ অড্ডং ৰিনিচ্ছিনথ, ময্হঞ্চ কণ্ণসুখং ভৰিস্সতি লোকস্স চ ৰুড্ঢী’’তি ৰত্বা অনিচ্ছন্তম্পি তং ‘‘সত্তানুদ্দযায ৰিনিচ্ছযে নিসীদথা’’তি যাচিত্বা সম্পটিচ্ছাপেসি। ততো পট্ঠায বোধিসত্তো ৰিনিচ্ছযে নিসীদতি, সামিকেযেৰ সামিকে করোতি।</p>
<p class="bodytext">কাল়কো ততো পট্ঠায লঞ্জং অলভন্তো লাভতো পরিহাযিত্বা বোধিসত্তস্স আঘাতং বন্ধিত্বা ‘‘মহারাজ, ধম্মধজপণ্ডিতো তৰ রজ্জং পত্থেতী’’তি বোধিসত্তং রঞ্ঞো অন্তরে পরিভিন্দি। রাজা অসদ্দহন্তো ‘‘মা এৰং অৰচা’’তি পটিক্খিপিত্বা পুন তেন ‘‘সচে মে ন সদ্দহথ, তস্সাগমনকালে ৰাতপানেন ওলোকেথ। অথানেন সকলনগরস্স অত্তনো হত্থে কতভাৰং পস্সিস্সথা’’তি ৰুত্তে রাজা তস্স অড্ডকারকপরিসং দিস্বা ‘‘এতস্সেৰ পরিসা’’তি সঞ্ঞায ভিজ্জিত্বা ‘‘কিং করোম <a name="M2.0172"></a> সেনাপতী’’তি পুচ্ছি। ‘‘দেৰ, এতং মারেতুং ৰট্টতী’’তি <a name="P2.0188"></a>। ‘‘ওল়ারিকদোসং অপস্সন্তা কথং মারেস্সামা’’তি? ‘‘অত্থেকো উপাযো’’তি। ‘‘কতরূপাযো’’তি। ‘‘অসয্হমস্স কম্মং আরোপেত্বা তং কাতুং অসক্কোন্তং তং তেন দোসেন মারেস্সামা’’তি। ‘‘কিং পন অসয্হকম্ম’’ন্তি? ‘‘মহারাজ, উয্যানং নাম সারভূমিযং রোপিতং পটিজগ্গিযমানং তীহি চতূহি সংৰচ্ছরেহি ফলং দেতি। তুম্হে তং পক্কোসাপেত্বা ‘স্বে উয্যানং কীল়িস্সাম, উয্যানং মে মাপেহী’তি ৰদথ, সো মাপেতুং ন সক্খিস্সতি। অথ নং তস্মিং দোসে মারেস্সামা’’তি।</p>
<p class="bodytext">রাজা বোধিসত্তং আমন্তেত্বা ‘‘পণ্ডিত, ময্হং পুরাণউয্যানে চিরং কীল়িম্হ, ইদানি নৰউয্যানে কীল়িতুকামম্হ, স্বে কীল়িস্সাম, উয্যানং নো মাপেহি, সচে মাপেতুং ন সক্খিস্সসি, জীৰিতং তে নত্থী’’তি। বোধিসত্তো ‘‘কাল়কেন লঞ্জং অলভমানেন রাজা অন্তরে পরিভিন্নো ভৰিস্সতী’’তি ঞত্বা ‘‘সক্কোন্তো জানিস্সামি, মহারাজা’’তি ৰত্বা গেহং গন্ত্বা সুভোজনং ভুঞ্জিত্বা চিন্তযমানো সযনে নিপজ্জি, সক্কস্স ভৰনং উণ্হাকারং দস্সেসি। সক্কো <a name="V2.0157"></a> আৰজ্জেন্তো বোধিসত্তস্স চিত্তং ঞত্বা ৰেগেনাগন্ত্বা সিরিগব্ভং পৰিসিত্বা আকাসে ঠত্বা ‘‘কিং চিন্তেসি পণ্ডিতা’’তি পুচ্ছি। ‘‘কোসি ত্ব’’ন্তি? ‘‘সক্কোহমস্মী’’তি। ‘‘রাজা মং ‘উয্যানং মাপেহী’তি আহ, তং চিন্তেমী’’তি। ‘‘পণ্ডিত, মা চিন্তযি, অহং তে নন্দনৰনচিত্তলতাৰনসদিসং উয্যানং মাপেস্সামি, কতরস্মিং ঠানে মাপেমী’’তি? ‘‘অসুকট্ঠানে মাপেহী’’তি। সক্কো মাপেত্বা দেৰপুরমেৰ গতো।</p>
<p class="bodytext">পুনদিৰসে বোধিসত্তো উয্যানং পচ্চক্খতো দিস্বা গন্ত্বা রঞ্ঞো আরোচেসি – ‘‘নিট্ঠিতং তে, মহারাজ, উয্যানং, কীল়স্সূ’’তি। রাজা গন্ত্বা অট্ঠারসহত্থেন মনোসিলাৰণ্ণেন পাকারেন পরিক্খিত্তং দ্বারট্টালকসম্পন্নং পুপ্ফফলভারভরিতনানারুক্খপটিমণ্ডিতং <a name="P2.0189"></a> উয্যানং দিস্বা কাল়কং পুচ্ছি – ‘‘পণ্ডিতেন অম্হাকং ৰচনং কতং, ইদানি কিং করোমা’’তি। ‘‘মহারাজ, একরত্তেন উয্যানং মাপেতুং সক্কোন্তো রজ্জং গহেতুং কিং ন সক্কোতী’’তি? ‘‘ইদানি কিং করোমা’’তি? ‘‘অপরম্পি নং অসয্হকম্মং কারেমা’’তি। ‘‘কিং কম্মং নামা’’তি? ‘‘সত্তরতনমযং পোক্খরণিং মাপেমা’’তি। রাজা ‘‘সাধূ’’তি বোধিসত্তং আমন্তেত্বা ‘‘আচরিয, উয্যানং তাৰ তে মাপিতং <a name="M2.0173"></a>, এতস্স পন অনুচ্ছৰিকং সত্তরতনমযং পোক্খরণিং মাপেহি। সচে মাপেতুং ন সক্খিস্সসি, জীৰিতং তে নত্থী’’তি আহ। বোধিসত্তো ‘‘সাধু, মহারাজ, সক্কোন্তো মাপেস্সামী’’তি আহ। অথস্স সক্কো পোক্খরণিং মাপেসি সোভগ্গপ্পত্তং সততিত্থং সহস্সৰঙ্কং পঞ্চৰণ্ণপদুমসঞ্ছন্নং নন্দনপোক্খরণিসদিসং।</p>
<p class="bodytext">পুনদিৰসে বোধিসত্তো তম্পি পচ্চক্খং কত্বা রঞ্ঞো আরোচেসি – ‘‘মাপিতা, দেৰ, পোক্খরণী’’তি। রাজা তম্পি দিস্বা ‘‘ইদানি কিং করোমা’’তি কাল়কং পুচ্ছি। ‘‘উয্যানস্স অনুচ্ছৰিকং গেহং মাপেতুং আণাপেহি, দেৰা’’তি। রাজা বোধিসত্তং আমন্তেত্বা ‘‘ইদানি, আচরিয, ইমস্স উয্যানস্স চেৰ পোক্খরণিযা চ অনুচ্ছৰিকং সব্বদন্তমযং গেহং মাপেহি, নো চে মাপেস্সসি, জীৰিতং তে নত্থী’’তি আহ। অথস্স সক্কো গেহম্পি মাপেসি। বোধিসত্তো পুনদিৰসে তম্পি পচ্চক্খং কত্বা রঞ্ঞো আরোচেসি। রাজা তম্পি দিস্বা ‘‘ইদানি কিং করোমা’’তি কাল়কং পুচ্ছি। ‘‘গেহস্স অনুচ্ছৰিকং মণিং মাপেতুং আণাপেহি, মহারাজা’’তি আহ। রাজা বোধিসত্তং আমন্তেত্বা ‘‘পণ্ডিত, ইমস্স দন্তমযগেহস্স অনুচ্ছৰিকং মণিং মাপেহি, মণিআলোকেন ৰিচরিস্সাম। সচে মাপেতুং ন সক্কোসি, জীৰিতং তে নত্থী’’তি আহ। অথস্স সক্কো মণিম্পি মাপেসি।</p>
<p class="bodytext">বোধিসত্তো <a name="V2.0158"></a> পুনদিৰসে তং পচ্চক্খং কত্বা রঞ্ঞো আরোচেসি <a name="P2.0190"></a>। রাজা তম্পি দিস্বা ‘‘ইদানি কিং করিস্সামা’’তি কাল়কং পুচ্ছি। ‘‘মহারাজ, ধম্মধজব্রাহ্মণস্স ইচ্ছিতিচ্ছিতদাযিকা দেৰতা অত্থি মঞ্ঞে, ইদানি যং দেৰতাপি মাপেতুং ন সক্কোতি, তং আণাপেহি। চতুরঙ্গসমন্নাগতং নাম মনুস্সং দেৰতাপি মাপেতুং ন সক্কোতি, তস্মা ‘চতুরঙ্গসমন্নাগতং মে উয্যানপালং মাপেহী’তি তং ৰদাহী’’তি। রাজা বোধিসত্তং আমন্তেত্বা ‘‘আচরিয, তযা অম্হাকং উয্যানং, পোক্খরণী, দন্তমযপাসাদো, তস্স আলোককরণত্থায মণিরতনঞ্চ মাপিতং, ইদানি মে উয্যানরক্খকং চতুরঙ্গসমন্নাগতং উয্যানপালং মাপেহি, নো চে মাপেস্সসি, জীৰিতং তে নত্থী’’তি আহ। বোধিসত্তো ‘‘হোতু, লভমানো জানিস্সামী’’তি গেহং গন্ত্বা সুভোজনং ভুঞ্জিত্বা নিপন্নো পচ্চূসকালে পবুজ্ঝিত্বা সযনপীঠে নিসিন্নো চিন্তেসি – ‘‘সক্কো দেৰরাজা যং অত্তনা সক্কা মাপেতুং, তং মাপেসি, চতুরঙ্গসমন্নাগতং পন উয্যানপালং ন সক্কা মাপেতুং, এৰং সন্তে <a name="M2.0174"></a> পরেসং হত্থে মরণতো অরঞ্ঞে অনাথমরণমেৰ ৰরতর’’ন্তি। সো কস্সচি অনারোচেত্বা পাসাদা ওতরিত্বা অগ্গদ্বারেনেৰ নগরা নিক্খমিত্বা অরঞ্ঞং পৰিসিত্বা অঞ্ঞতরস্মিং রুক্খমূলে সতং ধম্মং আৰজ্জমানো নিসীদি।</p>
<p class="bodytext">সক্কো তং কারণং ঞত্বা ৰনচরকো ৰিয হুত্বা বোধিসত্তং উপসঙ্কমিত্বা ‘‘ব্রাহ্মণ, ত্বং সুখুমালো, অদিট্ঠপুব্বদুক্খরূপো ৰিয ইমং অরঞ্ঞং পৰিসিত্বা কিং করোন্তো নিসিন্নোসী’’তি ইমমত্থং পুচ্ছন্তো পঠমং গাথমাহ –</p>
<p class="hangnum"><a name="para136"></a><span class="paranum">১৩৬</span>.</p>
<p class="gatha1"> ‘‘সুখং জীৰিতরূপোসি, রট্ঠা ৰিৰনমাগতো।</p>
<p class="gathalast">সো এককো রুক্খমূলে, কপণো ৰিয ঝাযসী’’তি॥</p>
<p class="bodytext">তত্থ <span class="bld">সুখং জীৰিতরূপোসী</span>তি ত্বং সুখেন জীৰিতসদিসো সুখেধিতো সুখপরিহতো ৰিয। <span class="bld">রট্ঠা</span>তি আকিণ্ণমনুস্সট্ঠানা। <span class="bld">ৰিৰনমাগতো</span>তি নিরুদকট্ঠানং অরঞ্ঞং পৰিট্ঠো। <span class="bld">রুক্খমূলে</span>তি রুক্খসমীপে। <span class="bld">কপণো ৰিয</span> <a name="P2.0191"></a> <span class="bld">ঝাযসী</span>তি কপণো ৰিয এককো নিসিন্নো ঝাযসি পজ্ঝাযসি, কিং নামেতং চিন্তেসীতি পুচ্ছি।</p>
<p class="bodytext">তং সুত্বা বোধিসত্তো দুতিযং গাথমাহ –</p>
<p class="hangnum"><a name="para140"></a><span class="paranum">১৪০</span>.</p>
<p class="gatha1"> ‘‘সুখং <a name="V2.0159"></a> জীৰিতরূপোস্মি, রট্ঠা ৰিৰনমাগতো।</p>
<p class="gatha2">সো এককো রুক্খমূলে, কপণো ৰিয ঝাযামি।</p>
<p class="gathalast">সতং ধম্মং অনুস্সর’’ন্তি॥</p>
<p class="bodytext">তত্থ <span class="bld">সতং ধম্মং অনুস্সর</span>ন্তি, সম্ম, সচ্চমেতং, অহং সুখং জীৰিতরূপো রট্ঠা চ ৰিৰনমাগতো, সোহং এককোৰ ইমস্মিং রুক্খমূলে নিসীদিত্বা কপণো ৰিয ঝাযামি। যং পন ৰদেসি ‘‘কিং নামেতং চিন্তেসী’’তি, তং তে পৰেদেমি ‘‘সতং ধম্ম’’ন্তি। অহঞ্হি সতং ধম্মং অনুস্সরন্তো ইধ নিসিন্নো। <span class="bld">সতং ধম্ম</span>ন্তি বুদ্ধপচ্চেকবুদ্ধবুদ্ধসাৰকানং সতং সপ্পুরিসানং পণ্ডিতানং ধম্মং। লাভো অলাভো যসো অযসো নিন্দা পসংসা সুখং দুক্খন্তি অযঞ্হি অট্ঠৰিধো লোকধম্মো। ইমিনা পন অব্ভাহতা সন্তো ন কম্পন্তি ন পৰেধেন্তি, অযমেত্থ অকম্পনসঙ্খাতো সতং ধম্মো ইমং অনুস্সরন্তো নিসিন্নোম্হীতি দীপেতি।</p>
<p class="bodytext">অথ <a name="M2.0175"></a> নং সক্কো ‘‘এৰং সন্তে, ব্রাহ্মণ, ইমস্মিং ঠানে কস্মা নিসিন্নোসী’’তি। ‘‘রাজা চতুরঙ্গসমন্নাগতং উয্যানপালং আহরাপেতি, তাদিসং ন সক্কোমি লদ্ধুং, সোহং ‘কিং মে পরস্স হত্থে মরণেন, অরঞ্ঞং পৰিসিত্বা অনাথমরণং মরিস্সামী’তি চিন্তেত্বা ইধাগন্ত্বা নিসিন্নো’’তি। ‘‘ব্রাহ্মণ, অহং সক্কো দেৰরাজা, মযা তে উয্যানাদীনি মাপিতানি, চতুরঙ্গসমন্নাগতং উয্যানপালং মাপেতুং ন সক্কা, তুম্হাকং রঞ্ঞো সীসপ্পসাধনকপ্পকো ছত্তপাণি নাম, সো চতুরঙ্গসমন্নাগতো, চতুরঙ্গসমন্নাগতেন উয্যানপালেন অত্থে সতি এতং কপ্পকং উয্যানপালং কাতুং ৰদেহী’’তি। ইতি সক্কো বোধিসত্তস্স ওৰাদং দত্বা ‘‘মা ভাযী’’তি সমস্সাসেত্বা অত্তনো দেৰপুরমেৰ গতো।</p>
<p class="bodytext">বোধিসত্তো গেহং <a name="P2.0192"></a> গন্ত্বা ভুত্তপাতরাসো রাজদ্বারং গন্ত্বা ছত্তপাণিম্পি তত্থেৰ দিস্বা হত্থে গহেত্বা ‘‘ত্বং কির, সম্ম ছত্তপাণি, চতুরঙ্গসমন্নাগতোসী’’তি পুচ্ছিত্বা ‘‘কো তে ময্হং চতুরঙ্গসমন্নাগতভাৰং আচিক্খী’’তি ৰুত্তে ‘‘সক্কো, দেৰরাজা’’তি ৰত্বা ‘‘কিংকারণা আচিক্খী’’তি পুট্ঠো ‘‘ইমিনা নাম কারণেনা’’তি সব্বং আচিক্খি। সো ‘‘আম, অহং চতুরঙ্গসমন্নাগতো’’তি আহ। অথ নং বোধিসত্তো হত্থে গহেত্বাৰ রঞ্ঞো সন্তিকং গন্ত্বা ‘‘অযং, মহারাজ, ছত্তপাণি, চতুরঙ্গসমন্নাগতো, চতুরঙ্গসমন্নাগতেন উয্যানপালেন অত্থে সতি ইমং উয্যানপালং করোথা’’তি আহ। অথ নং রাজা ‘‘ত্বং কির চতুরঙ্গসমন্নাগতোসী’’তি পুচ্ছি। ‘‘আম, মহারাজা’’তি। ‘‘কতমেহি চতুরঙ্গেহি সমন্নাগতোসী’’তি?</p>
<p class="gatha1">‘‘অনুসূযকো <a name="V2.0160"></a> অহং দেৰ, অমজ্জপাযকো অহং।</p>
<p class="gathalast">নিস্নেহকো অহং দেৰ, অক্কোধনং অধিট্ঠিতো’’তি॥</p>
<p class="bodytext">‘‘ময্হঞ্হি, মহারাজ, উসূযা নাম নত্থি, মজ্জং মে ন পিৰিতপুব্বং, পরেসু মে স্নেহো ৰা কোধো ৰা ন ভূতপূব্বো। ইমেহি চতূহি অঙ্গেহি সমন্নাগতোম্হী’’তি।</p>
<p class="bodytext">অথ নং রাজা, ভো ছত্তপাণি, ‘‘অনুসূযকোস্মী’’তি ৰদসীতি। ‘‘আম, দেৰ, অনুসূযকোম্হী’’তি। ‘‘কিং আরম্মণং দিস্বা অনুসূযকো জাতোসী’’তি? ‘‘সুণাহি দেৰা’’তি অত্তনো অনুসূযককারণং কথেন্তো ইমং গাথমাহ –</p>
<p class="gatha1">‘‘ইত্থিযা <a name="M2.0176"></a> কারণা রাজ, বন্ধাপেসিং পুরোহিতং।</p>
<p class="gathalast">সো মং অত্থে নিৰেদেসি, তস্মাহং অনুসূযকো’’তি॥</p>
<p class="bodytext">তস্সত্থো – অহং, দেৰ, পুব্বে ইমস্মিংযেৰ বারাণসিনগরে তাদিসোৰ রাজা হুত্বা ইত্থিযা কারণা পুরোহিতং বন্ধাপেসিং।</p>
<p class="gatha1">‘‘অবদ্ধা তত্থ বজ্ঝন্তি, যত্থ বালা পভাসরে।</p>
<p class="gathalast">বদ্ধাপি তত্থ মুচ্চন্তি, যত্থ ধীরা পভাসরে’’তি॥ (জা॰ ১.১.১২০) –</p>
<p class="unindented">ইমস্মিঞ্হি <a name="P2.0193"></a> জাতকে আগতনযেনেৰ একস্মিং কালে অযং ছত্তপাণি রাজা হুত্বা চতুসট্ঠিযা পাদমূলিকেহি সদ্ধিং সম্পদুস্সিত্বা বোধিসত্তং অত্তনো মনোরথং অপূরেন্তং নাসেতুকামায দেৰিযা পরিভিন্নো বন্ধাপেসি। তদা নং বন্ধিত্বা আনীতো বোধিসত্তো যথাভূতং দেৰিযা দোসং আরোপেত্বা সযং মুত্তো রঞ্ঞা বন্ধাপিতে সব্বেপি তে পাদমূলিকে মোচেত্বা ‘‘এতেসঞ্চ দেৰিযা চ অপরাধং খমথ, মহারাজা’’তি ওৰদি। সব্বং হেট্ঠা ৰুত্তনযেনেৰ ৰিত্থারতো ৰেদিতব্বং। তং সন্ধাযাহ –</p>
<p class="gatha1">‘‘ইত্থিযা কারণা রাজ, বন্ধাপেসিং পুরোহিতং।</p>
<p class="gathalast">সো মং অত্থে নিৰেদেসি, তস্মাহং অনুসূযকো’’তি॥</p>
<p class="bodytext">তদা পন সোহং চিন্তেসিং – ‘‘অহং সোল়স সহস্সইত্থিযো পহায এতং একমেৰ কিলেসৰসেন সঙ্গণ্হন্তোপি সন্তপ্পেতুং নাসক্খিং, এৰং দুপ্পূরণীযানং ইত্থীনং কুজ্ঝনং নাম নিৰত্থৰত্থে <a name="V2.0161"></a> কিলিস্সন্তে ‘কস্মা কিলিস্সসী’তি কুজ্ঝনসদিসং হোতি, ভুত্তভত্তে গূথভাৰং আপজ্জন্তে ‘কস্মা এতং সভাৰং আপজ্জসী’তি কুজ্ঝনসদিসং হোতি। ‘ইতো দানি পট্ঠায যাৰ অরহত্তং ন পাপুণামি, তাৰ কিলেসং নিস্সায মযি উসূযা মা উপ্পজ্জতূ’’’তি অধিট্ঠহিং। ততো পট্ঠায অনুসূযকো জাতো। ইদং সন্ধায – ‘‘তস্মাহং অনুসূযকো’’তি আহ।</p>
<p class="bodytext">অথ নং রাজা ‘‘সম্ম ছত্তপাণি, কিং আরম্মণং দিস্বা অমজ্জপো জাতোসী’’তি পুচ্ছি। সো তং কারণং আচিক্খন্তো ইমং গাথমাহ –</p>
<p class="gatha1">‘‘মত্তো <a name="M2.0177"></a> অহং মহারাজ, পুত্তমংসানি খাদযিং।</p>
<p class="gathalast">তস্স সোকেনহং ফুট্ঠো, মজ্জপানং ৰিৰজ্জযি’’ন্তি॥</p>
<p class="bodytext">অহং, মহারাজ, পুব্বে তাদিসো বারাণসিরাজা হুত্বা মজ্জেন ৰিনা ৰত্তিতুং নাসক্খিং, অমংসকভত্তম্পি ভুঞ্জিতুং নাসক্খিং। নগরে উপোসথদিৰসেসু মাঘাতো হোতি, ভত্তকারকো পক্খস্স তেরসিযঞ্ঞেৰ মংসং গহেত্বা ঠপেসি, তং দুন্নিক্খিত্তং সুনখা খাদিংসু। ভত্তকারকো উপোসথদিৰসে মংসং অলভিত্বা রঞ্ঞো নানগ্গরসভোজনং পচিত্বা পাসাদং আরোপেত্বা উপনামেতুং অসক্কোন্তো দেৰিং উপসঙ্কমিত্বা ‘‘দেৰি, অজ্জ মে মংসং ন লদ্ধং, অমংসকভোজনং নাম উপনামেতুং ন সক্কোমি, কিন্তি করোমী’’তি আহ। ‘‘তাত, ময্হং পুত্তো রঞ্ঞা পিযো মনাপো, পুত্তং মে দিস্বা রাজা তমেৰ চুম্বন্তো পরিস্সজন্তো অত্তনো <a name="P2.0194"></a> অত্থিভাৰম্পি ন জানাতি, অহং পুত্তং মণ্ডেত্বা রঞ্ঞো ঊরুম্হি নিসীদাপেয্যং, রঞ্ঞো পুত্তেন সদ্ধিং কীল়নকালে ত্বং ভত্তং উপনেয্যাসী’’তি। সা এৰং ৰত্বা অত্তনো পুত্তং অলঙ্কতাভরণং মণ্ডেত্বা রঞ্ঞো ঊরুম্হি নিসীদাপেসি। রঞ্ঞো পুত্তেন সদ্ধিং কীল়নকালে ভত্তকারকো ভত্তং উপনামেসি। রাজা সুরামদমত্তো পাতিযং মংসং অদিস্বা ‘‘মংসং কহ’’ন্তি পুচ্ছিত্বা ‘‘অজ্জ, দেৰ, উপোসথদিৰসং মাঘাততায মংসং ন লদ্ধ’’ন্তি ৰুত্তে ‘‘ময্হং মংসং নাম দুল্লভ’’ন্তি ৰত্বা ঊরুম্হি নিসিন্নস্স পিযপুত্তস্স গীৰং ৰট্টেত্বা জীৰিতক্খযং পাপেত্বা ভত্তকারকস্স পুরতো খিপিত্বা ‘‘ৰেগেন সম্পাদেত্বা আহরা’’তি আহ। ভত্তকারকো তথা অকাসি, রাজা পুত্তমংসেন ভত্তং ভুঞ্জি। রঞ্ঞো ভযেন একোপি কন্দিতুং ৰা রোদিতুং ৰা কথেতুং ৰা সমত্থো নাম নাহোসি।</p>
<p class="bodytext">রাজা ভুঞ্জিত্বা সযনপিট্ঠে নিদ্দং উপগন্ত্বা পচ্চূসকালে পবুজ্ঝিত্বা ৰিগতমদো ‘‘পুত্তং মে আনেথা’’তি আহ। তস্মিং কালে দেৰী কন্দমানা পাদমূলে পতি। ‘‘কিং, ভদ্দে’’তি চ ৰুত্তে <a name="V2.0162"></a>, ‘‘দেৰ, হিয্যো তে পুত্তং মারেত্বা পুত্তমংসেন ভত্তং ভুত্ত’’ন্তি আহ। রাজা পুত্তসোকেন রোদিত্বা কন্দিত্বা ‘‘ইদং মে দুক্খং সুরাপানং নিস্সায উপ্পন্ন’’ন্তি সুরাপানে দোসং দিস্বা ‘‘ইতো পট্ঠায যাৰ অরহত্তং ন পাপুণামি, তাৰ এৰরূপং ৰিনাসকারকং <a name="M2.0178"></a> সুরং নাম ন পিৰিস্সামী’’তি পংসুং গহেত্বা মুখং পুঞ্ছিত্বা অধিট্ঠাসি। ততো পট্ঠায মজ্জং নাম ন পিৰিং। ইমমত্থং সন্ধায – ‘‘মত্তো অহং, মহারাজা’’তি ইমং গাথমাহ।</p>
<p class="bodytext">অথ নং রাজা ‘‘কিং পন, সম্ম ছত্তপাণি, আরম্মণং দিস্বা নিস্নেহো জাতোসী’’তি পুচ্ছি। সো তং কারণং আচিক্খন্তো ইমং গাথমাহ –</p>
<p class="gatha1">‘‘কিতৰাসো নামহং রাজ, পুত্তো পচ্চেকবোধি মে।</p>
<p class="gathalast">পত্তং ভিন্দিত্বা চৰিতো, নিস্নেহো তস্স কারণা’’তি॥</p>
<p class="bodytext">মহারাজ, পুব্বে অহং বারাণসিযংযেৰ কিতৰাসো নাম রাজা। তস্স মে পুত্তো ৰিজাযি। লক্খণপাঠকা তং দিস্বা ‘‘মহারাজ, অযং কুমারো পানীযং অলভিত্বা মরিস্সতী’’তি আহংসু। ‘‘দুট্ঠকুমারো’’তিস্স নামং অহোসি। সো ৰিঞ্ঞুতং পত্তো ওপরজ্জং কারেসি, রাজা কুমারং পুরতো ৰা পচ্ছতো ৰা কত্বা ৰিচরি, পানীযং অলভিত্বা মরণভযেন চস্স চতূসু দ্বারেসু অন্তোনগরেসু চ তত্থ তত্থ পোক্খরণিযো কারেসি, চতুক্কাদীসু মণ্ডপে কারেত্বা পানীযচাটিযো ঠপাপেসি। সো একদিৰসে অলঙ্কতপটিযত্তো পাতোৰ উয্যানং গচ্ছন্তো অন্তরামগ্গে পচ্চেকবুদ্ধং পস্সি। মহাজনোপি পচ্চেকবুদ্ধং দিস্বা তমেৰ ৰন্দতি <a name="P2.0195"></a> পসংসতি, অঞ্জলিঞ্চস্স পগ্গণ্হাতি।</p>
<p class="bodytext">কুমারো চিন্তেসি – ‘‘মাদিসেন সদ্ধিং গচ্ছন্তা ইমং মুণ্ডকং ৰন্দন্তি পসংসন্তি, অঞ্জলিঞ্চস্স পগ্গণ্হন্তী’’তি। সো কুপিতো হত্থিক্খন্ধতো ওরুয্হ পচ্চেকবুদ্ধং উপসঙ্কমিত্বা ‘‘লদ্ধং তে, সমণ, ভত্ত’’ন্তি ৰত্বা ‘‘আম, কুমারা’’তি ৰুত্তে তস্স হত্থতো পত্তং গহেত্বা ভূমিযং পাতেত্বা সদ্ধিং ভত্তেন মদ্দিত্বা পাদপ্পহারেন চুণ্ণৰিচুণ্ণং অকাসি। পচ্চেকবুদ্ধো ‘‘নট্ঠো ৰতাযং সত্তো’’তি তস্স মুখং ওলোকেসি। কুমারো ‘‘অহং, সমণ, কিতৰাসরঞ্ঞো পুত্তো, নামেন দুট্ঠকুমারো নাম, ত্বং মে কুদ্ধো অক্খীনি উম্মীলেত্বা ওলোকেন্তো কিং করিস্সসী’’তি আহ।</p>
<p class="bodytext">পচ্চেকবুদ্ধো <a name="V2.0163"></a> ছিন্নভত্তো হুত্বা ৰেহাসং অব্ভুগ্গন্ত্বা উত্তরহিমৰন্তে নন্দনমূলপব্ভারমেৰ গতো। কুমারস্সাপি তঙ্খণঞ্ঞেৰ পাপকম্মং পরিপচ্চি। সো ‘‘ডয্হামি ডয্হামী’’তি সমুগ্গতসরীরডাহো তত্থেৰ পতি। তত্থ তত্থেৰ যত্তকং পানীযং, তত্তকং পানীযং সব্বং ছিজ্জি, মাতিকা সুস্সিংসু, তত্থেৰ জীৰিতক্খযং <a name="M2.0179"></a> পত্বা অৰীচিম্হি নিব্বত্তি। রাজা তং পৰত্তিং সুত্বা পুত্তসোকেন অভিভূতো চিন্তেসি – ‘‘অযং মে সোকো পিযৰত্থুতো উপ্পজ্জি, সচে মে স্নেহো নাভৰিস্স, সোকো ন উপ্পজ্জিস্স, ইতো দানি মে পট্ঠায সৰিঞ্ঞাণকে ৰা অৰিঞ্ঞাণকে ৰা কিস্মিঞ্চি ৰত্থুস্মিং স্নেহো নাম মা উপ্পজ্জতূ’’তি অধিট্ঠাসি, ততো পট্ঠায স্নেহো নাম নত্থি। তং সন্ধায ‘‘কিতৰাসো নামাহ’’ন্তি গাথমাহ।</p>
<p class="bodytext">তত্থ <span class="bld">পুত্তো পচ্চেকবোধি মে। পত্তং ভিন্দিত্বা চৰিতো</span>তি মম পুত্তো পচ্চেকবোধিপত্তং ভিন্দিত্বা চৰিতোতি অত্থো। <span class="bld">নিস্নেহো তস্স কারণা</span>তি তদা উপ্পন্নস্নেহৰত্থুস্স কারণা অহং নিস্নেহো জাতোতি অত্থো।</p>
<p class="bodytext">অথ নং রাজা ‘‘কিং পন, সম্ম, আরম্মণং দিস্বা নিক্কোধো জাতোসী’’তি পুচ্ছি। সো তং কারণং আচিক্খন্তো ইমং গাথমাহ –</p>
<p class="gatha1">‘‘অরকো হুত্বা মেত্তচিত্তং, সত্ত ৰস্সানি ভাৰযিং।</p>
<p class="gathalast">সত্ত কপ্পে ব্রহ্মলোকে, তস্মা অক্কোধনো অহ’’ন্তি॥</p>
<p class="bodytext">তস্সত্থো – অহং, মহারাজ, অরকো নাম তাপসো হুত্বা সত্ত ৰস্সানি মেত্তচিত্তং ভাৰেত্বা সত্ত সংৰট্টৰিৰট্টকপ্পে ব্রহ্মলোকে ৰসিং, তস্মা অহং দীঘরত্তং মেত্তাভাৰনায আচিণ্ণপরিচিণ্ণত্তা অক্কোধনো জাতোতি।</p>
<p class="bodytext">এৰং ছত্তপাণিনা অত্তনো চতূসু অঙ্গেসু কথিতেসু রাজা পরিসায ইঙ্গিতসঞ্ঞং অদাসি। তঙ্খণঞ্ঞেৰ অমচ্চা চ ব্রাহ্মণগহপতিকাদযো <a name="P2.0196"></a> চ উট্ঠহিত্বা ‘‘অরে লঞ্জখাদক দুট্ঠচোর, ত্বং লঞ্জং অলভিত্বা পণ্ডিতং উপৰদিত্বা মারেতুকামো জাতো’’তি কাল়কং সেনাপতিং হত্থপাদেসু গহেত্বা রাজনিৰেসনা ওতারেত্বা গহিতগহিতেহেৰ পাসাণমুগ্গরেহি সীসং ভিন্দিত্বা জীৰিতক্খযং পাপেত্বা পাদেসু গহেত্বা কড্ঢন্তা সঙ্কারট্ঠানে ছড্ডেসুং। ততো পট্ঠায রাজা ধম্মেন রজ্জং কারেন্তো যথাকম্মং গতো।</p>
<p class="bodytext">সত্থা <a name="V2.0164"></a> <a name="M2.0180"></a> ইমং ধম্মদেসনং আহরিত্বা জাতকং সমোধানেসি – ‘‘তদা কাল়কসেনাপতি দেৰদত্তো অহোসি, ছত্তপাণিকপ্পকো সারিপুত্তো, সক্কো অনুরুদ্ধো, ধম্মধজো পন অহমেৰ অহোসি’’ন্তি।</p>
<p class="centered">ধম্মধজজাতকৰণ্ণনা দসমা।</p>
<p class="centered">বীরণথম্ভৰগ্গো সত্তমো।</p>
<p class="bodytext">তস্সুদ্দানং –</p>
<p class="gatha1">সোমদত্তঞ্চ উচ্ছিট্ঠং, কুরু পুণ্ণনদীপি চ।</p>
<p class="gatha2">কচ্ছপমচ্ছসেগ্গু চ, কূটৰাণিজগরহি।</p>
<p class="gathalast">ধম্মধজন্তি তে দস॥</p>
<p class="title">৮. কাসাৰৰগ্গো</p>
<p class="hangnum">  </p>
<p class="subhead"> ২২১] ১. কাসাৰজাতকৰণ্ণনা</p>
<p class="bodytext"><span class="bld">অনিক্কসাৰো</span> <a name="V2.0165"></a> <span class="bld">কাসাৰ</span>ন্তি ইদং সত্থা জেতৰনে ৰিহরন্তো দেৰদত্তং আরব্ভ কথেসি। ৰত্থু পন রাজগহে সমুট্ঠিতং। একস্মিং সমযে ধম্মসেনাপতি পঞ্চহি ভিক্খুসতেহি সদ্ধিং ৰেল়ুৰনে ৰিহরতি। দেৰদত্তোপি অত্তনো অনুরূপায দুস্সীলপরিসায পরিৰুতো গযাসীসে ৰিহরতি। তস্মিং সমযে রাজগহৰাসিনো ছন্দকং সঙ্ঘরিত্বা দানং সজ্জযিংসু। অথেকো ৰোহারত্থায আগতৰাণিজো ইমং সাটকং ৰিস্সজ্জেত্বা ‘‘মম্পি পত্তিকং করোথা’’তি মহগ্ঘং গন্ধকাসাৰং অদাসি। নাগরা মহাদানং পৰত্তযিংসু, সব্বং ছন্দকেন সঙ্কড্ঢিতং কহাপণেহেৰ নিট্ঠাসি। সো সাটকো অতিরেকো অহোসি। মহাজনো সন্নিপতিত্বা ‘‘অযং গন্ধকাসাৰসাটকো অতিরেকো। কস্স নং দেম, কিং সারিপুত্তত্থেরস্স, উদাহু দেৰদত্তস্সা’’তি মন্তযিংসু।</p>
<p class="bodytext">তত্থেকে ‘‘সারিপুত্তত্থেরস্সা’’তি আহংসু। অপরে ‘‘সারিপুত্তত্থেরো কতিপাহং ৰসিত্বা যথারুচি পক্কমিস্সতি <a name="P2.0197"></a>, দেৰদত্তত্থেরো পন নিবদ্ধং অম্হাকং নগরমেৰ উপনিস্সায ৰিহরতি, মঙ্গলামঙ্গলেসু অযমেৰ অম্হাকং <a name="M2.0181"></a> অৰস্সযো, দেৰদত্তস্স দস্সামা’’তি আহংসু। সম্বহুলিকং করোন্তেসুপি ‘‘দেৰদত্তস্স দস্সামা’’তি ৰত্তারো বহুতরা অহেসুং, অথ নং দেৰদত্তস্স অদংসু। দেৰদত্তো তস্স দসা ছিন্দাপেত্বা ওৰট্টিকং সিব্বাপেত্বা রজাপেত্বা সুৰণ্ণপট্টৰণ্ণং কত্বা পারুপি। তস্মিং কালে তিংসমত্তা ভিক্খূ রাজগহা নিক্খমিত্বা সাৰত্থিং গন্ত্বা সত্থারং ৰন্দিত্বা কতপটিসন্থারা তং পৰত্তিং আরোচেত্বা ‘‘এৰং, ভন্তে, অত্তনো অননুচ্ছৰিকং অরহদ্ধজং পারুপী’’তি আরোচেসুং। সত্থা ‘‘ন, ভিক্খৰে, দেৰদত্তো ইদানেৰ অত্তনো অননুরূপং অরহদ্ধজং পরিদহতি, পুব্বেপি পরিদহিযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে হত্থিকুলে নিব্বত্তিত্বা ৰযপ্পত্তো অসীতিসহস্সমত্তৰারণপরিৰারো যূথপতি হুত্বা অরঞ্ঞাযতনে ৰসতি। অথেকো দুগ্গতমনুস্সো বারাণসিযং ৰিহরন্তো দন্তকারৰীথিযং দন্তকারে দন্তৰলযাদীনি করোন্তে দিস্বা <a name="V2.0166"></a> ‘‘হত্থিদন্তে লভিত্বা গণ্হিস্সথা’’তি পুচ্ছি। তে ‘‘আম গণ্হিস্সামা’’তি আহংসু। সো আৰুধং আদায কাসাৰৰত্থৰসনো পচ্চেকবুদ্ধৰেসং গণ্হিত্বা পটিসীসকং পটিমুঞ্চিত্বা হত্থিৰীথিযং ঠত্বা আৰুধেন হত্থিং মারেত্বা দন্তে আদায বারাণসিযং ৰিক্কিণন্তো জীৰিকং কপ্পেসি। সো অপরভাগে বোধিসত্তস্স পরিৰারহত্থীনং সব্বপচ্ছিমং হত্থিং মারেতুং আরভি। হত্থিনো দেৰসিকং হত্থীসু পরিহাযন্তেসু ‘‘কেন নু খো কারণেন হত্থিনো পরিহাযন্তী’’তি বোধিসত্তস্স আরোচেসুং।</p>
<p class="bodytext">বোধিসত্তো পরিগ্গণ্হন্তো ‘‘পচ্চেকবুদ্ধৰেসং গহেত্বা হত্থিৰীথিপরিযন্তে একো পুরিসো তিট্ঠতি, কচ্চি নু খো সো মারেতি, পরিগ্গণ্হিস্সামি ন’’ন্তি একদিৰসং হত্থী পুরতো কত্বা সযং <a name="P2.0198"></a> পচ্ছতো অহোসি। সো বোধিসত্তং দিস্বা আৰুধং আদায পক্খন্দি। বোধিসত্তো নিৰত্তিত্বা ঠিতো ‘‘ভূমিযং পোথেত্বা মারেস্সামি ন’’ন্তি সোণ্ডং পসারেত্বা তেন পরিদহিতানি কাসাৰানি দিস্বা ‘‘ইমং অরহদ্ধজং মযা গরুং কাতুং ৰট্টতী’’তি সোণ্ডং পটিসংহরিত্বা ‘‘অম্ভো পুরিস, ননু এস অরহদ্ধজো অননুচ্ছৰিকো তুয্হং, কস্মা এতং পরিদহসী’’তি ইমা গাথা অৰোচ –</p>
<p class="hangnum"><a name="para141"></a><span class="paranum">১৪১</span>.</p>
<p class="gatha1"> ‘‘অনিক্কসাৰো কাসাৰং, যো ৰত্থং পরিদহিস্সতি।</p>
<p class="gathalast">অপেতো দমসচ্চেন, ন সো কাসাৰমরহতি॥</p>
<p class="hangnum"><a name="para142"></a><span class="paranum">১৪২</span>.</p>
<p class="gatha1"> ‘‘যো <a name="M2.0182"></a> চ ৰন্তকসাৰস্স, সীলেসু সুসমাহিতো।</p>
<p class="gathalast">উপেতো দমসচ্চেন, স ৰে কাসাৰমরহতী’’তি॥</p>
<p class="bodytext">তত্থ <span class="bld">অনিক্কসাৰো</span>তি কসাৰো ৰুচ্চতি রাগো দোসো মোহো মক্খো পল়াসো ইস্সা মচ্ছরিযং মাযা সাঠেয্যং থম্ভো সারম্ভো মানো অতিমানো মদো পমাদো, সব্বে অকুসলা ধম্মা সব্বে দুচ্চরিতা সব্বং ভৰগামিকম্মং দিযড্ঢকিলেসসহস্সং, এসো কসাৰো নাম। সো যস্স পুগ্গলস্স অপ্পহীনো সন্তানতো অনিস্সট্ঠো অনিক্খন্তো, সো অনিক্কসাৰো নাম। <span class="bld">কাসাৰ</span>ন্তি কসাযরসপীতং অরহদ্ধজভূতং। <span class="bld">যো ৰত্থং পরিদহিস্সতী</span>তি যো এৰরূপো হুত্বা এৰরূপং ৰত্থং পরিদহিস্সতি নিৰাসেতি চেৰ পারুপতি চ। <span class="bld">অপেতো দমসচ্চেনা</span>তি ইন্দ্রিযদমসঙ্খাতেন দমেন চ নিব্বানসঙ্খাতেন চ পরমত্থসচ্চেন অপেতো পরিৰজ্জিতো। নিস্সক্কত্থে ৰা করণৰচনং, এতস্মা দমসচ্চা অপেতোতি অত্থো। ‘‘সচ্চ’’ন্তি চেত্থ ৰচীসচ্চং <a name="V2.0167"></a> চতুসচ্চম্পি ৰট্টতিযেৰ। <span class="bld">ন সো কাসাৰমরহতী</span>তি সো পুগ্গলো অনিক্কসাৰত্তা অরহদ্ধজং কাসাৰং ন অরহতি অননুচ্ছৰিকো এতস্স।</p>
<p class="bodytext"><span class="bld">যো চ ৰন্তকসাৰস্সা</span>তি যো পন পুগ্গলো যথাৰুত্তস্সেৰ কসাৰস্স ৰন্তত্তা ৰন্তকসাৰো অস্স। <span class="bld">সীলেসু সুসমাহিতো</span>তি মগ্গসীলেসু চেৰ ফলসীলেসু চ সম্মা আহিতো, আনেত্বা ঠপিতো ৰিয তেসু পতিট্ঠিতো। তেহি সীলেহি সমঙ্গীভূতস্সেতং অধিৰচনং। <span class="bld">উপেতো</span>তি সমন্নাগতো। <span class="bld">দমসচ্চেনা</span>তি ৰুত্তপ্পকারেন দমেন চ সচ্চেন চ। <span class="bld">স ৰে কাসাৰমরহতী</span>তি সো এৰরূপো পুগ্গলো ইমং অরহদ্ধজং কাসাৰং অরহতি।</p>
<p class="bodytext">এৰং <a name="P2.0199"></a> বোধিসত্তো তস্স পুরিসস্স ইমং কারণং কথেত্বা ‘‘ইতো পট্ঠায মা ইধ আগমি, আগচ্ছসি চে, জীৰিতং তে নত্থী’’’তি তজ্জেত্বা পলাপেসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা হত্থিমারকপুরিসো দেৰদত্তো অহোসি, যূথপতি পন অহমেৰ অহোসি’’ন্তি।</p>
<p class="centered">কাসাৰজাতকৰণ্ণনা পঠমা।</p>
<p class="hangnum">  </p>
<p class="subhead"> ২২২] ২. চূল়নন্দিযজাতকৰণ্ণনা</p>
<p class="bodytext"><span class="bld">ইদং</span> <a name="M2.0183"></a> <span class="bld">তদাচরিযৰচো</span>তি ইদং সত্থা ৰেল়ুৰনে ৰিহরন্তো দেৰদত্তং আরব্ভ কথেসি। একদিৰসঞ্হি ভিক্খূ ধম্মসভাযং কথং সমুট্ঠাপেসুং – ‘‘আৰুসো, দেৰদত্তো নাম কক্খল়ো ফরুসো সাহসিকো সম্মাসম্বুদ্ধে অভিমারে পযোজেসি, সিলং পৰিজ্ঝি, নাল়াগিরিং পযোজেসি, খন্তিমেত্তানুদ্দযমত্তম্পিস্স তথাগতে নত্থী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপি দেৰদত্তো কক্খল়ো ফরুসো নিক্কারুণিকোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে মহানন্দিযো নাম ৰানরো অহোসি, কনিট্ঠভাতিকো পনস্স চূল়নন্দিযো নাম। তে উভোপি অসীতিসহস্সৰানরপরিৰারা হিমৰন্তপদেসে অন্ধমাতরং পটিজগ্গন্তা ৰাসং কপ্পেসুং। তে মাতরং সযনগুম্বে ঠপেত্বা অরঞ্ঞং পৰিসিত্বা মধুরানি ফলাফলানি মাতুযা পেসেন্তি। আহরণকৰানরা <a name="V2.0168"></a> তস্সা ন দেন্তি, সা খুদাপীল়িতা অট্ঠিচম্মাৰসেসা কিসা অহোসি। অথ নং বোধিসত্তো আহ – ‘‘মযং, অম্ম, তুম্হাকং মধুরফলাফলানি পেসেম, তুম্হে কস্মা মিলাযথা’’তি। ‘‘তাত, নাহং লভামী’’তি। বোধিসত্তো চিন্তেসি <a name="P2.0200"></a> – ‘‘মযি যূথং পরিহরন্তে মাতা মে নস্সিস্সতি, যূথং পহায মাতরংযেৰ পটিজগ্গিস্সামী’’তি। সো চূল়নন্দিযং পক্কোসিত্বা ‘‘তাত, ত্বং যূথং পরিহর, অহং মাতরং পটিজগ্গিস্সামী’’তি আহ। সোপি নং ‘‘ভাতিক, ময্হং যূথপরিহরণেন কম্মং নত্থি, অহম্পি মাতরমেৰ পটিজগ্গিস্সামী’’তি আহ। ইতি তে উভোপি একচ্ছন্দা হুত্বা যূথং পহায মাতরং গহেত্বা হিমৰন্তা ওরুয্হ পচ্চন্তে নিগ্রোধরুক্খে ৰাসং কপ্পেত্বা মাতরং পটিজগ্গিংসু।</p>
<p class="bodytext">অথেকো বারাণসিৰাসী ব্রাহ্মণমাণৰো তক্কসিলাযং দিসাপামোক্খস্স আচরিযস্স সন্তিকে সব্বসিপ্পানি উগ্গণ্হিত্বা ‘‘গমিস্সামী’’তি আচরিযং আপুচ্ছি। আচরিযো অঙ্গৰিজ্জানুভাৰেন তস্স কক্খল়ফরুসসাহসিকভাৰং ঞত্বা ‘‘তাত, ত্বং কক্খল়ো ফরুসো সাহসিকো, এৰরূপানং ন সব্বকালং একসদিসমেৰ ইজ্ঝতি, মহাৰিনাসং মহাদুক্খং পাপুণিস্সসি, মা ত্বং কক্খল়ো হোহি, পচ্ছানুতাপনকারণং কম্মং মা করী’’তি <a name="M2.0184"></a> ওৰদিত্বা উয্যোজেসি। সো আচরিযং ৰন্দিত্বা বারাণসিং গন্ত্বা ঘরাৰাসং গহেত্বা অঞ্ঞেহি সিপ্পেহি জীৰিকং কপ্পেতুং অসক্কোন্তো ‘‘ধনুকোটিং নিস্সায জীৰিস্সামি, লুদ্দকম্মং কত্বা জীৰিকং কপ্পেস্সামী’’তি বারাণসিতো নিক্খমিত্বা পচ্চন্তগামকে ৰসন্তো ধনুকলাপসন্নদ্ধো অরঞ্ঞং পৰিসিত্বা নানামিগে মারেত্বা মংসৰিক্কযেন জীৰিকং কপ্পেসি। সো একদিৰসং অরঞ্ঞে কিঞ্চি অলভিত্বা আগচ্ছন্তো অঙ্গণপরিযন্তে ঠিতং নিগ্রোধরুক্খং দিস্বা ‘‘অপি নামেত্থ কিঞ্চি ভৰেয্যা’’তি নিগ্রোধরুক্খাভিমুখো পাযাসি।</p>
<p class="bodytext">তস্মিং খণে উভোপি তে ভাতরো মাতরং ফলানি খাদাপেত্বা পুরতো কত্বা ৰিটপব্ভন্তরে নিসিন্না তং আগচ্ছন্তং দিস্বা ‘‘কিং নো মাতরং করিস্সতী’’তি সাখন্তরে নিলীযিংসু। সোপি খো সাহসিকপুরিসো রুক্খমূলং আগন্ত্বা তং তেসং মাতরং জরাদুব্বলং অন্ধং দিস্বা চিন্তেসি – ‘‘কিং মে তুচ্ছহত্থগমনেন ইমং মক্কটিং ৰিজ্ঝিত্বা গহেত্বা গমিস্সামী’’তি। সো <a name="P2.0201"></a> তস্সা ৰিজ্ঝনত্থায ধনুং গণ্হি। তং দিস্বা বোধিসত্তো ‘‘তাত চূল়নন্দিয, এসো মে পুরিসো মাতরং ৰিজ্ঝিতুকামো, অহমস্সা জীৰিতদানং দস্সামি, ত্বং মমচ্চযেন মাতরং পটিজগ্গেয্যাসী’’তি ৰত্বা সাখন্তরা নিক্খমিত্বা ‘‘ভো পুরিস, মা মে মাতরং ৰিজ্ঝি, এসা অন্ধা জরাদুব্বলা, অহমস্সা জীৰিতদানং দেমি, ত্বং এতং অমারেত্বা মং মারেহী’’তি তস্স পটিঞ্ঞং গহেত্বা সরস্স আসন্নট্ঠানে নিসীদি। সো নিক্করুণো বোধিসত্তং ৰিজ্ঝিত্বা পাতেত্বা মাতরম্পিস্স ৰিজ্ঝিতুং <a name="V2.0169"></a> পুন ধনুং সন্নয্হি। তং দিস্বা চূল়নন্দিযো ‘‘অযং মে মাতরং ৰিজ্ঝিতুকামো, একদিৰসম্পি খো মে মাতা জীৰমানা লদ্ধজীৰিতাযেৰ নাম হোতি, জীৰিতদানমস্সা দস্সামী’’তি সাখন্তরা নিক্খমিত্বা ‘‘ভো পুরিস, মা মে মাতরং ৰিজ্ঝি, অহমস্সা জীৰিতদানং দম্মি, ত্বং মং ৰিজ্ঝিত্বা অম্হে দ্বে ভাতিকে গহেত্বা অম্হাকং মাতু জীৰিতদানং দেহী’’তি তস্স পটিঞ্ঞং গহেত্বা সরস্স আসন্নট্ঠানে নিসীদি। সো তম্পি ৰিজ্ঝিত্বা পাতেত্বা ‘‘অযং মক্কটী ঘরে দারকানং ভৰিস্সতী’’তি মাতরম্পি তেসং ৰিজ্ঝিত্বা পাতেত্বা তযোপি কাজেনাদায গেহাভিমুখো পাযাসি।</p>
<p class="bodytext">অথস্স পাপপুরিসস্স গেহে অসনি পতিত্বা ভরিযঞ্চ দ্বে দারকে চ গেহেনেৰ সদ্ধিং ঝাপেসি, পিট্ঠিৰংসথূণমত্তং অৰসিস্সি। অথস্স নং গামদ্বারেযেৰ একো পুরিসো দিস্বা তং পৰত্তিং আরোচেসি। সো পুত্তদারসোকেন <a name="M2.0185"></a> অভিভূতো তস্মিংযেৰ ঠানে মংসকাজঞ্জ ধনুঞ্চ ছড্ডেত্বা ৰত্থং পহায নগ্গো বাহা পগ্গয্হ পরিদেৰমানো গন্ত্বা ঘরং পাৰিসি। অথস্স সা থূণা ভিজ্জিত্বা সীসে পতিত্বা সীসং ভিন্দি, পথৰী ৰিৰরং অদাসি, অৰীচিতো জালা উট্ঠহি। সো পথৰিযা গিলিযমানো আচরিযস্স ওৰাদং সরিত্বা ‘‘ইমং ৰত <a name="P2.0202"></a> কারণং দিস্বা পারাসরিযব্রাহ্মণো ময্হং ওৰাদমদাসী’’তি পরিদেৰমানো ইমং গাথাদ্বযমাহ –</p>
<p class="hangnum"><a name="para143"></a><span class="paranum">১৪৩</span>.</p>
<p class="gatha1"> ‘‘ইদং তদাচরিযৰচো, পারাসরিযো যদব্রৰি।</p>
<p class="gathalast">মাসু ত্বং অকরি পাপং, যং ত্বং পচ্ছা কতং তপে॥</p>
<p class="hangnum"><a name="para144"></a><span class="paranum">১৪৪</span>.</p>
<p class="gatha1"> ‘‘যানি করোতি পুরিসো, তানি অত্তনি পস্সতি।</p>
<p class="gatha1">কল্যাণকারী কল্যাণং, পাপকারী চ পাপকং।</p>
<p class="gathalast">যাদিসং ৰপতে বীজং, তাদিসং হরতে ফল’’ন্তি॥</p>
<p class="bodytext">তস্সত্থো – যং পারাসরিযো ব্রাহ্মণো অব্রৰি – ‘‘মাসু ত্বং পাপং অকরী, যং কতং পচ্ছা ত্বঞ্ঞেৰ তপেয্যা’’তি, ইদং তং আচরিযস্স ৰচনং। যানি কাযৰচীমনোদ্বারেহি কম্মানি পুরিসো করোতি, তেসং ৰিপাকং পটিলভন্তো তানিযেৰ অত্তনি পস্সতি। কল্যাণকম্মকারী কল্যাণং ফলমনুভোতি, পাপকারী চ পাপকমেৰ হীনং লামকং অনিট্ঠফলং অনুভোতি। লোকস্মিম্পি হি যাদিসং ৰপতে বীজং, তাদিসং হরতে ফলং, বীজানুরূপং বীজানুচ্ছৰিকমেৰ ফলং হরতি গণ্হাতি অনুভৰতীতি। ইতি সো পরিদেৰন্তো পথৰিং পৰিসিত্বা অৰীচিমহানিরযে নিব্বত্তি।</p>
<p class="bodytext">সত্থা <a name="V2.0170"></a> ‘‘ন, ভিক্খৰে, দেৰদত্তো ইদানেৰ, পুব্বেপি কক্খল়ো ফরুসো নিক্কারুণিকোযেৰা’’তি ৰত্বা ইমং ধম্মদেসনং আহরিত্বা জাতকং সমোধানেসি – ‘‘তদা লুদ্দকপুরিসো দেৰদত্তো অহোসি, দিসাপামোক্খো আচরিযো সারিপুত্তো, চূল়নন্দিযো আনন্দো, মাতা মহাপজাপতিগোতমী, মহানন্দিযো পন অহমেৰ অহোসি’’ন্তি।</p>
<p class="centered">চূল়নন্দিযজাতকৰণ্ণনা দুতিযা।</p>
<p class="hangnum">  </p>
<p class="subhead"> ২২৩] ৩. পুটভত্তজাতকৰণ্ণনা</p>
<p class="bodytext"><span class="bld">নমে</span> <a name="M2.0186"></a> <span class="bld">নমন্তস্স ভজে ভজন্ত</span>ন্তি ইদং সত্থা জেতৰনে ৰিহরন্তো একং কুটুম্বিকং আরব্ভ কথেসি। সাৰত্থিনগরৰাসী কিরেকো কুটুম্বিকো একেন জনপদকুটুম্বিকেন সদ্ধিং ৰোহারং অকাসি। সো <a name="P2.0203"></a> অত্তনো ভরিযং আদায তস্স ধারণকস্স সন্তিকং অগমাসি। ধারণকো ‘‘দাতুং ন সক্কোমী’’তি ন কিঞ্চি অদাসি, ইতরো কুজ্ঝিত্বা ভত্তং অভুঞ্জিত্বাৰ নিক্খমি। অথ নং অন্তরামগ্গে ছাতজ্ঝত্তং দিস্বা মগ্গপটিপন্না পুরিসা ‘‘ভরিযাযপি দত্বা ভুঞ্জাহী’’তি ভত্তপুটং অদংসু। সো তং গহেত্বা তস্সা অদাতুকামো হুত্বা ‘‘ভদ্দে, ইদং চোরানং তিট্ঠনট্ঠানং, ত্বং পুরতো যাহী’’তি উয্যোজেত্বা সব্বং ভত্তং ভুঞ্জিত্বা তুচ্ছপুটং দস্সেত্বা ‘‘ভদ্দে, অভত্তকং তুচ্ছপুটমেৰ অদংসূ’’তি আহ। সা তেন এককেনেৰ ভুত্তভাৰং ঞত্বা দোমনস্সপ্পত্তা অহোসি। তে উভোপি জেতৰনপিট্ঠিৰিহারেন গচ্ছন্তা ‘‘পানীযং পিৰিস্সামা’’তি জেতৰনং পৰিসিংসু।</p>
<p class="bodytext">সত্থাপি তেসঞ্ঞেৰ আগমনং ওলোকেন্তো মগ্গং গহেত্বা ঠিতলুদ্দকো ৰিয গন্ধকুটিছাযায নিসীদি, তে সত্থারং দিস্বা উপসঙ্কমিত্বা ৰন্দিত্বা নিসীদিংসু। সত্থা তেহি সদ্ধিং পটিসন্থারং কত্বা ‘‘কিং, উপাসিকে, অযং তে ভত্তা হিতকামো সস্নেহো’’তি পুচ্ছি। ‘‘ভন্তে, অহং এতস্স সস্নেহা, অযং পন ময্হং নিস্নেহো, তিট্ঠন্তু অঞ্ঞেপি দিৰসা, অজ্জেৰেস অন্তরামগ্গে পুটভত্তং লভিত্বা ময্হং অদত্বা অত্তনাৰ ভুঞ্জী’’তি। ‘‘উপাসিকে, নিচ্চকালম্পি ত্বং এতস্স হিতকামা সস্নেহা, অযং পন নিস্নেহোৰ। যদা পন পণ্ডিতে নিস্সায তৰ গুণে জানাতি, তদা তে সব্বিস্সরিযং নিয্যাদেতী’’তি ৰত্বা তায যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অমচ্চকুলে নিব্বত্তিত্বা ৰযপ্পত্তো <a name="V2.0171"></a> তস্স অত্থধম্মানুসাসকো অহোসি। অথ রাজা ‘‘পদুব্ভেয্যাপি মে অয’’ন্তি অত্তনো পুত্তং আসঙ্কন্তো নীহরি। সো অত্তনো ভরিযং গহেত্বা নগরা নিক্খম্ম একস্মিং কাসিকগামকে ৰাসং কপ্পেসি। সো অপরভাগে পিতু কালকতভাৰং <a name="M2.0187"></a> সুত্বা ‘‘কুলসন্তকং রজ্জং গণ্হিস্সামী’’তি বারাণসিং পচ্চাগচ্ছন্তো অন্তরামগ্গে ‘‘ভরিযাযপি দত্বা ভুঞ্জাহী’’তি ভত্তপুটং লভিত্বা তস্সা অদত্বা সযমেৰ তং ভুঞ্জি। সা ‘‘কক্খল়ো <a name="P2.0204"></a> ৰতাযং পুরিসো’’তি দোমনস্সপ্পত্তা অহোসি। সো বারাণসিযং রজ্জং গহেত্বা তং অগ্গমহেসিট্ঠানে ঠপেত্বা ‘‘এত্তকমেৰ এতিস্সা অল’’ন্তি ন অঞ্ঞং সক্কারং ৰা সম্মানং ৰা করোতি, ‘‘কথং যাপেসী’’তিপি নং ন পুচ্ছতি।</p>
<p class="bodytext">বোধিসত্তো চিন্তেসি – ‘‘অযং দেৰী রঞ্ঞো বহূপকারা সস্নেহা, রাজা পনেতং কিস্মিঞ্চি ন মঞ্ঞতি, সক্কারসম্মানমস্সা কারেস্সামী’’তি তং উপসঙ্কমিত্বা উপচারং কত্বা একমন্তং ঠত্বা ‘‘কিং, তাতা’’তি ৰুত্তে ‘‘কথং সমুট্ঠাপেতুং মযং, দেৰি, তুম্হে উপট্ঠহাম, কিং নাম মহল্লকানং পিতূনং ৰত্থখণ্ডং ৰা ভত্তপিণ্ডং ৰা দাতুং ন ৰট্টতী’’তি আহ। ‘‘তাত, অহং অত্তনাৰ কিঞ্চি ন লভামি, তুম্হাকং কিং দস্সামি, ননু লভনকালে অদাসিং, ইদানি পন মে রাজা ন কিঞ্চি দেতি। তিট্ঠতু অঞ্ঞং দানং, রজ্জং গণ্হিতুং আগচ্ছন্তো অন্তরামগ্গে ভত্তপুটং লভিত্বা ভত্তমত্তম্পি মে অদত্বা অত্তনাৰ ভুঞ্জী’’তি। ‘‘কিং পন, অম্ম, রঞ্ঞো সন্তিকে এৰং কথেতুং সক্খিস্সথা’’তি? ‘‘সক্খিস্সামি, তাতা’’তি। ‘‘তেন হি অজ্জেৰ মম রঞ্ঞো সন্তিকে ঠিতকালে মযি পুচ্ছন্তে এৰং কথেথ অজ্জেৰ ৰো গুণং জানাপেস্সামী’’তি এৰং ৰত্বা বোধিসত্তো পুরিমতরং গন্ত্বা রঞ্ঞো সন্তিকে অট্ঠাসি। সাপি গন্ত্বা রঞ্ঞো সমীপে অট্ঠাসি।</p>
<p class="bodytext">অথ নং বোধিসত্তো ‘‘অম্ম, তুম্হে অতিৰিয কক্খল়া, কিং নাম পিতূনং ৰত্থখণ্ডং ৰা ভত্তপিণ্ডমত্তং ৰা দাতুং ন ৰট্টতী’’তি আহ। ‘‘তাত, অহমেৰ রঞ্ঞো সন্তিকা কিঞ্চি ন লভামি, তুম্হাকং কিং দস্সামী’’তি? ‘‘ননু অগ্গমহেসিট্ঠানং তে লদ্ধ’’ন্তি? ‘‘তাত, কিস্মিঞ্চি সম্মানে অসতি অগ্গমহেসিট্ঠানং কিং করিস্সতি, ইদানি মে তুম্হাকং রাজা কিং দস্সতি, সো অন্তরামগ্গে ভত্তপুটং লভিত্বা ততো কিঞ্চি অদত্বা <a name="P2.0205"></a> সযমেৰ ভুঞ্জী’’তি। বোধিসত্তো ‘‘এৰং কির, মহারাজা’’তি পুচ্ছি। রাজা অধিৰাসেসি। বোধিসত্তো তস্স অধিৰাসনং ৰিদিত্বা ‘‘তেন হি, অম্ম, রঞ্ঞো অপ্পিযকালতো পট্ঠায কিং তুম্হাকং ইধ ৰাসেন। লোকস্মিঞ্হি অপ্পিযসম্পযোগো চ দুক্খো, তুম্হাকং ইধ ৰাসে সতি রঞ্ঞো অপ্পিযসম্পযোগোৰ <a name="V2.0172"></a> দুক্খং <a name="M2.0188"></a> ভৰিস্সতি, ইমে সত্তা নাম ভজন্তে ভজন্তি, অভজনভাৰং ঞত্বা অঞ্ঞত্থ গন্তব্বং, মহন্তো লোকসন্নিৰাসো’’তি ৰত্বা ইমা গাথা অৰোচ –</p>
<p class="hangnum"><a name="para145"></a><span class="paranum">১৪৫</span>.</p>
<p class="gatha1"> ‘‘নমে নমন্তস্স ভজে ভজন্তং, কিচ্চানুকুব্বস্স করেয্য কিচ্চং।</p>
<p class="gathalast">নানত্থকামস্স করেয্য অত্থং, অসম্ভজন্তম্পি ন সম্ভজেয্য॥</p>
<p class="hangnum"><a name="para146"></a><span class="paranum">১৪৬</span>.</p>
<p class="gatha1"> ‘‘চজে চজন্তং ৰনথং ন কযিরা, অপেতচিত্তেন ন সম্ভজেয্য।</p>
<p class="gathalast">দিজো দুমং খীণফলন্তি ঞত্বা, অঞ্ঞং সমেক্খেয্য মহা হি লোকো’’তি॥</p>
<p class="bodytext">তত্থ <span class="bld">নমে নমন্তস্স ভজে ভজন্ত</span>ন্তি যো অত্তনো নমতি, তস্সেৰ পটিনমেয্য। যো চ ভজতি, তমেৰ ভজেয্য। <span class="bld">কিচ্চানুকুব্বস্স করেয্য কিচ্চ</span>ন্তি অত্তনো উপ্পন্নকিচ্চং অনুকুব্বন্তস্সেৰ তস্সপি উপ্পন্নকিচ্চং পটিকরেয্য। <span class="bld">চজে চজন্তং ৰনথং ন কযিরা</span>তি অত্তানং জহন্তং জহেয্যেৰ, তস্মিং তণ্হাসঙ্খাতং ৰনথং ন করেয্য। <span class="bld">অপেতচিত্তেনা</span>তি ৰিগতচিত্তেন ৰিপল্লত্থচিত্তেন। <span class="bld">ন সম্ভজেয্যা</span>তি তথারূপেন সদ্ধিং ন সমাগচ্ছেয্য। <span class="bld">দিজো দুম</span>ন্তি যথা সকুণো পুব্বে ফলিতম্পি রুক্খং ফলে খীণে ‘‘খীণফলো অয’’ন্তি ঞত্বা তং ছড্ডেত্বা অঞ্ঞং সমেক্খতি পরিযেসতি, এৰং অঞ্ঞং সমেক্খেয্য। মহা হি এস লোকো, অথ তুম্হে সস্নেহং একং পুরিসং লভিস্সথাতি।</p>
<p class="bodytext">তং সুত্বা বারাণসিরাজা দেৰিযা সব্বিস্সরিযং অদাসি। ততো পট্ঠায সমগ্গা সম্মোদমানা ৰসিংসু।</p>
<p class="bodytext">সত্থা <a name="P2.0206"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে দ্বে জযম্পতিকা সোতাপত্তিফলে পতিট্ঠহিংসু। ‘‘তদা জযম্পতিকা ইমে দ্বে জযম্পতিকা অহেসুং, পণ্ডিতামচ্চো পন অহমেৰ অহোসি’’ন্তি।</p>
<p class="centered">পুটভত্তজাতকৰণ্ণনা ততিযা।</p>
<p class="hangnum">  </p>
<p class="subhead"> ২২৪] ৪. কুম্ভিলজাতকৰণ্ণনা</p>
<p class="bodytext"><span class="bld">যস্সেতে</span> <a name="V2.0173"></a> <a name="M2.0189"></a> <span class="bld">চতুরো ধম্মা</span>তি ইদং সত্থা ৰেল়ুৰনে ৰিহরন্তো দেৰদত্তং আরব্ভ কথেসি।</p>
<p class="hangnum"><a name="para147"></a><span class="paranum">১৪৭</span>.</p>
<p class="gatha1"> ‘‘যস্সেতে চতুরো ধম্মা, ৰানরিন্দ যথা তৰ।</p>
<p class="bodytext">সচ্চং ধম্মো ধিতি চাগো, দিট্ঠং সো অতিৰত্ততি॥</p>
<p class="hangnum"><a name="para148"></a><span class="paranum">১৪৮</span>.</p>
<p class="gatha1"> ‘‘যস্স চেতে ন ৰিজ্জন্তি, গুণা পরমভদ্দকা।</p>
<p class="bodytext">সচ্চং ধম্মো ধিতি চাগো, দিট্ঠং সো নাতিৰত্ততী’’তি॥</p>
<p class="bodytext">তত্থ <span class="bld">গুণা পরমভদ্দকা</span>তি যস্স এতে পরমভদ্দকা চত্তারো রাসট্ঠেন পিণ্ডট্ঠেন গুণা ন ৰিজ্জন্তি, সো পচ্চামিত্তং অতিক্কমিতুং ন সক্কোতীতি। সেসমেত্থ সব্বং হেট্ঠা কুম্ভিলজাতকে ৰুত্তনযমেৰ সদ্ধিং সমোধানেনাতি।</p>
<p class="centered">কুম্ভিলজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২২৫] ৫. খন্তিৰণ্ণজাতকৰণ্ণনা</p>
<p class="bodytext"><span class="bld">অত্থি মে পুরিসো, দেৰা</span>তি ইদং সত্থা জেতৰনে ৰিহরন্তো কোসলরাজানং আরব্ভ কথেসি। তস্স কিরেকো বহূপকারো অমচ্চো অন্তেপুরে পদুস্সি। রাজা ‘‘উপকারকো মে’’তি ঞত্বাপি অধিৰাসেত্বা সত্থু আরোচেসি। সত্থা ‘‘পোরাণকরাজানোপি, মহারাজ, এৰং অধিৰাসেসুংযেৰা’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে একো অমচ্চো তস্স অন্তেপুরে পদুস্সি, অমচ্চস্সাপি সেৰকো তস্স গেহে পদুস্সি। সো তস্স অপরাধং অধিৰাসেতুং অসক্কোন্তো তং আদায রঞ্ঞো সন্তিকং গন্ত্বা ‘‘দেৰ, একো মে উপট্ঠাকো সব্বকিচ্চকারকো <a name="P2.0207"></a>, সো ময্হং গেহে পদুস্সি, তস্স কিং কাতুং ৰট্টতী’’তি পুচ্ছন্তো পঠমং গাথমাহ –</p>
<p class="hangnum"><a name="para149"></a><span class="paranum">১৪৯</span>.</p>
<p class="gatha1"> ‘‘অত্থি মে পুরিসো দেৰ, সব্বকিচ্চেসু ব্যাৰটো।</p>
<p class="gathalast">তস্স চেকোপরাধত্থি, তত্থ ত্বং কিন্তি মঞ্ঞসী’’তি॥</p>
<p class="bodytext">তত্থ <a name="V2.0174"></a> <a name="M2.0190"></a> <span class="bld">তস্স চেকোপরাধত্থী</span>তি তস্স চ পুরিসস্স একো অপরাধো অত্থি। <span class="bld">তত্থ ত্বং কিন্তি মঞ্ঞসী</span>তি তত্থ তস্স পুরিসস্স অপরাধে ত্বং ‘‘কিং কাতব্ব’’ন্তি মঞ্ঞসি, যথা তে চিত্তং উপ্পজ্জতি, তদনুরূপমস্স দণ্ডং পণেহীতি দীপেতি।</p>
<p class="bodytext">তং সুত্বা রাজা দুতিযং গাথমাহ –</p>
<p class="hangnum"><a name="para150"></a><span class="paranum">১৫০</span>.</p>
<p class="gatha1"> ‘‘অম্হাকম্পত্থি পুরিসো, এদিসো ইধ ৰিজ্জতি।</p>
<p class="gathalast">দুল্লভো অঙ্গসম্পন্নো, খন্তিরস্মাক রুচ্চতী’’তি॥</p>
<p class="bodytext">তস্সত্থো – অম্হাকম্পি রাজূনং সতং এদিসো বহূপকারো অগারে দুস্সনকপুরিসো অত্থি, সো চ খো ইধ ৰিজ্জতি, ইদানিপি ইধেৰ সংৰিজ্জতি, মযং রাজানোপি সমানা তস্স বহূপকারতং সন্ধায অধিৰাসেম, তুয্হং পন অরঞ্ঞোপি সতো অধিৰাসনভারো জাতো। অঙ্গসম্পন্নো হি সব্বেহি গুণকোট্ঠাসেহি সমন্নাগতো পুরিসো নাম দুল্লভো, তেন কারণেন অস্মাকং এৰরূপেসু ঠানেসু অধিৰাসনখন্তিযেৰ রুচ্চতীতি।</p>
<p class="bodytext">অমচ্চো অত্তানং সন্ধায রঞ্ঞো ৰুত্তভাৰং ঞত্বা ততো পট্ঠায অন্তেপুরে পদুস্সিতুং ন ৰিসহি, সোপিস্স সেৰকো রঞ্ঞো আরোচিতভাৰং ঞত্বা ততো পট্ঠায তং কম্মং কাতুং ন ৰিসহি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা অহমেৰ বারাণসিরাজা অহোসি’’ন্তি। সোপি অমচ্চো রঞ্ঞো সত্থু কথিতভাৰং ঞত্বা ততো পট্ঠায তং কম্মং কাতুং নাসক্খীতি।</p>
<p class="centered">খন্তিৰণ্ণজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২২৬] ৬. কোসিযজাতকৰণ্ণনা</p>
<p class="bodytext"><span class="bld">কালে</span> <a name="P2.0208"></a> <span class="bld">নিক্খমনা সাধূ</span>তি ইদং সত্থা জেতৰনে ৰিহরন্তো কোসলরাজানং আরব্ভ কথেসি। কোসলরাজা পচ্চন্তৰূপসমনত্থায অকালে নিক্খমি। ৰত্থু হেট্ঠা ৰুত্তনযমেৰ।</p>
<p class="bodytext">সত্থা <a name="V2.0175"></a> পন অতীতং আহরিত্বা আহ – ‘‘মহারাজ, অতীতে বারাণসিরাজা অকালে নিক্খমিত্বা উয্যানে খন্ধাৰারং নিৰেসযি। তস্মিং কালে <a name="M2.0191"></a> একো উলূকসকুণো ৰেল়ুগুম্বং পৰিসিত্বা নিলীযি। কাকসেনা আগন্ত্বা ‘নিক্খন্তমেৰ তং গণ্হিস্সামা’’’তি পরিৰারেসি। সো সূরিযত্থঙ্গমনং অনোলোকেত্বা অকালেযেৰ নিক্খমিত্বা পলাযিতুং আরভি। অথ নং কাকা পরিৰারেত্বা তুণ্ডেহি কোট্টেন্তা পরিপাতেসুং। রাজা বোধিসত্তং আমন্তেত্বা ‘‘কিং নু খো, পণ্ডিত, ইমে কাকা কোসিযং পরিপাতেন্তী’’তি পুচ্ছি। বোধিসত্তো ‘‘অকালে, মহারাজ, অত্তনো ৰসনট্ঠানা নিক্খমন্তা এৰরূপং দুক্খং পটিলভন্তিযেৰ, তস্মা অকালে অত্তনো ৰসনট্ঠানা নিক্খমিতুং ন ৰট্টতী’’তি ইমমত্থং পকাসেন্তো ইমং গাথাদ্বযমাহ –</p>
<p class="hangnum"><a name="para151"></a><span class="paranum">১৫১</span>.</p>
<p class="gatha1"> ‘‘কালে নিক্খমনা সাধু, নাকালে সাধু নিক্খমো।</p>
<p class="gatha2">অকালেন হি নিক্খম্ম, এককম্পি বহুজ্জনো।</p>
<p class="gathalast">ন কিঞ্চি অত্থং জোতেতি, ধঙ্কসেনাৰ কোসিযং॥</p>
<p class="hangnum"><a name="para152"></a><span class="paranum">১৫২</span>.</p>
<p class="gatha1"> ‘‘ধীরো চ ৰিধিৰিধানঞ্ঞূ, পরেসং ৰিৰরানুগূ।</p>
<p class="gathalast">সব্বামিত্তে ৰসীকত্বা, কোসিযোৰ সুখী সিযা’’তি॥</p>
<p class="bodytext">তত্থ <span class="bld">কালে নিক্খমনা সাধূ</span>তি, মহারাজ, নিক্খমনা নাম নিক্খমনং ৰা পরক্কমনং ৰা যুত্তপযুত্তকালে সাধু। <span class="bld">নাকালে সাধু নিক্খমো</span>তি অকালে পন অত্তনো ৰসনট্ঠানতো অঞ্ঞত্থ গন্তুং নিক্খমো নাম নিক্খমনং ৰা পরক্কমনং ৰা ন সাধু। <span class="bld">‘‘অকালেন হী’’</span>তিআদীসু চতূসু পদেসু পঠমেন সদ্ধিং ততিযং, দুতিযেন চতুত্থং যোজেত্বা এৰং অত্থো ৰেদিতব্বো। অত্তনো ৰসনট্ঠানতো হি কোচি পুরিসো অকালেন নিক্খমিত্বা ৰা পরক্কমিত্বা ৰা <span class="bld">ন কিঞ্চি</span> <a name="P2.0209"></a> <span class="bld">অত্থং জোতেতি,</span> অত্তনো অপ্পমত্তকম্পি ৰুড্ঢিং উপ্পাদেতুং ন সক্কোতি, অথ খো <span class="bld">এককম্পি বহুজ্জনো</span> বহুপি সো পচ্চত্থিকজনো এতং অকালে নিক্খমন্তং ৰা পরক্কমন্তং ৰা এককং পরিৰারেত্বা মহাৰিনাসং পাপেতি। তত্রাযং উপমা – <span class="bld">ধঙ্কসেনাৰ কোসিযং,</span> যথা অযং ধঙ্কসেনা ইমং অকালে নিক্খমন্তঞ্চ পরক্কমন্তঞ্চ কোসিযং তুণ্ডেহি ৰিতুদন্তি মহাৰিনাসং পাপেন্তি, তথা তস্মা তিরচ্ছানগতে আদিং কত্বা কেনচি অকালে অত্তনো ৰসনট্ঠানতো ন নিক্খমিতব্বং ন পরক্কমিতব্বন্তি।</p>
<p class="bodytext">দুতিযগাথায <a name="M2.0192"></a> <span class="bld">ধীরো</span>তি পণ্ডিতো। <span class="bld">ৰিধী</span>তি পোরাণকপণ্ডিতেহি ঠপিতপৰেণী। <span class="bld">ৰিধান</span>ন্তি কোট্ঠাসো ৰা সংৰিদহনং ৰা। <span class="bld">ৰিৰরানুগূ</span>তি ৰিৰরং অনুগচ্ছন্তো জানন্তো। <span class="bld">সব্বামিত্তে</span>তি <a name="V2.0176"></a> সব্বে অমিত্তে। <span class="bld">ৰসীকত্বা</span>তি অত্তনো ৰসে কত্বা। <span class="bld">কোসিযোৰা</span>তি ইমম্হা বালকোসিযা অঞ্ঞো পণ্ডিতকোসিযো ৰিয। ইদং ৰুত্তং হোতি – যো চ খো পণ্ডিতো ‘‘ইমস্মিং কালে নিক্খমিতব্বং পরক্কমিতব্বং, ইমস্মিং ন নিক্খমিতব্বং ন পরক্কমিতব্ব’’ন্তি পোরাণকপণ্ডিতেহি ঠপিতস্স পৰেণিসঙ্খাতস্স ৰিধিনো কোট্ঠাসসঙ্খাতং ৰিধানং ৰা তস্স ৰা ৰিধিনো ৰিধানং সংৰিদহনং অনুট্ঠানং জানাতি, সো ৰিধিৰিধানঞ্ঞূ পরেসং অত্তনো পচ্চামিত্তানং ৰিৰরং ঞত্বা যথা নাম পণ্ডিতো কোসিযো রত্তিসঙ্খাতে অত্তনো কালে নিক্খমিত্বা চ পরক্কমিত্বা চ তত্থ তত্থ সযিতানঞ্ঞেৰ কাকানং সীসানি ছিন্দমানো তে সব্বে অমিত্তে ৰসীকত্বা সুখী সিযা, এৰং ধীরোপি কালে নিক্খমিত্বা পরক্কমিত্বা অত্তনো পচ্চামিত্তে ৰসীকত্বা সুখী নিদ্দুক্খো ভৰেয্যাতি। রাজা বোধিসত্তস্স ৰচনং সুত্বা নিৰত্তি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা রাজা আনন্দো অহোসি, পণ্ডিতামচ্চো পন অহমেৰ অহোসি’’ন্তি।</p>
<p class="centered">কোসিযজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২২৭] ৭. গূথপাণজাতকৰণ্ণনা</p>
<p class="bodytext"><span class="bld">সূরো সূরেন সঙ্গম্মা</span>তি ইদং সত্থা জেতৰনে ৰিহরন্তো অঞ্ঞতরং ভিক্খুং আরব্ভ কথেসি। তস্মিং কির কালে জেতৰনতো তিগাৰুতড্ঢযোজনমত্তে একো নিগমগামো, তত্থ বহূনি সলাকভত্তপক্খিযভত্তানি অত্থি। তত্রেকো পঞ্হপুচ্ছকো কোণ্ডো ৰসতি। সো সলাকভত্তপক্খিযভত্তানং অত্থায আগতে দহরে চ <a name="P2.0210"></a> সামণেরে চ ‘‘কে খাদন্তি, কে পিৰন্তি, কে ভুঞ্জন্তী’’তি পঞ্হং পুচ্ছিত্বা কথেতুং অসক্কোন্তে লজ্জাপেসি। তে তস্স ভযেন সলাকভত্তপক্খিযভত্তত্থায তং গামং ন গচ্ছন্তি। অথেকদিৰসং একো ভিক্খু সলাকগ্গং গন্ত্বা ‘‘ভন্তে, অসুকগামে সলাকভত্তং ৰা পক্খিযভত্তং ৰা অত্থী’’তি পুচ্ছিত্বা <a name="M2.0193"></a> ‘‘অত্থাৰুসো, তত্থ পনেকো কোণ্ডো পঞ্হং পুচ্ছতি, তং কথেতুং অসক্কোন্তে অক্কোসতি পরিভাসতি, তস্স ভযেন কোচি গন্তুং ন সক্কোতী’’তি ৰুত্তে ‘‘ভন্তে, তত্থ ভত্তানি ময্হং পাপেথ, অহং তং দমেত্বা নিব্বিসেৰনং কত্বা ততো পট্ঠায তুম্হে দিস্বা পলাযনকং করিস্সামী’’তি আহ। ভিক্খূ ‘‘সাধূ’’তি সম্পটিচ্ছিত্বা তস্স তত্থ ভত্তানি পাপেসুং।</p>
<p class="bodytext">সো <a name="V2.0177"></a> তত্থ গন্ত্বা গামদ্বারে চীৰরং পারুপি। তং দিস্বা কোণ্ডো চণ্ডমেণ্ডকো ৰিয ৰেগেন উপগন্ত্বা ‘‘পঞ্হং মে, সমণ, কথেহী’’তি আহ। ‘‘উপাসক, গামে চরিত্বা যাগুং আদায আসনসালং তাৰ মে আগন্তুং দেহী’’তি। সো যাগুং আদায আসনসালং আগতেপি তস্মিং তথেৰ আহ। সোপি নং ভিক্খু ‘‘যাগুং তাৰ মে পাতুং দেহি, আসনসালং তাৰ সম্মজ্জিতুং দেহি, সলাকভত্তং তাৰ মে আহরিতুং দেহী’’তি ৰত্বা সলাকভত্তং আহরিত্বা তমেৰ পত্তং গাহাপেত্বা ‘‘এহি, পঞ্হং তে কথেস্সামী’’তি বহিগামং নেত্বা চীৰরং সংহরিত্বা অংসে ঠপেত্বা তস্স হত্থতো পত্তং গহেত্বা অট্ঠাসি। তত্রাপি নং সো ‘‘সমণ, পঞ্হং মে কথেহী’’তি আহ। অথ নং ‘‘কথেমি তে পঞ্হ’’ন্তি একপ্পহারেনেৰ পাতেত্বা অট্ঠীনি সংচুণ্ণেন্তো ৰিয পোথেত্বা গূথং মুখে পক্খিপিত্বা ‘‘ইতো দানি পট্ঠায ইমং গামং আগতং কঞ্চি ভিক্খুং পঞ্হং পুচ্ছিতকালে জানিস্সামী’’তি সন্তজ্জেত্বা পক্কামি। সো ততো পট্ঠায ভিক্খূ দিস্বাৰ পলাযতি। অপরভাগে তস্স ভিক্খুনো সা কিরিযা ভিক্খুসঙ্ঘে পাকটা জাতা। অথেকদিৰসং ধম্মসভাযং ভিক্খূ কথং সমুট্ঠাপেসুং – ‘‘আৰুসো, অসুকভিক্খু কির কোণ্ডস্স মুখে গূথং পক্খিপিত্বা গতো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, সো ভিক্খু ইদানেৰ তং মীল়্হেন আসাদেতি, পুব্বেপি আসাদেসিযেৰা’’তি ৰত্বা অতীতং আহরি।</p>
<p class="bodytext">অতীতে <a name="P2.0211"></a> অঙ্গমগধৰাসিনো অঞ্ঞমঞ্ঞস্স রট্ঠং গচ্ছন্তা একদিৰসং দ্বিন্নং রট্ঠানং সীমন্তরে একং সরং নিস্সায ৰসিত্বা সুরং পিৰিত্বা মচ্ছমংসং খাদিত্বা পাতোৰ যানানি যোজেত্বা পক্কমিংসু। তেসং গতকালে একো গূথখাদকো পাণকো গূথগন্ধেন আগন্ত্বা তেসং পীতট্ঠানে ছড্ডিতং সুরং দিস্বা পিপাসায পিৰিত্বা মত্তো হুত্বা গূথপুঞ্জং অভিরুহি, অল্লগূথং <a name="M2.0194"></a> তস্মিং আরুল়্হে থোকং ওনমি। সো ‘‘পথৰী মং ধারেতুং ন সক্কোতী’’তি ৰিরৰি। তস্মিঞ্ঞেৰ খণে একো মত্তৰরৰারণো তং পদেসং পত্বা গূথগন্ধং ঘাযিত্বা জিগুচ্ছন্তো পটিক্কমি। সো তং দিস্বা ‘‘এস মম ভযেন পলাযতী’’তি সঞ্ঞী হুত্বা ‘‘ইমিনা মে সদ্ধিং সঙ্গামং কাতুং ৰট্টতী’’তি তং অব্হযন্তো পঠমং গাথমাহ –</p>
<p class="hangnum"><a name="para153"></a><span class="paranum">১৫৩</span>.</p>
<p class="gatha1"> ‘‘সূরো সূরেন সঙ্গম্ম, ৰিক্কন্তেন পহারিনা।</p>
<p class="gatha2">এহি নাগ নিৰত্তস্সু, কিং নু ভীতো পলাযসি।</p>
<p class="gathalast">পস্সন্তু অঙ্গমগধা, মম তুয্হঞ্চ ৰিক্কম’’ন্তি॥</p>
<p class="bodytext">তস্সত্থো <a name="V2.0178"></a> – ত্বং সূরো মযা সূরেন সদ্ধিং সমাগন্ত্বা ৰীরিযৰিক্কমেন ৰিক্কন্তেন পহারদানসমত্থতায পহারিনা কিংকারণা অসঙ্গামেত্বাৰ গচ্ছসি, ননু নাম একসম্পহারোপি দাতব্বো সিযা, তস্মা এহি নাগ নিৰত্তস্সু, এত্তকেনেৰ মরণভযতজ্জিতো হুত্বা কিং নু ভীতো পলাযসি, ইমে ইমং সীমং অন্তরং কত্বা ৰসন্তা পস্সন্তু, অঙ্গমগধা মম তুয্হঞ্চ ৰিক্কমং উভিন্নম্পি অম্হাকং পরক্কমং পস্সন্তূতি।</p>
<p class="bodytext">সো হত্থী কণ্ণং দত্বা তস্স ৰচনং সুত্বা নিৰত্তিত্বা তস্স সন্তিকং গন্ত্বা তং অপসাদেন্তো দুতিযং গাথমাহ –</p>
<p class="hangnum"><a name="para154"></a><span class="paranum">১৫৪</span>.</p>
<p class="gatha1"> ‘‘ন তং পাদা ৰধিস্সামি, ন দন্তেহি ন সোণ্ডিযা।</p>
<p class="gathalast">মীল়্হেন তং ৰধিস্সামি, পূতি হঞ্ঞতু পূতিনা’’তি॥</p>
<p class="bodytext">তস্সত্থো <a name="P2.0212"></a> – ন তং পাদাদীহি ৰধিস্সামি, তুয্হং পন অনুচ্ছৰিকেন মীল়্হেন তং ৰধিস্সামীতি।</p>
<p class="bodytext">এৰঞ্চ পন ৰত্বা ‘‘পূতিগূথপাণকো পূতিনাৰ হঞ্ঞতূ’’তি তস্স মত্থকে মহন্তং লণ্ডং পাতেত্বা উদকং ৰিস্সজ্জেত্বা তত্থেৰ তং জীৰিতক্খযং পাপেত্বা কোঞ্চনাদং নদন্তো অরঞ্ঞমেৰ পাৰিসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা গূথপাণকো কোণ্ডো অহোসি, ৰারণো সো ভিক্খু, তং কারণং পচ্চক্খতো দিস্বা তস্মিং ৰনসণ্ডে নিৰুত্থদেৰতা পন অহমেৰ অহোসি’’ন্তি।</p>
<p class="centered">গূথপাণজাতকৰণ্ণনা সত্তমা।</p>
<p class="hangnum">  </p>
<p class="subhead"> ২২৮] ৮. কামনীতজাতকৰণ্ণনা</p>
<p class="bodytext"><span class="bld">তযো</span> <a name="M2.0195"></a> <span class="bld">গিরি</span>ন্তি ইদং সত্থা জেতৰনে ৰিহরন্তো কামনীতব্রাহ্মণং নাম আরব্ভ কথেসি। ৰত্থু পচ্চুপ্পন্নঞ্চ অতীতঞ্চ দ্বাদসকনিপাতে <span class="bld">কামজাতকে</span> (জা॰ ১.১২.৩৭ আদযো) আৰিভৰিস্সতি। তেসু পন দ্বীসু রাজপুত্তেসু জেট্ঠকো আগন্ত্বা বারাণসিযং রাজা অহোসি, কনিট্ঠো <a name="V2.0179"></a> উপরাজা। তেসু রাজা ৰত্থুকামকিলেসকামেসু অতিত্তো ধনলোলো অহোসি। তদা বোধিসত্তো সক্কো দেৰরাজা হুত্বা জম্বুদীপং ওলোকেন্তো তস্স রঞ্ঞো দ্বীসুপি কামেসু অতিত্তভাৰং ঞত্বা ‘‘ইমং রাজানং নিগ্গণ্হিত্বা লজ্জাপেস্সামী’’তি ব্রাহ্মণমাণৰৰণ্ণেন আগন্ত্বা রাজানং পস্সি, রঞ্ঞা চ ‘‘কেনত্থেন আগতোসি মাণৰা’’তি ৰুত্তে ‘‘অহং, মহারাজ, তীণি নগরানি পস্সামি খেমানি সুভিক্খানি পহূতহত্থিঅস্সরথপত্তীনি হিরঞ্ঞসুৰণ্ণালঙ্কারভরিতানি, সক্কা চ পন তানি অপ্পকেনেৰ বলেন গণ্হিতুং, অহং তে তানি গহেত্বা দাতুং আগতো’’তি আহ। ‘‘কদা গচ্ছাম, মাণৰা’’তি ৰুত্তে ‘‘স্বে মহারাজা’’তি। ‘‘তেন হি গচ্ছ, পাতোৰ আগচ্ছেয্যাসী’’তি। ‘‘সাধু, মহারাজ, ৰেগেন বলং সজ্জেহী’’তি ৰত্বা সক্কো সকট্ঠানমেৰ <a name="P2.0213"></a> গতো।</p>
<p class="bodytext">রাজা পুনদিৰসে ভেরিং চরাপেত্বা বলসজ্জং কারেত্বা অমচ্চে পক্কোসাপেত্বা হিয্যো একো ব্রাহ্মণমাণৰো ‘‘উত্তরপঞ্চালে ইন্দপত্তে কেককেতি ইমেসু তীসু নগরেসু রজ্জং গহেত্বা দস্সামী’’তি আহ, তং মাণৰং আদায তীসু নগরেসু রজ্জং গণ্হিস্সাম, ৰেগেন নং পক্কোসথাতি। ‘‘কত্থস্স, দেৰ, নিৰাসো দাপিতো’’তি? ‘‘ন মে তস্স নিৰাসগেহং দাপিত’’ন্তি। ‘‘নিৰাসপরিব্বযো পন দিন্নো’’তি? ‘‘সোপি ন দিন্নো’’তি। অথ ‘‘কহং নং পস্সিস্সামা’’তি? ‘‘নগরৰীথীসু ওলোকেথা’’তি। তে ওলোকেন্তা অদিস্বা ‘‘ন পস্সাম, মহারাজা’’তি আহংসু। রঞ্ঞো মাণৰং অপস্সন্তস্স ‘‘এৰং মহন্তা নাম ইস্সরিযা পরিহীনোম্হী’’তি মহাসোকো উদপাদি, হদযৰত্থু উণ্হং অহোসি, ৰত্থুলোহিতং কুপ্পি, লোহিতপক্খন্দিকা উদপাদি, ৰেজ্জা তিকিচ্ছিতুং নাসক্খিংসু।</p>
<p class="bodytext">ততো তীহচতূহচ্চযেন সক্কো আৰজ্জমানো তস্স তং আবাধং ঞত্বা ‘‘তিকিচ্ছিস্সামি ন’’ন্তি ব্রাহ্মণৰণ্ণেন আগন্ত্বা দ্বারে ঠত্বা ‘‘ৰেজ্জব্রাহ্মণো <a name="M2.0196"></a> তুম্হাকং তিকিচ্ছনত্থায আগতো’’তি আরোচাপেসি। রাজা তং সুত্বা ‘‘মহন্তমহন্তা রাজৰেজ্জা মং তিকিচ্ছিতুং নাসক্খিংসু, পরিব্বযমস্স দাপেত্বা উয্যোজেথা’’তি আহ। সক্কো তং সুত্বা ‘‘ময্হং নেৰ নিৰাসপরিব্বযেন অত্থো, ৰেজ্জলাভম্পি ন গণ্হিস্সামি, তিকিচ্ছিস্সামি নং, পুন রাজা মং পস্সতূ’’তি আহ। রাজা তং সুত্বা ‘‘তেন হি আগচ্ছতূ’’তি আহ। সক্কো পৰিসিত্বা জযাপেত্বা একমন্তং অট্ঠাসি, রাজা ‘‘ত্বং মং তিকিচ্ছসী’’তি আহ। ‘‘আম, দেৰা’’তি। ‘‘তেন হি তিকিচ্ছস্সূ’’তি। ‘‘সাধু, মহারাজ, ব্যাধিনো মে লক্খণং কথেথ, কেন কারণেন উপ্পন্নো, কিং খাদিতং ৰা পীতং ৰা নিস্সায, উদাহু দিট্ঠং ৰা সুতং ৰা’’তি? ‘‘তাত, ময্হং ব্যাধি সুতং নিস্সায উপ্পন্নো’’তি। ‘‘কিং তে সুত’’ন্তি। ‘‘তাত একো মাণৰো <a name="V2.0180"></a> <a name="P2.0214"></a> আগন্ত্বা ময্হং ‘তীসু নগরেসু রজ্জং গণ্হিত্বা দস্সামী’তি আহ, অহং তস্স নিৰাসট্ঠানং ৰা নিৰাসপরিব্বযং ৰা ন দাপেসিং, সো ময্হং কুজ্ঝিত্বা অঞ্ঞস্স রঞ্ঞো সন্তিকং গতো ভৰিস্সতি। অথ মে ‘এৰং মহন্তা নাম ইস্সরিযা পরিহীনোম্হী’তি চিন্তেন্তস্স অযং ব্যাধি উপ্পন্নো। সচে সক্কোসি ত্বং মে কামচিত্তং নিস্সায উপ্পন্নং ব্যাধিং তিকিচ্ছিতুং, তিকিচ্ছাহী’’তি এতমত্থং পকাসেন্তো পঠমং গাথমাহ –</p>
<p class="hangnum"><a name="para155"></a><span class="paranum">১৫৫</span>.</p>
<p class="gatha1"> ‘‘তযো গিরিং অন্তরং কামযামি, পঞ্চালা কুরুযো কেককে চ।</p>
<p class="gathalast">ততুত্তরিং ব্রাহ্মণ কামযামি, তিকিচ্ছ মং ব্রাহ্মণ কামনীত’’ন্তি॥</p>
<p class="bodytext">তত্থ <span class="bld">তযো গিরি</span>ন্তি তযো গিরী, অযমেৰ ৰা পাঠো। যথা ‘‘সুদস্সনস্স গিরিনো, দ্বারঞ্হেতং পকাসতী’’তি এত্থ সুদস্সনং দেৰনগরং যুজ্ঝিত্বা দুগ্গণ্হতায দুচ্চলনতায ‘‘সুদস্সনগিরী’’তি ৰুত্তং, এৰমিধাপি তীণি নগরানি ‘‘তযো গিরি’’ন্তি অধিপ্পেতানি। তস্মা অযমেত্থ অত্থো – তীণি চ নগরানি তেসঞ্চ অন্তরং তিৰিধম্পি রট্ঠং কামযামি। ‘‘পঞ্চালা কুরুযো কেককে চা’’তি ইমানি তেসং রট্ঠানং নামানি। তেসু <span class="bld">পঞ্চালা</span>তি উত্তরপঞ্চালা, তত্থ কপিলং নাম নগরং। <span class="bld">কুরুযো</span>তি কুরুরট্ঠং, তত্থ ইন্দপত্তং নাম নগরং। <span class="bld">কেককে চা</span>তি পচ্চত্তে উপযোগৰচনং, তেন কেককরট্ঠং দস্সেতি। তত্থ কেককরাজধানীযেৰ নগরং। <span class="bld">ততুত্তরি</span>ন্তি তং <a name="M2.0197"></a> অহং ইতো পটিলদ্ধা বারাণসিরজ্জা ততুত্তরিং তিৰিধং রজ্জং কামযামি। <span class="bld">তিকিচ্ছ মং, ব্রাহ্মণ, কামনীত</span>ন্তি ইমেহি ৰত্থুকামেহি চ কিলেসকামেহি চ নীতং হতং পহতং সচে সক্কোসি, তিকিচ্ছ মং ব্রাহ্মণাতি।</p>
<p class="bodytext">অথ নং সক্কো ‘‘মহারাজ, ত্বং মূলোসধাদীহি অতেকিচ্ছো। ঞাণোসধেনেৰ তিকিচ্ছিতব্বো’’তি ৰত্বা দুতিযং গাথমাহ –</p>
<p class="hangnum"><a name="para156"></a><span class="paranum">১৫৬</span>.</p>
<p class="gatha1"> ‘‘কণ্হাহিদট্ঠস্স <a name="P2.0215"></a> করোন্তি হেকে, অমনুস্সপৰিট্ঠস্স করোন্তি পণ্ডিতা।</p>
<p class="gathalast">ন কামনীতস্স করোতি কোচি, ওক্কন্তসুক্কস্স হি কা তিকিচ্ছা’’তি॥</p>
<p class="bodytext">তত্থ <span class="bld">কণ্হাহিদট্ঠস্স করোন্তি হেকে</span>তি একচ্চে হি তিকিচ্ছকা ঘোরৰিসেন কাল়সপ্পেন দট্ঠস্স মন্তেহি চেৰ ওসধেহি চ তিকিচ্ছং করোন্তি। <span class="bld">অমনুস্সপৰিট্ঠস্স করোন্তি পণ্ডিতা</span>তি অপরে পণ্ডিতা ভূতৰেজ্জা ভূতযক্খাদীহি অমনুস্সেহি পৰিট্ঠস্স অভিভূতস্স গহিতস্স বলিকম্মপরিত্তকরণওসধপরিভাৰিতাদীহি তিকিচ্ছং করোন্তি। <span class="bld">ন কামনীতস্স করোতি কোচী</span>তি <a name="V2.0181"></a> কামেহি পন নীতস্স কামৰসিকস্স পুগ্গলস্স অঞ্ঞত্র পণ্ডিতেহি অঞ্ঞো কোচি তিকিচ্ছং ন করোতি, করোন্তোপি কাতুং সমত্থো নাম নত্থি। কিংকারণা? <span class="bld">ওক্কন্তসুক্কস্স হি কা তিকিচ্ছা</span>তি, ওক্কন্তসুক্কস্স অৰক্কন্তস্স কুসলধম্মমরিযাদং অতিক্কন্তস্স অকুসলধম্মে পতিট্ঠিতস্স পুগ্গলস্স মন্তোসধাদীহি কা নাম তিকিচ্ছা, ন সক্কা ওসধেহি তিকিচ্ছিতুন্তি।</p>
<p class="bodytext">ইতিস্স মহাসত্তো ইমং কারণং দস্সেত্বা উত্তরি এৰমাহ – ‘‘মহারাজ, সচে ত্বং তানি তীণি রজ্জানি লচ্ছসি, অপি নু খো ইমেসু চতূসু নগরেসু রজ্জং করোন্তো একপ্পহারেনেৰ চত্তারি সাটকযুগানি পরিদহেয্যাসি, চতূসু ৰা সুৰণ্ণপাতীসু ভুঞ্জেয্যাসি, চতূসু ৰা সযনেসু সযেয্যাসি, মহারাজ, তণ্হাৰসিকেন নাম ভৰিতুং ন ৰট্টতি, তণ্হা হি নামেসা ৰিপত্তিমূলা। সা ৰড্ঢমানা যো তং ৰড্ঢেতি, তং পুগ্গলং অট্ঠসু মহানিরযেসু সোল়সসু উস্সদনিরযেসু নানপ্পকারভেদেসু চ অৰসেসেসু অপাযেসু খিপতী’’তি। এৰং রাজানং নিরযাদিভযেন তজ্জেত্বা মহাসত্তো ধম্মং দেসেসি। রাজাপিস্স ধম্মং সুত্বা ৰিগতসোকো হুত্বা তাৰদেৰ নিব্যাধিতং পাপুণি <a name="P2.0216"></a>। সক্কোপিস্স ওৰাদং দত্বা <a name="M2.0198"></a> সীলেসু পতিট্ঠাপেত্বা দেৰলোকমেৰ গতো। সোপি ততো পট্ঠায দানাদীনি পুঞ্ঞানি কত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – ‘‘তদা রাজা কামনীতব্রাহ্মণো অহোসি, সক্কো পন অহমেৰ অহোসি’’ন্তি।</p>
<p class="centered">কামনীতজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২২৯] ৯. পলাযিতজাতকৰণ্ণনা</p>
<p class="bodytext"><span class="bld">গজগ্গমেঘেহী</span>তি ইদং সত্থা জেতৰনে ৰিহরন্তো পলাযিতপরিব্বাজকং আরব্ভ কথেসি। সো কির ৰাদত্থায সকলজম্বুদীপং ৰিচরিত্বা কঞ্চি পটিৰাদিং অলভিত্বা অনুপুব্বেন সাৰত্থিং গন্ত্বা ‘‘অত্থি নু খো কোচি মযা সদ্ধিং ৰাদং কাতুং সমত্থো’’তি মনুস্সে পুচ্ছি। মনুস্সা ‘‘তাদিসানং সহস্সেনপি সদ্ধিং ৰাদং কাতুং সমত্থো সব্বঞ্ঞূ দ্বিপদানং অগ্গো মহাগোতমো ধম্মিস্সরো পরপ্পৰাদমদ্দনো, সকলেপি জম্বুদীপে উপ্পন্নো পরপ্পৰাদো তং ভগৰন্তং অতিক্কমিতুং সমত্থো নাম নত্থি। ৰেলন্তং পত্বা সমুদ্দঊমিযো ৰিয হি সব্বৰাদা তস্স পাদমূলং পত্বা চুণ্ণৰিচুণ্ণা হোন্তী’’তি বুদ্ধগুণে কথেসুং। পরিব্বাজকো ‘‘কহং <a name="V2.0182"></a> পন সো এতরহী’’তি পুচ্ছিত্বা ‘‘জেতৰনে’’তি সুত্বা ‘‘ইদানিস্স ৰাদং আরোপেস্সামী’’তি মহাজনপরিৰুতো জেতৰনং গচ্ছন্তো জেতেন রাজকুমারেন নৰকোটিধনং ৰিস্সজ্জেত্বা কারিতং জেতৰনদ্বারকোট্ঠকং দিস্বা ‘‘অযং সমণস্স গোতমস্স ৰসনপাসাদো’’তি পুচ্ছিত্বা ‘‘দ্বারকোট্ঠকো অয’’ন্তি সুত্বা ‘‘দ্বারকোট্ঠকো তাৰ এৰরূপো, ৰসনগেহং কীদিসং ভৰিস্সতী’’তি ৰত্বা ‘‘গন্ধকুটি নাম অপ্পমেয্যা’’তি ৰুত্তে ‘‘এৰরূপেন সমণেন সদ্ধিং কো ৰাদং করিস্সতী’’তি ততোৰ পলাযি। মনুস্সা উন্নাদিনো হুত্বা জেতৰনং পৰিসিত্বা সত্থারা ‘‘কিং অকালে আগতত্থা’’তি ৰুত্তা তং পৰত্তিং কথযিংসু। সত্থা ‘‘ন খো উপাসকা ইদানেৰ, পুব্বেপেস মম ৰসনট্ঠানস্স দ্বারকোট্ঠকং দিস্বা পলাযতেৰা’’তি ৰত্বা তেহি যাচিতো অতীতং আহরি।</p>
<p class="bodytext">অতীতে <a name="P2.0217"></a> <a name="M2.0199"></a> গন্ধাররট্ঠে তক্কসিলাযং বোধিসত্তো রজ্জং কারেসি, বারাণসিযং ব্রহ্মদত্তো। সো ‘‘তক্কসিলং গণ্হিস্সামী’’তি মহন্তেন বলকাযেন গন্ত্বা নগরতো অৰিদূরে ঠত্বা ‘‘ইমিনা নিযামেন হত্থী পেসেথ, ইমিনা অস্সে, ইমিনা রথে, ইমিনা পত্তী, এৰং ধাৰিত্বা আৰুধেহি পহরথ, এৰং ঘনৰস্সৰলাহকা ৰিয সরৰস্সং ৰস্সথা’’তি তেনং ৰিচারেন্তো ইমং গাথাদ্বযমাহ –</p>
<p class="hangnum"><a name="para157"></a><span class="paranum">১৫৭</span>.</p>
<p class="gatha1"> ‘‘গজগ্গমেঘেহি হযগ্গমালিভি, রথূমিজাতেহি সরাভিৰস্সেভি।</p>
<p class="gathalast">থরুগ্গহাৰট্টদল়্হপ্পহারিভি, পরিৰারিতা তক্কসিলা সমন্ততো॥</p>
<p class="hangnum"><a name="para158"></a><span class="paranum">১৫৮</span>.</p>
<p class="gatha1"> ‘‘অভিধাৰথ চূপধাৰথ চ, ৰিৰিধা ৰিনাদিতা ৰদন্তিভি।</p>
<p class="gathalast">ৰত্ততজ্জ তুমুলো ঘোসো যথা, ৰিজ্জুলতা জলধরস্স গজ্জতো’’তি॥</p>
<p class="bodytext">তত্থ <span class="bld">গজগ্গমেঘেহী</span>তি অগ্গগজমেঘেহি, কোঞ্চনাদং গজ্জন্তেহি মত্তৰরৰারণৰলাহকেহীতি অত্থো। <span class="bld">হযগ্গমালিভী</span>তি অগ্গহযমালীহি, ৰরসিন্ধৰৰলাহককুলেহি অস্সানীকেহীতি অত্থো। <span class="bld">রথূমিজাতেহী</span>তি সঞ্জাতঊমিৰেগেহি সাগরসলিলেহি ৰিয সঞ্জাতরথূমীহি, রথানীকেহীতি অত্থো। <span class="bld">সরাভিৰস্সেভী</span>তি তেহিযেৰ রথানীকেহি ঘনৰস্সমেঘো ৰিয সরৰস্সং ৰস্সন্তেহি <a name="P2.0218"></a>। <span class="bld">থরুগ্গহাৰট্টদল়্হপ্পহারিভী</span>তি থরুগ্গহেহি আৰট্টদল়্হপ্পহারীহি, ইতো চিতো চ আৰত্তিত্বা পরিৰত্তিত্বা দল়্হং পহরন্তেহি গহিতখগ্গরতনথরুদণ্ডেহি পত্তিযোধেহি চাতি অত্থো। <span class="bld">পরিৰারিতা তক্কসিলা সমন্ততো</span>তি যথা অযং তক্কসিলা পরিৰারিতা হোতি, সীঘং তথা করোথাতি অত্থো।</p>
<p class="bodytext"><span class="bld">অভিধাৰথ</span> <a name="V2.0183"></a> <span class="bld">চূপধাৰথ চা</span>তি ৰেগেন ধাৰথ চেৰ উপধাৰথ চ। <span class="bld">ৰিৰিধা ৰিনাদিতা ৰদন্তিভী</span>তি ৰরৰারণেহি সদ্ধিং ৰিৰিধা ৰিনদিতা ভৰথ, সেলিতগজ্জিতৰাদিতেহি নানাৰিরৰা হোথাতি অত্থো। <span class="bld">ৰত্ততজ্জ তুমুলো ঘোসো</span>তি ৰত্ততু অজ্জ তুমুলো মহন্তো অসনিসদ্দসদিসো ঘোসো। <span class="bld">যথা ৰিজ্জুলতা জলধরস্স গজ্জতো</span>তি যথা গজ্জন্তস্স <a name="M2.0200"></a> জলধরস্স মুখতো নিগ্গতা ৰিজ্জুলতা চরন্তি, এৰং ৰিচরন্তা নগরং পরিৰারেত্বা রজ্জং গণ্হথাতি ৰদতি।</p>
<p class="bodytext">ইতি সো রাজা গজ্জিত্বা সেনং ৰিচারেত্বা নগরদ্বারসমীপং গন্ত্বা দ্বারকোট্ঠকং দিস্বা ‘‘ইদং রঞ্ঞো ৰসনগেহ’’ন্তি পুচ্ছিত্বা ‘‘অযং নগরদ্বারকোট্ঠকো’’তি ৰুত্তে ‘‘নগরদ্বারকোট্ঠকো তাৰ এৰরূপো, রঞ্ঞো নিৰেসনং কীদিসং ভৰিস্সতী’’তি ৰত্বা ‘‘ৰেজযন্তপাসাদসদিস’’ন্তি সুত্বা ‘‘এৰং যসসম্পন্নেন রঞ্ঞা সদ্ধিং যুজ্ঝিতুং ন সক্খিস্সামা’’তি দ্বারকোট্ঠকং দিস্বাৰ নিৰত্তিত্বা পলাযিত্বা বারাণসিমেৰ অগমাসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা বারাণসিরাজা পলাযিতপরিব্বাজকো অহোসি, তক্কসিলরাজা পন অহমেৰ অহোসি’’ন্তি।</p>
<p class="centered">পলাযিতজাতকৰণ্ণনা নৰমা।</p>
<p class="hangnum">  </p>
<p class="subhead"> ২৩০] ১০. দুতিযপলাযিতজাতকৰণ্ণনা</p>
<p class="bodytext"><span class="bld">ধজমপরিমিত</span>ন্তি <a name="P2.0219"></a> ইদং সত্থা জেতৰনে ৰিহরন্তো একং পলাযিতপরিব্বাজকমেৰ আরব্ভ কথেসি। ইমস্মিং পন ৰত্থুস্মিং সো পরিব্বাজকো জেতৰনং পাৰিসি। তস্মিং খণে সত্থা মহাজনপরিৰুতো অলঙ্কতধম্মাসনে নিসিন্নো মনোসিলাতলে সীহনাদং নদন্তো সীহপোতকো ৰিয ধম্মং দেসেতি। পরিব্বাজকো দসবলস্স ব্রহ্মসরীরপটিভাগং রূপং পুণ্ণচন্দসস্সিরিকং মুখং সুৰণ্ণপট্টসদিসং নলাটঞ্চ দিস্বা ‘‘কো এৰরূপং পুরিসুত্তমং জিনিতুং সক্খিস্সতী’’তি নিৰত্তিত্বা পরিসন্তরং পৰিসিত্বা পলাযি। মহাজনো তং অনুবন্ধিত্বা নিৰত্তিত্বা সত্থুস্স তং পৰত্তিং আরোচেসি। সত্থা ‘‘ন সো পরিব্বাজকো ইদানেৰ, পুব্বেপি মম সুৰণ্ণৰণ্ণং মুখং দিস্বা পলাতোযেৰা’’তি ৰত্বা অতীতং আহরি।</p>
<p class="bodytext">অতীতে বোধিসত্তো বারাণসিযং রজ্জং কারেসি, তক্কসিলাযং একো গন্ধাররাজা। সো ‘‘বারাণসিং গহেস্সামী’’তি চতুরঙ্গিনিযা সেনায আগন্ত্বা নগরং পরিৰারেত্বা নগরদ্বারে ঠিতো অত্তনো <a name="V2.0184"></a> বলৰাহনং ওলোকেত্বা ‘‘কো এত্তকং বলৰাহনং জিনিতুং সক্খিস্সতী’’তি অত্তনো সেনং সংৰণ্ণেত্বা পঠমং গাথমাহ –</p>
<p class="hangnum"><a name="para159"></a><span class="paranum">১৫৯</span>.</p>
<p class="gatha1"> ‘‘ধজমপরিমিতং <a name="M2.0201"></a> অনন্তপারং, দুপ্পসহং ধঙ্কেহি সাগরংৰ।</p>
<p class="gathalast">গিরিমিৰ অনিলেন দুপ্পসয্হো, দুপ্পসহো অহমজ্জ তাদিসেনা’’তি॥</p>
<p class="bodytext">তত্থ <span class="bld">ধজমপরিমিত</span>ন্তি ইদং তাৰ মে রথেসু মোরছদে ঠপেত্বা উস্সাপিতধজমেৰ অপরিমিতং বহুং অনেকসতসঙ্খ্যং। <span class="bld">অনন্তপার</span>ন্তি বলৰাহনম্পি মে ‘‘এত্তকা হত্থী এত্তকা অস্সা এত্তকা রথা এত্তকা পত্তী’’তি গণনপরিচ্ছেদরহিতং অনন্তপারং। <span class="bld">দুপ্পসহ</span>ন্তি ন সক্কা পটিসত্তূহি সহিতুং অভিভৰিতুং <a name="P2.0220"></a>। যথা কিং? <span class="bld">ধঙ্কেহি সাগরংৰ,</span> যথা সাগরো বহূহি কাকেহি ৰেগৰিক্খম্ভনৰসেন ৰা অতিক্কমনৰসেন ৰা দুপ্পসহো, এৰং দুপ্পসহং। <span class="bld">গিরিমিৰ অনিলেন দুপ্পসয্হো</span>তি অপিচ মে অযং বলকাযো যথা পব্বতো ৰাতেন অকম্পনীযতো দুপ্পসহো, তথা অঞ্ঞেন বলকাযেন দুপ্পসহো। <span class="bld">দুপ্পসহো অহমজ্জ তাদিসেনা</span>তি স্বাহং ইমিনা বলেন সমন্নাগতো অজ্জ তাদিসেন দুপ্পসহোতি অট্টালকে ঠিতং বোধিসত্তং সন্ধায ৰদতি।</p>
<p class="bodytext">অথস্স সো পুণ্ণচন্দসস্সিরিকং অত্তনো মুখং দস্সেত্বা ‘‘বাল, মা ৰিপ্পলপসি, ইদানি তে বলৰাহনং মত্তৰারণো ৰিয নল়ৰনং ৰিদ্ধংসেস্সামী’’তি সন্তজ্জেত্বা দুতিযং গাথমাহ –</p>
<p class="hangnum"><a name="para160"></a><span class="paranum">১৬০</span>.</p>
<p class="gatha1"> ‘‘মা বালিযং ৰিলপি ন হিস্স তাদিসং, ৰিডয্হসে ন হি লভসে নিসেধকং।</p>
<p class="gathalast">আসজ্জসি গজমিৰ একচারিনং, যো তং পদা নল়মিৰ পোথযিস্সতী’’তি॥</p>
<p class="bodytext">তত্থ <span class="bld">মা বালিযং ৰিলপী</span>তি মা অত্তনো বালভাৰং ৰিপ্পলপসি। <span class="bld">ন হিস্স তাদিস</span>ন্তি ন হি অস্স তাদিসো, অযমেৰ ৰা পাঠো। তাদিসো ‘‘অনন্তপারং মে বলৰাহন’’ন্তি এৰরূপং তক্কেন্তো রজ্জঞ্চ গহেতুং সমত্থো নাম ন হি অস্স, ন হোতীতি অত্থো। <span class="bld">ৰিডয্হসে</span>তি ত্বং বাল, কেৰলং রাগদোসমোহমানপরিল়াহেন ৰিডয্হসিযেৰ। <span class="bld">ন হি লভসে নিসেধক</span>ন্তি মাদিসং পন পসয্হ অভিভৰিত্বা নিসেধকং ন তাৰ লভসি, অজ্জ <a name="M2.0202"></a> তং আগতমগ্গেনেৰ পলাপেস্সামি। <span class="bld">আসজ্জসী</span>তি উপগচ্ছসি। <span class="bld">গজমিৰ একচারিন</span>ন্তি একচারিনং মত্তৰরৰারণং ৰিয। <span class="bld">যো তং পদা নল়মিৰ পোথযিস্সতী</span>তি যো তং যথা নাম মত্তৰরৰারণো পাদা নল়ং পোথেতি সংচুণ্ণেতি, এৰং পোথযিস্সতি, তং ত্বং আসজ্জসীতি অত্তানং সন্ধাযাহ।</p>
<p class="bodytext">এৰং <a name="V2.0185"></a> তজ্জেন্তস্স পনস্স কথং সুত্বা গন্ধাররাজা উল্লোকেন্তো <a name="P2.0221"></a> কঞ্চনপট্টসদিসং মহানলাটং দিস্বা অত্তনো গহণভীতো নিৰত্তিত্বা পলাযন্তো সকনগরমেৰ অগমাসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা গন্ধাররাজা পলাযিতপরিব্বাজকো অহোসি, বারাণসিরাজা পন অহমেৰ অহোসি’’ন্তি।</p>
<p class="centered">দুতিযপলাযিতজাতকৰণ্ণনা দসমা।</p>
<p class="centered">কাসাৰৰগ্গো অট্ঠমো।</p>
<p class="bodytext">তস্সুদ্দানং –</p>
<p class="gatha1">কাসাৰং চূল়নন্দিযং, পুটভত্তঞ্চ কুম্ভিলং।</p>
<p class="gatha2">খন্তিৰণ্ণং কোসিযঞ্চ, গূথপাণং কামনীতং।</p>
<p class="gathalast">পলাযিতদ্বযম্পি চ॥</p>
<p class="title">৯. উপাহনৰগ্গো</p>
<p class="hangnum">  </p>
<p class="subhead"> ২৩১] ১. উপাহনজাতকৰণ্ণনা</p>
<p class="bodytext"><span class="bld">যথাপি</span> <a name="V2.0186"></a> <span class="bld">কীতা</span>তি ইদং সত্থা জেতৰনে ৰিহরন্তো দেৰদত্তং আরব্ভ কথেসি। ধম্মসভাযঞ্হি ভিক্খূ কথং সমুট্ঠাপেসুং – ‘‘আৰুসো, দেৰদত্তো আচরিযং পচ্চক্খায তথাগতস্স পটিপক্খো পটিসত্তু হুত্বা মহাৰিনাসং পাপুণী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, দেৰদত্তো <a name="M2.0203"></a> ইদানেৰ আচরিযং পচ্চক্খায মম পটিপক্খো হুত্বা মহাৰিনাসং পত্তো, পুব্বেপি পত্তোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হত্থাচরিযকুলে নিব্বত্তিত্বা ৰযপ্পত্তো হত্থিসিপ্পে নিপ্ফত্তিং পাপুণি। অথেকো কাসিগামকো মাণৰকো আগন্ত্বা তস্স সন্তিকে সিপ্পং উগ্গণ্হি। বোধিসত্তা নাম সিপ্পং ৰাচেন্তা আচরিযমুট্ঠিং ন করোন্তি, অত্তনো জানননিযামেন নিরৰসেসং সিক্খাপেন্তি। তস্মা সো মাণৰো বোধিসত্তস্স জাননসিপ্পং নিরৰসেসমুগ্গণ্হিত্বা বোধিসত্তং আহ – ‘‘আচরিয <a name="P2.0222"></a>, অহং রাজানং উপট্ঠহিস্সামী’’তি। বোধিসত্তো ‘‘সাধু, তাতা’’তি গন্ত্বা রঞ্ঞো আরোচেসি – ‘‘মহারাজ, মম অন্তেৰাসিকো তুম্হে উপট্ঠাতুং ইচ্ছতী’’তি। ‘‘সাধু, উপট্ঠাতূ’’তি। ‘‘তেন হিস্স পরিব্বযং জানাথা’’তি? ‘‘তুম্হাকং অন্তেৰাসিকো তুম্হেহি সমকং ন লচ্ছতি, তুম্হেসু সতং লভন্তেসু পণ্ণাসং লচ্ছতি, দ্বে লভন্তেসু একং লচ্ছতী’’তি। সো গেহং গন্ত্বা তং পৰত্তিং অন্তেৰাসিকস্স আরোচেসি। অন্তেৰাসিকো ‘‘অহং, আচরিয, তুম্হেহি সমং সিপ্পং জানামি। সচে সমকঞ্ঞেৰ পরিব্বযং লভিস্সামি, উপট্ঠহিস্সামি। নো চে, ন উপট্ঠহিস্সামী’’তি আহ। বোধিসত্তো তং পৰত্তিং রঞ্ঞো আরোচেসি। রাজা ‘‘সচে সো তুম্হেহি সমপ্পকারো, তুম্হেহি সমকঞ্ঞেৰ সিপ্পং দস্সেতুং সক্কোন্তো সমকং লভিস্সতী’’তি আহ। বোধিসত্তো তং পৰত্তিং তস্স আরোচেত্বা তেন ‘‘সাধু দস্সেস্সামী’’তি ৰুত্তে রঞ্ঞো আরোচেসি। রাজা ‘‘তেন হি স্বে সিপ্পং দস্সেথা’’তি। ‘‘সাধু, দস্সেস্সাম, নগরে ভেরিং চরাপেথা’’তি। রাজা ‘‘স্বে কির আচরিযো চ অন্তেৰাসিকো চ উভো হত্থিসিপ্পং দস্সেস্সন্তি, রাজঙ্গণে সন্নিপতিত্বা দট্ঠুকামা পস্সন্তূ’’তি ভেরিং চরাপেসি।</p>
<p class="bodytext">আচরিযো <a name="V2.0187"></a> ‘‘ন মে অন্তেৰাসিকো উপাযকোসল্লং জানাতী’’তি একং হত্থিং গহেত্বা একরত্তেনেৰ ৰিলোমং সিক্খাপেসি। সো তং ‘‘গচ্ছা’’তি ৰুত্তে ওসক্কিতুং, ‘‘ওসক্কা’’তি ৰুত্তে গন্তুং, ‘‘তিট্ঠা’’তি ৰুত্তে নিপজ্জিতুং, ‘‘নিপজ্জা’’তি ৰুত্তে ঠাতুং, ‘‘গণ্হা’’তি ৰুত্তে ঠপেতুং, ‘‘ঠপেহী’’তি ৰুত্তে গণ্হিতুং সিক্খাপেত্বা পুনদিৰসে তং হত্থিং অভিরুহিত্বা রাজঙ্গণং অগমাসি। অন্তেৰাসিকোপি একং মনাপং হত্থিং অভিরুহি। মহাজনো সন্নিপতি। উভোপি সমকং সিপ্পং দস্সেসুং। পুন বোধিসত্তো অত্তনো হত্থিং <a name="M2.0204"></a> ৰিলোমং কারেসি, সো ‘‘গচ্ছা’’তি <a name="P2.0223"></a> ৰুত্তে ওসক্কি, ‘‘ওসক্কা’’তি ৰুত্তে পুরতো ধাৰি, ‘‘তিট্ঠা’’তি ৰুত্তে নিপজ্জি, ‘‘নিপজ্জা’’তি ৰুত্তে অট্ঠাসি, ‘‘গণ্হা’’তি ৰুত্তে নিক্খিপি, ‘‘নিক্খিপা’’তি ৰুত্তে গণ্হি। মহাজনো ‘‘অরে দুট্ঠঅন্তেৰাসিক, ত্বং আচরিযেন সদ্ধিং সারম্ভং করোসি, অত্তনো পমাণং ন জানাসি, ‘আচরিযেন সমকং জানামী’তি এৰংসঞ্ঞী হোসী’’তি লেড্ডুদণ্ডাদীহি পহরিত্বা তত্থেৰ জীৰিতক্খযং পাপেসি।</p>
<p class="bodytext">বোধিসত্তো হত্থিম্হা ওরুয্হ রাজানং উপসঙ্কমিত্বা ‘‘মহারাজ, সিপ্পং নাম অত্তনো সুখত্থায গণ্হন্তি, একচ্চস্স পন গহিতসিপ্পং দুক্কটউপাহনা ৰিয ৰিনাসমেৰ আৰহতী’’তি ৰত্বা ইদং গাথাদ্বযমাহ –</p>
<p class="hangnum"><a name="para161"></a><span class="paranum">১৬১</span>.</p>
<p class="gatha1"> ‘‘যথাপি কীতা পুরিসস্সুপাহনা, সুখস্স অত্থায দুখং উদব্বহে।</p>
<p class="gathalast">ঘম্মাভিতত্তা তলসা পপীল়িতা, তস্সেৰ পাদে পুরিসস্স খাদরে॥</p>
<p class="hangnum"><a name="para162"></a><span class="paranum">১৬২</span>.</p>
<p class="gatha1"> ‘‘এৰমেৰ যো দুক্কুলীনো অনরিযো, তম্মাক ৰিজ্জঞ্চ সুতঞ্চ আদিয।</p>
<p class="gathalast">তমেৰ সো তত্থ সুতেন খাদতি, অনরিযো ৰুচ্চতি পানদূপমো’’তি॥</p>
<p class="bodytext">তত্থ <span class="bld">উদব্বহে</span>তি উদব্বহেয্য। <span class="bld">ঘম্মাভিতত্তা তলসা পপীল়িতা</span>তি ঘম্মেন অভিতত্তা পাদতলেন চ পীল়িতা। <span class="bld">তস্সেৰা</span>তি যেন তা সুখত্থায কিণিত্বা পাদেসু পটিমুক্কা দুক্কটূপাহনা, তস্সেৰ। <span class="bld">খাদরে</span>তি ৰণং করোন্তা পাদে খাদন্তি।</p>
<p class="bodytext"><span class="bld">দুক্কুলীনো</span>তি দুজ্জাতিকো অকুলপুত্তো। <span class="bld">অনরিযো</span>তি হিরোত্তপ্পৰজ্জিতো অসপ্পুরিসো। <span class="bld">তম্মাক ৰিজ্জঞ্চ সুতঞ্চ আদিযা</span>তি এত্থ তং তং মনতীতি ‘‘তম্মো’’তি ৰত্তব্বে তম্মাকো, তং তং সিপ্পং আসেৰতি পরিৰত্তেতীতি অত্থো, আচরিযস্সেতং নামং। তস্মা তম্মাকা, গাথাবন্ধসুখত্থং <a name="P2.0224"></a> পনস্স রস্সভাৰো কতো। <span class="bld">ৰিজ্জ</span>ন্তি অট্ঠারসসু ৰিজ্জাট্ঠানেসু <a name="M2.0205"></a> যংকিঞ্চি। <span class="bld">সুত</span>ন্তি যংকিঞ্চি সুতপরিযত্তি। <span class="bld">আদিযা</span>তিআদিযিত্বা। <span class="bld">তমেৰ সো তত্থ সুতেন খাদতী</span>তি <span class="bld">তমেৰা</span>তি <a name="V2.0188"></a> অত্তানমেৰ। <span class="bld">সো</span>তি যো দুক্কুলীনো অনরিযো আচরিযম্হা ৰিজ্জঞ্চ সুতঞ্চ আদিযতি, সো। <span class="bld">তত্থ সুতেন খাদতী</span>তি তস্স সন্তিকে সুতেন সো অত্তানমেৰ খাদতীতি অত্থো। অট্ঠকথাযং পন ‘‘তেনেৰ সো তত্থ সুতেন খাদতী’’তিপি পাঠো। তস্সাপি সো তেন তত্থ সুতেন অত্তানমেৰ খাদতীতি অযমেৰ অত্থো। <span class="bld">অনরিযো ৰুচ্চতি পানদূপমো</span>তি ইতি অনরিযো দুপাহনূপমো দুক্কটূপাহনূপমো ৰুচ্চতি। যথা হি দুক্কটূপাহনা পুরিসং খাদন্তি, এৰমেস সুতেন খাদন্তো অত্তনাৰ অত্তানং খাদতি। অথ ৰা পানায দুতোতি পানদু, উপাহনূপতাপিতস্স উপাহনায খাদিতপাদস্সেতং নামং। তস্মা যো সো অত্তানং সুতেন খাদতি, সো তেন সুতেন খাদিতত্তা ‘‘অনরিযো’’তি ৰুচ্চতি পানদূপমো, উপাহনূপতাপিতপাদসদিসোতি ৰুচ্চতীতি অযমেত্থ অত্থো। রাজা তুট্ঠো বোধিসত্তস্স মহন্তং যসং অদাসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা অন্তেৰাসিকো দেৰদত্তো অহোসি, আচরিযো পন অহমেৰ অহোসি’’ন্তি।</p>
<p class="centered">উপাহনজাতকৰণ্ণনা পঠমা।</p>
<p class="hangnum">  </p>
<p class="subhead"> ২৩২] ২. ৰীণাথূণজাতকৰণ্ণনা</p>
<p class="bodytext"><span class="bld">একচিন্তিতোযমত্থো</span>তি ইদং সত্থা জেতৰনে ৰিহরন্তো অঞ্ঞতরং কুমারিকং আরব্ভ কথেসি। সা কিরেকা সাৰত্থিযং সেট্ঠিধীতা অত্তনো গেহে উসভরাজস্স সক্কারং কযিরমানং দিস্বা ধাতিং পুচ্ছি – ‘‘অম্ম, কো নামেস এৰং সক্কারং লভতী’’তি। ‘‘উসভরাজা নাম, অম্মা’’তি। পুন সা একদিৰসং পাসাদে ঠত্বা অন্তরৰীথিং ওলোকেন্তী একং খুজ্জং দিস্বা চিন্তেসি – ‘‘গুন্নং <a name="P2.0225"></a> অন্তরে জেট্ঠকস্স পিট্ঠিযং ককুধং হোতি, মনুস্সজেট্ঠকস্সপি তেন ভৰিতব্বং, অযং মনুস্সেসু পুরিসূসভো ভৰিস্সতি, এতস্স মযা পাদপরিচারিকায ভৰিতুং ৰট্টতী’’তি। সা দাসিং পেসেত্বা <a name="M2.0206"></a> ‘‘সেট্ঠিধীতা তযা সদ্ধিং গন্তুকামা, অসুকট্ঠানং কির গন্ত্বা তিট্ঠা’’তি তস্স আরোচেত্বা সারভণ্ডকং আদায অঞ্ঞাতকৰেসেন পাসাদা ওতরিত্বা তেন সদ্ধিং পলাযি। অপরভাগে তং কম্মং নগরে চ ভিক্খুসঙ্ঘে চ পাকটং জাতং। ধম্মসভাযং ভিক্খূ কথং সমুট্ঠাপেসুং – ‘‘আৰুসো, অসুকা কির সেট্ঠিধীতা খুজ্জেন সদ্ধিং পলাতা’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে সত্থা ‘‘ন, ভিক্খৰে, ইদানেৰেসা খুজ্জং কামেতি, পুব্বেপি কামেসিযেৰা’’তি ৰত্বা অতীতং আহরি।</p>
<p class="bodytext">অতীতে <a name="V2.0189"></a> বারাণসিযং ব্রহ্মদত্তে রজ্জং কারেন্তে বোধিসত্তো একস্মিং নিগমগামে সেট্ঠিকুলে নিব্বত্তিত্বা ৰযপ্পত্তো ঘরাৰাসং ৰসন্তো পুত্তধীতাহি ৰড্ঢমানো অত্তনো পুত্তস্স বারাণসীসেট্ঠিস্স ধীতরং ৰারেত্বা দিৰসং ঠপেসি। সেট্ঠিধীতা অত্তনো গেহে উসভস্স সক্কারসম্মানং দিস্বা ‘‘কো নামেসো’’তি ধাতিং পুচ্ছিত্বা ‘‘উসভো’’তি সুত্বা অন্তরৰীথিযা গচ্ছন্তং একং খুজ্জং দিস্বা ‘‘অযং পুরিসূসভো ভৰিস্সতী’’তি সারভণ্ডকং গহেত্বা তেন সদ্ধিং পলাযি। বোধিসত্তোপি খো ‘‘সেট্ঠিধীতরং গেহং আনেস্সামী’’তি মহন্তেন পরিৰারেন বারাণসিং গচ্ছন্তো তমেৰ মগ্গং পটিপজ্জি। তে উভোপি সব্বরত্তিং মগ্গং অগমংসু। অথ খুজ্জস্স সব্বরত্তিং সীতাসিহতস্স অরুণোদযে সরীরে ৰাতো কুপ্পি, মহন্তা ৰেদনা ৰত্তন্তি। সো মগ্গা ওক্কম্ম ৰেদনাপ্পত্তো হুত্বা ৰীণাদণ্ডকো ৰিয সংকুটিতো নিপজ্জি, সেট্ঠিধীতাপিস্স পাদমূলে নিসীদি। বোধিসত্তো সেট্ঠিধীতরং খুজ্জস্স পাদমূলে নিসিন্নং দিস্বা সঞ্জানিত্বা উপসঙ্কমিত্বা সেট্ঠিধীতায সদ্ধিং সল্লপন্তো পঠমং গাথমাহ –</p>
<p class="hangnum"><a name="para163"></a><span class="paranum">১৬৩</span>.</p>
<p class="gatha1"> ‘‘একচিন্তিতোযমত্থো <a name="P2.0226"></a>, বালো অপরিণাযকো।</p>
<p class="gathalast">ন হি খুজ্জেন ৰামেন, ভোতি সঙ্গন্তুমরহসী’’তি॥</p>
<p class="bodytext">তত্থ <span class="bld">একচিন্তিতোযমত্থো</span>তি অম্ম, যং ত্বং অত্থং চিন্তেত্বা ইমিনা খুজ্জেন সদ্ধিং পলাতা, অযং তযা একিকায এৰ চিন্তিতো ভৰিস্সতি। <span class="bld">বালো অপরিণাযকো</span>তি অযং খুজ্জো বালো, দুপ্পঞ্ঞভাৰেন মহল্লকোপি বালোৰ, অঞ্ঞস্মিং গহেত্বা গচ্ছন্তে অসতি গন্তুং অসমত্থতায অপরিণাযকো। <span class="bld">ন হি খুজ্জেন ৰামেন, ভোতি সঙ্গন্তুমরহসী</span>তি <a name="M2.0207"></a> ইমিনা হি খুজ্জেন ৰামনত্তা ৰামেন ভোতি ত্বং মহাকুলে জাতা অভিরূপা দস্সনীযা সঙ্গন্তুং সহ গন্তুং নারহসীতি।</p>
<p class="bodytext">অথস্স তং ৰচনং সুত্বা সেট্ঠিধীতা দুতিযং গাথমাহ –</p>
<p class="hangnum"><a name="para164"></a><span class="paranum">১৬৪</span>.</p>
<p class="gatha1"> ‘‘পুরিসূসভং মঞ্ঞমানা, অহং খুজ্জমকামযিং।</p>
<p class="gathalast">সোযং সংকুটিতো সেতি, ছিন্নতন্তি যথা থুণা’’তি॥</p>
<p class="bodytext">তস্সত্থো – অহং, অয্য, একং উসভং দিস্বা ‘‘গুন্নং জেট্ঠকস্স পিট্ঠিযং ককুধং হোতি, ইমস্সপি তং অত্থি, ইমিনাপি পুরিসূসভেন ভৰিতব্ব’’ন্তি এৰমহং খুজ্জং পুরিসূসভং মঞ্ঞমানা অকামযিং। সোযং যথা নাম ছিন্নতন্তি সদোণিকো ৰীণাদণ্ডকো, এৰং সংকুটিতো সেতীতি।</p>
<p class="bodytext">বোধিসত্তো <a name="V2.0190"></a> তস্সা অঞ্ঞাতকৰেসেন নিক্খন্তভাৰমেৰ ঞত্বা তং ন্হাপেত্বা অলঙ্করিত্বা রথং আরোপেত্বা গেহমেৰ অগমাসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা অযমেৰ সেট্ঠিধীতা অহোসি, বারাণসীসেট্ঠি পন অহমেৰ অহোসি’’ন্তি।</p>
<p class="centered">ৰীণাথূণজাতকৰণ্ণনা দুতিযা।</p>
<p class="hangnum">  </p>
<p class="subhead"> ২৩৩] ৩. ৰিকণ্ণকজাতকৰণ্ণনা</p>
<p class="bodytext"><span class="bld">কামং</span> <a name="P2.0227"></a> <span class="bld">যহিং ইচ্ছসি তেন গচ্ছা</span>তি ইদং সত্থা জেতৰনে ৰিহরন্তো একং উক্কণ্ঠিতভিক্খুং আরব্ভ কথেসি। সো হি ধম্মসভং আনীতো ‘‘সচ্চং কির, ত্বং ভিক্খু, উক্কণ্ঠিতো’’তি সত্থারা পুট্ঠো ‘‘সচ্চ’’ন্তি ৰত্বা ‘‘কস্মা উক্কণ্ঠিতোসী’’তি ৰুত্তে ‘‘কামগুণকারণা’’তি আহ। অথ নং সত্থা ‘‘কামগুণা নামেতে ভিক্খু ৰিকণ্ণকসল্লসদিসা, সকিং হদযে পতিট্ঠং লভমানা ৰিকণ্ণকং ৰিয ৰিদ্ধং সুংসুমারং মরণমেৰ পাপেন্তী’’তি ৰত্বা অতীতং আহরি।</p>
<p class="bodytext">অতীতে বোধিসত্তো বারাণসিযং ধম্মেন রজ্জং কারেন্তো একদিৰসং উয্যানং গন্ত্বা পোক্খরণীতীরং সম্পাপুণি। নচ্চগীতাসু কুসলা নচ্চগীতানি <a name="M2.0208"></a> পযোজেসুং, পোক্খরণিযং মচ্ছকচ্ছপা গীতসদ্দলোলতায সন্নিপতিত্বা রঞ্ঞাৰ সদ্ধিং গচ্ছন্তি। রাজা তালক্খন্ধপ্পমাণং মচ্ছঘটং দিস্বা ‘‘কিং নু খো ইমে মচ্ছা মযা সদ্ধিংযেৰ চরন্তী’’তি অমচ্চে পুচ্ছি। অমচ্চা ‘‘এতে, দেৰ, উপট্ঠহন্তী’’তি আহংসু। রাজা ‘‘এতে কির মং উপট্ঠহন্তী’’তি তুস্সিত্বা তেসং নিচ্চভত্তং পট্ঠপেসি। দেৰসিকং তণ্ডুলম্বণং পাচেসি। মচ্ছা ভত্তৰেলায একচ্চে আগচ্ছন্তি, একচ্চে নাগচ্ছন্তি, ভত্তং নস্সতি। রঞ্ঞো তমত্থং আরোচেসুং। রাজা ‘‘ইতো পট্ঠায সত্তৰেলায ভেরিং পহরিত্বা ভেরিসঞ্ঞায মচ্ছেসু সন্নিপতিতেসু ভত্তং দেথা’’তি আহ। ততো পট্ঠায ভত্তকম্মিকো ভেরিং পহরাপেত্বা সন্নিপতিতানং মচ্ছানং ভত্তং দেতি। তেপি ভেরিসঞ্ঞায সন্নিপতিত্বা ভুঞ্জন্তি।</p>
<p class="bodytext">তেসু এৰং সন্নিপতিত্বা ভুঞ্জন্তেসু একো সুংসুমারো আগন্ত্বা মচ্ছে খাদি। ভত্তকম্মিকো রঞ্ঞো আরোচেসি। রাজা তং সুত্বা ‘‘সুংসুমারং মচ্ছানং খাদনকালে ৰিকণ্ণকেন <a name="V2.0191"></a> ৰিজ্ঝিত্বা গণ্হা’’তি আহ <a name="P2.0228"></a>। সো ‘‘সাধূ’’তি গন্ত্বা নাৰায ঠত্বা মচ্ছে খাদিতুং আগতং সুংসুমারং ৰিকণ্ণকেন পহরি, তং তস্স অন্তোপিট্ঠিং পাৰিসি। সো ৰেদনাপ্পত্তো হুত্বা তং গহেত্বাৰ পলাযি। ভত্তকম্মিকো তস্স ৰিদ্ধভাৰং ঞত্বা তং আলপন্তো পঠমং গাথমাহ –</p>
<p class="hangnum"><a name="para165"></a><span class="paranum">১৬৫</span>.</p>
<p class="gatha1"> ‘‘কামং যহিং ইচ্ছসি তেন গচ্ছ, ৰিদ্ধোসি মম্মম্হি ৰিকণ্ণকেন।</p>
<p class="gathalast">হতোসি ভত্তেন সুৰাদিতেন, লোলো চ মচ্ছে অনুবন্ধমানো’’তি॥</p>
<p class="bodytext">তত্থ <span class="bld">কাম</span>ন্তি একংসেন। <span class="bld">যহিং ইচ্ছসি তেন গচ্ছা</span>তি যস্মিং ইচ্ছসি, তস্মিং গচ্ছ। <span class="bld">মম্মম্হী</span>তি মম্মট্ঠানে। <span class="bld">ৰিকণ্ণকেনা</span>তি ৰিকণ্ণকসল্লেন। <span class="bld">হতোসি ভত্তেন সুৰাদিতেন, লোলো চ মচ্ছে অনুবন্ধমানো</span>তি ত্বং ভেরিৰাদিতসঞ্ঞায ভত্তে দীযমানে লোলো হুত্বা খাদনত্থায মচ্ছে অনুবন্ধমানো তেন সৰাদিতেন ভত্তেন হতো, গতট্ঠানেপি তে জীৰিতং নত্থীতি অত্থো। সো অত্তনো ৰসনট্ঠানং গন্ত্বা জীৰিতক্খযং পত্তো।</p>
<p class="bodytext">সত্থা <a name="M2.0209"></a> ইমং কারণং দস্সেত্বা অভিসম্বুদ্ধো হুত্বা দুতিযং গাথমাহ –</p>
<p class="hangnum"><a name="para166"></a><span class="paranum">১৬৬</span>.</p>
<p class="gatha1"> ‘‘এৰম্পি লোকামিসং ওপতন্তো, ৰিহঞ্ঞতী চিত্তৰসানুৰত্তী।</p>
<p class="gathalast">সো হঞ্ঞতী ঞাতিসখান মজ্ঝে, মচ্ছানুগো সোরিৰ সুংসুমারো’’তি॥</p>
<p class="bodytext">তত্থ <span class="bld">লোকামিস</span>ন্তি পঞ্চ কামগুণা। তে হি লোকো ইট্ঠতো কন্ততো মনাপতো গণ্হাতি, তস্মা ‘‘লোকামিস’’ন্তি ৰুচ্চতি। <span class="bld">ওপতন্তো</span>তি তং লোকামিসং অনুপতন্তো কিলেসৰসেন চিত্তৰসানুৰত্তী পুগ্গলো ৰিহঞ্ঞতি কিলমতি, <span class="bld">সো হঞ্ঞতী</span>তি সো এৰরূপো পুগ্গলো ঞাতীনঞ্চ সখানঞ্চ মজ্ঝে সো ৰিকণ্ণকেন ৰিদ্ধো মচ্ছানুগো সুংসুমারো ৰিয পঞ্চ কামগুণে মনাপাতি গহেত্বা হঞ্ঞতি কিলমতি মহাৰিনাসং পাপুণাতিযেৰাতি।</p>
<p class="bodytext">এৰং <a name="P2.0229"></a> সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি। ‘‘তদা সুংসুমারো দেৰদত্তো, মচ্ছা বুদ্ধপরিসা, বারাণসিরাজা পন অহমেৰ অহোসি’’ন্তি।</p>
<p class="centered">ৰিকণ্ণকজাতকৰণ্ণনা ততিযা।</p>
<p class="hangnum">  </p>
<p class="subhead"> ২৩৪] ৪. অসিতাভূজাতকৰণ্ণনা</p>
<p class="bodytext"><span class="bld">ত্বমেৰ</span> <a name="V2.0192"></a> <span class="bld">দানিমকরা</span>তি ইদং সত্থা জেতৰনে ৰিহরন্তো অঞ্ঞতরং কুমারিকং আরব্ভ কথেসি। সাৰত্থিযং কিরেকস্মিং দ্বিন্নং অগ্গসাৰকানং উপট্ঠাককুলে একা কুমারিকা অভিরূপা সোভগ্গপ্পত্তা, সা ৰযপ্পত্তা সমানজাতিকং কুলং অগমাসি। সামিকো তং কিস্মিঞ্চি অমঞ্ঞমানো অঞ্ঞত্থ চিত্তৰসেন চরতি। সা তস্স তং অত্তনি অনাদরতং অগণেত্বা দ্বে অগ্গসাৰকে নিমন্তেত্বা দানং দত্বা ধম্মং সুণন্তী সোতাপত্তিফলে পতিট্ঠহি। সা ততো পট্ঠায মগ্গফলসুখেন ৰীতিনামযমানা ‘‘সামিকোপি মং ন ইচ্ছতি, ঘরাৰাসেন মে কম্মং নত্থি, পব্বজিস্সামী’’তি চিন্তেত্বা <a name="M2.0210"></a> মাতাপিতূনং আচিক্খিত্বা পব্বজিত্বা অরহত্তং পাপুণি। তস্সা সা কিরিযা ভিক্খূসু পাকটা জাতা। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, অসুককুলস্স ধীতা অত্থগৰেসিকা সামিকস্স অনিচ্ছভাৰং ঞত্বা অগ্গসাৰকানং ধম্মং সুত্বা সোতাপত্তিফলে পতিট্ঠায পুন মাতাপিতরো আপুচ্ছিত্বা পব্বজিত্বা অরহত্তং পত্তা, এৰং অত্থগৰেসিকা, আৰুসো সা কুমারিকা’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰেসা কুলধীতা অত্থগৰেসিকা, পুব্বেপি অত্থগৰেসিকাযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা হিমৰন্তপদেসে ৰাসং কপ্পেসি। তদা বারাণসিরাজা অত্তনো পুত্তস্স ব্রহ্মদত্তকুমারস্স পরিৰারসম্পত্তিং দিস্বা উপ্পন্নাসঙ্কো পুত্তং রট্ঠা পব্বাজেসি। সো <a name="P2.0230"></a> অসিতাভুং নাম অত্তনো দেৰিং আদায হিমৰন্তং পৰিসিত্বা মচ্ছমংসফলাফলানি খাদন্তো পণ্ণসালায নিৰাসং কপ্পেসি। সো একং কিন্নরিং দিস্বা পটিবদ্ধচিত্তো ‘‘ইমং পজাপতিং করিস্সামী’’তি অসিতাভুং অগণেত্বা তস্সা অনুপদং অগমাসি। সা তং কিন্নরিং অনুবন্ধমানং দিস্বা ‘‘অযং মং অগণেত্বা কিন্নরিং অনুবন্ধতি, কিং মে ইমিনা’’তি ৰিরত্তচিত্তা হুত্বা বোধিসত্তং উপসঙ্কমিত্বা ৰন্দিত্বা অত্তনো কসিণপরিকম্মং কথাপেত্বা কসিণং ওলোকেন্তী অভিঞ্ঞা চ সমাপত্তিযো চ নিব্বত্তেত্বা বোধিসত্তং ৰন্দিত্বা আগন্ত্বা অত্তনো পণ্ণসালায দ্বারে অট্ঠাসি। ব্রহ্মদত্তোপি কিন্নরিং অনুবন্ধন্তো ৰিচরিত্বা তস্সা গতমগ্গম্পি অদিস্বা ছিন্নাসো হুত্বা পণ্ণসালাভিমুখোৰ আগতো। অসিতাভূ তং আগচ্ছন্তং দিস্বা ৰেহাসং অব্ভুগ্গন্ত্বা মণিৰণ্ণে গগনতলে ঠিতা ‘‘অয্যপুত্ত, তং নিস্সায মযা ইদং ঝানসুখং লদ্ধ’’ন্তি ৰত্বা ইমং গাথমাহ –</p>
<p class="hangnum"><a name="para167"></a><span class="paranum">১৬৭</span>.</p>
<p class="gatha1"> ‘‘ত্বমেৰ <a name="V2.0193"></a> দানিমকর, যং কামো ব্যগমা তযি।</p>
<p class="gathalast">সোযং অপ্পটিসন্ধিকো, খরছিন্নংৰ রেনুক’’ন্তি॥</p>
<p class="bodytext">তত্থ <a name="M2.0211"></a> <span class="bld">ত্বমেৰ দানিমকরা</span>তি, অয্যপুত্ত, মং পহায কিন্নরিং অনুবন্ধন্তো ত্বঞ্ঞেৰ ইদানি ইদং অকর। <span class="bld">যং কামো ব্যগমা তযী</span>তি যং মম তযি কামো ৰিগতো ৰিক্খম্ভনপ্পহানেন পহীনো, যস্স পহীনত্তা অহং ইমং ৰিসেসং পত্তাতি দীপেতি। <span class="bld">সোযং অপ্পটিসন্ধিকো</span>তি সো পন কামো ইদানি অপ্পটিসন্ধিকো জাতো, ন সক্কা পটিসন্ধিতুং। <span class="bld">খরছিন্নংৰ রেনুক</span>ন্তি খরো ৰুচ্চতি ককচো, রেনুকং ৰুচ্চতি হত্থিদন্তো। যথা ককচেন ছিন্নো হত্থিদন্তো অপ্পটিসন্ধিকো হোতি, ন পুন পুরিমনযেন অল্লীযতি, এৰং পুন ময্হং তযা সদ্ধিং চিত্তস্স ঘটনং নাম নত্থীতি ৰত্বা তস্স পস্সন্তস্সেৰ উপ্পতিত্বা অঞ্ঞত্থ অগমাসি।</p>
<p class="bodytext">সো তস্সা গতকালে পরিদেৰমানো দুতিযং গাথমাহ –</p>
<p class="hangnum"><a name="para168"></a><span class="paranum">১৬৮</span>.</p>
<p class="gatha1"> ‘‘অত্রিচ্ছং অতিলোভেন <a name="P2.0231"></a>, অতিলোভমদেন চ।</p>
<p class="gathalast">এৰং হাযতি অত্থম্হা, অহংৰ অসিতাভুযা’’তি॥</p>
<p class="bodytext">তত্থ <span class="bld">অত্রিচ্ছং অতিলোভেনা</span>তি অত্রিচ্ছা ৰুচ্চতি অত্র অত্র ইচ্ছাসঙ্খাতা অপরিযন্ততণ্হা, অতিলোভো ৰুচ্চতি অতিক্কমিত্বা পৰত্তলোভো। <span class="bld">অতিলোভমদেন চা</span>তি পুরিসমদং উপ্পাদনতো অতিলোভমদো নাম জাযতি। ইদং ৰুত্তং হোতি – অত্রিচ্ছাৰসেন অত্রিচ্ছমানো পুগ্গলো অতিলোভেন চ অতিলোভমদেন চ যথা অহং অসিতাভুযা রাজধীতায পরিহীনো, এৰং অত্থা হাযতীতি।</p>
<p class="bodytext">ইতি সো ইমায গাথায পরিদেৰিত্বা অরঞ্ঞে এককোৰ ৰসিত্বা পিতু অচ্চযেন গন্ত্বা রজ্জং গণ্হি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা রাজপুত্তো চ রাজধীতা চ ইমে দ্বে জনা অহেসুং, তাপসো পন অহমেৰ অহোসি’’ন্তি।</p>
<p class="centered">অসিতাভূজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২৩৫] ৫. ৰচ্ছনখজাতকৰণ্ণনা</p>
<p class="bodytext"><span class="bld">সুখা</span> <a name="V2.0194"></a> <a name="M2.0212"></a> <span class="bld">ঘরা ৰচ্ছনখা</span>তি ইদং সত্থা জেতৰনে ৰিহরন্তো রোজমল্লং আরব্ভ কথেসি। সো কিরাযস্মতো আনন্দস্স গিহিসহাযো। সো একদিৰসং আগমনত্থায থেরস্স সাসনং পাহেসি, থেরো সত্থারং আপুচ্ছিত্বা অগমাসি। সো থেরং নানগ্গরসভোজনং ভোজেত্বা একমন্তং নিসিন্নো থেরেন সদ্ধিং পটিসন্থারং কত্বা থেরং গিহিভোগেহি পঞ্চহি কামগুণেহি নিমন্তেন্তো ‘‘ভন্তে আনন্দ, মম গেহে পহূতং সৰিঞ্ঞাণকঅৰিঞ্ঞাণকরতনং, ইদং মজ্ঝে ভিন্দিত্বা তুয্হং দম্মি, এহি উভো অগারং অজ্ঝাৰসামা’’তি। থেরো তস্স কামগুণেসু আদীনৰং কথেত্বা উট্ঠাযাসনা ৰিহারং গন্ত্বা ‘‘দিট্ঠো তে, আনন্দ, রোজো’’তি সত্থারা পুচ্ছিতো ‘‘আম, ভন্তে’’তি ৰত্বা ‘‘কিমস্স কথেসী’’তি ৰুত্তে ‘‘ভন্তে, মং রোজো ঘরাৰাসেন নিমন্তেসি, অথস্সাহং ঘরাৰাসে চেৰ কামগুণেসু চ আদীনৰং কথেসি’’ন্তি। সত্থা ‘‘ন খো, আনন্দ, রোজো মল্লো ইদানেৰ পব্বজিতে ঘরাৰাসেন নিমন্তেসি, পুব্বেপি নিমন্তেসিযেৰা’’তি ৰত্বা তেন যাচিতো অতীতং আহরি।</p>
<p class="bodytext">অতীতে <a name="P2.0232"></a> বারাণসিযং ব্রহ্মদত্তে রজ্জং কারেন্তে বোধিসত্তো অঞ্ঞতরস্মিং নিগমগামে ব্রাহ্মণকুলে নিব্বত্তিত্বা ৰযপ্পত্তো ইসিপব্বজ্জং পব্বজিত্বা হিমৰন্তপদেসে চিরং ৰসিত্বা লোণম্বিলসেৰনত্থায বারাণসিং পত্বা রাজুয্যানে ৰসিত্বা পুনদিৰসে বারাণসিং পাৰিসি। অথস্স বারাণসিসেট্ঠি আচারৰিহারে পসীদিত্বা গেহং নেত্বা ভোজেত্বা উয্যানে ৰসনত্থায পটিঞ্ঞং গহেত্বা তং পটিজগ্গন্তো উয্যানে ৰসাপেসি। তে অঞ্ঞমঞ্ঞং উপ্পন্নসিনেহা অহেসুং।</p>
<p class="bodytext">অথেকদিৰসং বারাণসিসেট্ঠি বোধিসত্তে পেমৰিস্সাসৰসেন এৰং চিন্তেসি – ‘‘পব্বজ্জা নাম দুক্খা, মম সহাযং ৰচ্ছনখপরিব্বাজকং উপ্পব্বাজেত্বা সব্বং ৰিভৰং মজ্ঝে ভিন্দিত্বা তস্স দত্বা দ্বেপি সমগ্গৰাসং ৰসিস্সামা’’তি। সো একদিৰসং ভত্তকিচ্চপরিযোসানে তেন সদ্ধিং মধুরপটিসন্থারং কত্বা ‘‘ভন্তে ৰচ্ছনখ, পব্বজ্জা নাম দুক্খা, সুখো ঘরাৰাসো, এহি উভো সমগ্গা কামে পরিভুঞ্জন্তা ৰসামা’’তি ৰত্বা পঠমং গাথমাহ –</p>
<p class="hangnum"><a name="para169"></a><span class="paranum">১৬৯</span>.</p>
<p class="gatha1"> ‘‘সুখা <a name="M2.0213"></a> ঘরা ৰচ্ছনখ, সহিরঞ্ঞা সভোজনা।</p>
<p class="gathalast">যত্থ ভুত্বা পিৰিত্বা চ, সযেয্যাথ অনুস্সুকো’’তি॥</p>
<p class="bodytext">তত্থ <a name="V2.0195"></a> <span class="bld">সহিরঞ্ঞা</span>তি সত্তরতনসম্পন্না। <span class="bld">সভোজনা</span>তি বহুখাদনীযভোজনীযা। <span class="bld">যত্থ ভুত্বা পিৰিত্বা চা</span>তি যেসু সহিরঞ্ঞভোজনেসু ঘরেসু নানগ্গরসানি ভোজনানি পরিভুঞ্জিত্বা নানাপানানি চ পিৰিত্বা। <span class="bld">সযেয্যাথ অনুস্সুকো</span>তি যেসু অলঙ্কতসিরিসযনপিট্ঠে অনুস্সুকো হুত্বা সযেয্যাসি, তে ঘরা নাম অতিৰিয সুখাতি।</p>
<p class="bodytext">অথস্স তং সুত্বা বোধিসত্তো ‘‘মহাসেট্ঠি, ত্বং অঞ্ঞাণতায কামগিদ্ধো হুত্বা ঘরাৰাসস্স গুণং, পব্বজ্জায চ অগুণং কথেসি, ঘরাৰাসস্স তে অগুণং কথেস্সামি, সুণাহি দানী’’তি ৰত্বা দুতিযং গাথমাহ –</p>
<p class="hangnum"><a name="para170"></a><span class="paranum">১৭০</span>.</p>
<p class="gatha1"> ‘‘ঘরা <a name="P2.0233"></a> নানীহমানস্স, ঘরা নাভণতো মুসা।</p>
<p class="gatha2">ঘরা নাদিন্নদণ্ডস্স, পরেসং অনিকুব্বতো।</p>
<p class="gathalast">এৰং ছিদ্দং দুরভিসম্ভৰং, কো ঘরং পটিপজ্জতী’’তি॥</p>
<p class="bodytext">তত্থ <span class="bld">ঘরা নানীহমানস্সা</span>তি নিচ্চকালং কসিগোরক্খাদিকরণেন অনীহমানস্স অৰাযমন্তস্স ঘরা নাম নত্থি, ঘরাৰাসো ন পতিট্ঠাতীতি অত্থো। <span class="bld">ঘরা নাভণতো মুসা</span>তি খেত্তৰত্থুহিরঞ্ঞসুৰণ্ণাদীনং অত্থায অমুসাভণতোপি ঘরা নাম নত্থি। <span class="bld">ঘরা নাদিন্নদণ্ডস্স, পরেসং অনিকুব্বতো</span>তি <span class="bld">নাদিন্নদণ্ডস্সা</span>তি অগ্গহিতদণ্ডস্স, নিক্খিত্তদণ্ডস্স পরেসং অনিকুব্বতো ঘরা নাম নত্থি। যো পন আদিন্নদণ্ডো হুত্বা পরেসং দাসকম্মকরাদীনং তস্মিং তস্মিং অপরাধে অপরাধানুরূপং ৰধবন্ধনছেদনতাল়নাদিৰসেন করোতি, তস্সেৰ ঘরাৰাসো সণ্ঠহতীতি অত্থো। <span class="bld">এৰং ছিদ্দং দুরভিসম্ভৰং, কো ঘরং পটিপজ্জতী</span>তি তং দানি এৰং এতেসং ঈহনাদীনং অকরণে সতি তায তায পরিহানিযা ছিদ্দং করণেপি সতি নিচ্চমেৰ কাতব্বতো দুরভিসম্ভৰং দুরারাধনীযং, নিচ্চং করোন্তস্সপি ৰা দুরভিসম্ভৰমেৰ দুপ্পূরং ঘরাৰাসং ‘‘অহং নিপ্পরিতস্সো হুত্বা অজ্ঝাৰসিস্সামী’’তি কো পটিপজ্জতীতি।</p>
<p class="bodytext">এৰং মহাসত্তো ঘরাৰাসস্স দোসং কথেত্বা উয্যানমেৰ অগমাসি।</p>
<p class="bodytext">সত্থা <a name="M2.0214"></a> ইমং ধম্মদেসনং আহরিত্বা জাতকং সমোধানেসি – ‘‘তদা বারাণসিসেট্ঠি রোজো মল্লো অহোসি, ৰচ্ছনখপরিব্বাজকো পন অহমেৰ অহোসি’’ন্তি।</p>
<p class="bodytext">ৰচ্ছনখজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২৩৬] ৬. বকজাতকৰণ্ণনা</p>
<p class="bodytext"><span class="bld">ভদ্দকো</span> <a name="V2.0196"></a> <span class="bld">ৰতযং পক্খী</span>তি ইদং সত্থা জেতৰনে ৰিহরন্তো একং কুহকভিক্খুং আরব্ভ কথেসি। তঞ্হি সত্থা আনেত্বা দস্সিতং দিস্বা ‘‘ন, ভিক্খৰে, ইদানেৰ, পুব্বেপেস কুহকোযেৰা’’তি ৰত্বা অতীতং আহরি।</p>
<p class="bodytext">অতীতে <a name="P2.0234"></a> বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে একস্মিং সরে মচ্ছো হুত্বা মহাপরিৰারো ৰসি। অথেকো বকো ‘‘মচ্ছে খাদিস্সামী’’তি সরস্স আসন্নট্ঠানে সীসং পাতেত্বা পক্খে পসারেত্বা মন্দমন্দো মচ্ছে ওলোকেন্তো অট্ঠাসি তেসং পমাদং আগমযমানো। তস্মিং খণে বোধিসত্তো মচ্ছগণপরিৰুতো গোচরং গণ্হন্তো তং ঠানং পাপুণি। মচ্ছগণো তং বকং পস্সিত্বা পঠমং গাথমাহ –</p>
<p class="hangnum"><a name="para171"></a><span class="paranum">১৭১</span>.</p>
<p class="gatha1"> ‘‘ভদ্দকো ৰতযং পক্খী, দিজো কুমুদসন্নিভো।</p>
<p class="gathalast">ৰূপসন্তেহি পক্খেহি, মন্দমন্দোৰ ঝাযতী’’তি॥</p>
<p class="bodytext">তত্থ <span class="bld">মন্দমন্দোৰ ঝাযতী</span>তি অবলবলো ৰিয হুত্বা কিঞ্চি অজানন্তো ৰিয এককোৰ ঝাযতীতি।</p>
<p class="bodytext">অথ নং বোধিসত্তো ওলোকেত্বা দুতিযং গাথমাহ –</p>
<p class="hangnum"><a name="para172"></a><span class="paranum">১৭২</span>.</p>
<p class="gatha1"> ‘‘নাস্স সীলং ৰিজানাথ, অনঞ্ঞায পসংসথ।</p>
<p class="gathalast">অম্হে দিজো ন পালেতি, তেন পক্খী ন ফন্দতী’’তি॥</p>
<p class="bodytext">তত্থ <span class="bld">অনঞ্ঞাযা</span>তি অজানিত্বা। <span class="bld">অম্হে দিজো ন পালেতী</span>তি এস দিজো অম্হে ন রক্খতি ন গোপাযতি, ‘‘কতরং নু খো এতেসু কবল়ং করিস্সামী’’তি উপধারেতি। <span class="bld">তেন পক্খী ন ফন্দতী</span>তি তেনাযং সকুণো ন ফন্দতি <a name="M2.0215"></a> ন চলতীতি। এৰং ৰুত্তে মচ্ছগণো উদকং খোভেত্বা বকং পলাপেসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা বকো কুহকো ভিক্খু অহোসি, মচ্ছরাজা পন অহমেৰ অহোসি’’ন্তি।</p>
<p class="centered">বকজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২৩৭] ৭. সাকেতজাতকৰণ্ণনা</p>
<p class="bodytext"><span class="bld">কো</span> <a name="V2.0197"></a> <span class="bld">নু খো ভগৰা হেতূ</span>তি ইদং সত্থা সাকেতং উপনিস্সায ৰিহরন্তো সাকেতং ব্রাহ্মণং আরব্ভ কথেসি। ৰত্থু পনেত্থ অতীতম্পি পচ্চুপ্পন্নম্পি হেট্ঠা এককনিপাতে (জা॰ অট্ঠ॰ ১.১.সাকেতজাতকৰণ্ণনা) কথিতমেৰ। তথাগতস্স <a name="P2.0235"></a> পন ৰিহারং গতকালে ভিক্খূ ‘‘সিনেহো নামেস, ভন্তে, কথং পতিট্ঠাতী’’তি পুচ্ছন্তা পঠমং গাথমাহংসু –</p>
<p class="hangnum"><a name="para173"></a><span class="paranum">১৭৩</span>.</p>
<p class="gatha1"> ‘‘কো নু খো ভগৰা হেতু, একচ্চে ইধ পুগ্গলে।</p>
<p class="gathalast">অতীৰ হদযং নিব্বাতি, চিত্তঞ্চাপি পসীদতী’’তি॥</p>
<p class="bodytext">তস্সত্থো – কো নু খো হেতু, যেন ইধেকচ্চে পুগ্গলে দিট্ঠমত্তেযেৰ হদযং অতিৰিয নিব্বাতি, সুৰাসিতস্স সীতস্স উদকস্স ঘটসহস্সেন পরিসিত্তং ৰিয সীতলং হোতি, একচ্চে ন নিব্বাতি। একচ্চে দিট্ঠমত্তেযেৰ চিত্তং পসীদতি, মুদু হোতি, পেমৰসেন অল্লীযতি, একচ্চে ন অল্লীযতীতি।</p>
<p class="bodytext">অথ নেসং সত্থা পেমকারণং দস্সেন্তো দুতিযং গাথমাহ –</p>
<p class="hangnum"><a name="para174"></a><span class="paranum">১৭৪</span>.</p>
<p class="gatha1"> ‘‘পুব্বেৰ সন্নিৰাসেন, পচ্চুপ্পন্নহিতেন ৰা।</p>
<p class="gathalast">এৰং তং জাযতে পেমং, উপ্পলংৰ যথোদকে’’তি॥</p>
<p class="bodytext">তস্সত্থো – ভিক্খৰে, পেমং নামেতং দ্বীহি কারণেহি জাযতি, পুরিমভৰে মাতা ৰা পিতা ৰা পুত্তো ৰা ধীতা ৰা ভাতা ৰা ভগিনী ৰা পতি ৰা ভরিযা ৰা সহাযো ৰা মিত্তো ৰা হুত্বা যো যেন সদ্ধিং <a name="M2.0216"></a> একট্ঠানে ৰুত্থপুব্বো, তস্স ইমিনা <span class="bld">পুব্বেৰ সন্নিৰাসেন</span> ভৰন্তরেপি অনুবন্ধন্তো সো সিনেহো ন ৰিজহতি। ইমস্মিং অত্তভাৰে কতেন <span class="bld">পচ্চুপ্পন্নহিতেন ৰা এৰং তং জাযতে পেমং,</span> ইমেহি দ্বীহি কারণেহি পেমং নাম জাযতি। যথা কিং? <span class="bld">উপ্পলংৰ যথোদকে</span>তি। ৰা-কারস্স রস্সত্তং কতং। সমুচ্চযত্থে চেস ৰুত্তো, তস্মা উপ্পলঞ্চ সেসং জলজপুপ্ফঞ্চ যথা উদকে জাযমানং দ্বে কারণানি নিস্সায জাযতি উদকঞ্চেৰ কললঞ্চ, তথা এতেহি দ্বীহি কারণেহি পেমং জাযতীতি এৰমেত্থ অত্থো দট্ঠব্বো।</p>
<p class="bodytext">সত্থা <a name="V2.0198"></a> ইমং ধম্মদেসনং আহরিত্বা জাতকং সমোধানেসি – ‘‘তদা ব্রাহ্মণো চ ব্রাহ্মণী চ ইমে দ্বে জনা অহেসুং, পুত্তো পন অহমেৰ অহোসি’’ন্তি।</p>
<p class="centered">সাকেতজাতকৰণ্ণনা সত্তমা।</p>
<p class="hangnum">  </p>
<p class="subhead"> ২৩৮] ৮. একপদজাতকৰণ্ণনা</p>
<p class="bodytext"><span class="bld">ইঙ্ঘ</span> <a name="P2.0236"></a> <span class="bld">একপদং, তাতা</span>তি ইদং সত্থা জেতৰনে ৰিহরন্তো একং কুটুম্বিকং আরব্ভ কথেসি। সাৰত্থিৰাসী কিরেস কুটুম্বিকো, অথস্স একদিৰসং অঙ্কে নিসিন্নো পুত্তো অত্থস্স দ্বারং নাম পঞ্হং পুচ্ছি। সো ‘‘বুদ্ধৰিসযো এস পঞ্হো, ন তং অঞ্ঞো কথেতুং সক্খিস্সতী’’তি পুত্তং গহেত্বা জেতৰনং গন্ত্বা সত্থারং ৰন্দিত্বা ‘‘ভন্তে, অযং মে দারকো ঊরুম্হি নিসিন্নো অত্থস্স দ্বারং নাম পঞ্হং পুচ্ছি, অহং তং অজানন্তো ইধাগতো, কথেথ, ভন্তে, ইমং পঞ্হ’’ন্তি। সত্থা ‘‘ন খো, উপাসক, অযং দারকো ইদানেৰ অত্থগৰেসকো, পুব্বেপি অত্থগৰেসকোৰ হুত্বা ইমং পঞ্হং পণ্ডিতে পুচ্ছি, পোরাণকপণ্ডিতাপিস্স কথেসুং, ভৰসঙ্খেপগতত্তা পন ন সল্লক্খেসী’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সেট্ঠিকুলে নিব্বত্তিত্বা ৰযপ্পত্তো পিতু অচ্চযেন সেট্ঠিট্ঠানং লভি। অথস্স পুত্তো দহরো কুমারো ঊরুম্হি নিসীদিত্বা ‘‘তাত, ময্হং একপদং অনেকত্থনিস্সিতং একং কারণং কথেথা’’তি পুচ্ছন্তো পঠমং গাথমাহ –</p>
<p class="hangnum"><a name="para175"></a><span class="paranum">১৭৫</span>.</p>
<p class="gatha1"> ‘‘ইঙ্ঘ <a name="M2.0217"></a> একপদং তাত, অনেকত্থপদস্সিতং।</p>
<p class="gathalast">কিঞ্চি সঙ্গাহিকং ব্রূসি, যেনত্থে সাধযেমসে’’তি॥</p>
<p class="bodytext">তত্থ <span class="bld">ইঙ্ঘা</span>তি যাচনত্থে চোদনত্থে ৰা নিপাতো। <span class="bld">একপদ</span>ন্তি একং কারণপদং, একং কারণূপসঞ্হিতং ৰা ব্যঞ্জনপদং। <span class="bld">অনেকত্থপদস্সিত</span>ন্তি অনেকানি অত্থপদানি কারণপদানি নিস্সিতং। <span class="bld">কিঞ্চি সঙ্গাহিকং ব্রূসী</span>তি কিঞ্চি একপদং বহূনং পদানং সঙ্গাহিকং ব্রূহি, অযমেৰ ৰা পাঠো। <span class="bld">যেনত্থে সাধযেমসে</span>তি যেন একেন পদেন অনেকত্থনিস্সিতেন মযং অত্তনো ৰুড্ঢিং সাধেয্যাম, তং মে কথেহীতি পুচ্ছি।</p>
<p class="bodytext">অথস্স পিতা কথেন্তো দুতিযং গাথমাহ –</p>
<p class="hangnum"><a name="para176"></a><span class="paranum">১৭৬</span>.</p>
<p class="gatha1"> ‘‘দক্খেয্যেকপদং <a name="V2.0199"></a> তাত, অনেকত্থপদস্সিতং।</p>
<p class="gatha2">তঞ্চ সীলেন সঞ্ঞুত্তং, খন্তিযা উপপাদিতং।</p>
<p class="gathalast">অলং মিত্তে সুখাপেতুং, অমিত্তানং দুখায চা’’তি॥</p>
<p class="bodytext">তত্থ <a name="P2.0237"></a> <span class="bld">দক্খেয্যেকপদ</span>ন্তি দক্খেয্যং একপদং। দক্খেয্যং নাম লাভুপ্পাদকস্স ছেকস্স কুসলস্স ঞাণসম্পযুত্তং ৰীরিযং। <span class="bld">অনেকত্থপদস্সিত</span>ন্তি এৰং ৰুত্তপ্পকারং ৰীরিযং অনেকেহি অত্থপদেহি নিস্সিতং। কতরেহীতি? সীলাদীহি। তেনেৰ <span class="bld">‘‘তঞ্চ সীলেন সঞ্ঞুত্ত’’</span>ন্তিআদিমাহ। তস্সত্থো – তঞ্চ পনেতং ৰীরিযং আচারসীলসম্পযুত্তং অধিৰাসনখন্তিযা উপেতং মিত্তে সুখাপেতুং অমিত্তানঞ্চ দুক্খায অলং সমত্থং। কো হি নাম লাভুপ্পাদকঞাণসম্পযুত্তকুসলৰীরিযসমন্নাগতো আচারখন্তিসম্পন্নো মিত্তে সুখাপেতুং, অমিত্তে ৰা দুক্খাপেতুং ন সক্কোতীতি।</p>
<p class="bodytext">এৰং বোধিসত্তো পুত্তস্স পঞ্হং কথেসি। সোপি পিতু কথিতনযেনেৰ অত্তনো অত্থং সাধেত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে পিতাপুত্তা সোতাপত্তিফলে পতিট্ঠিতা। ‘‘তদা পুত্তো অযমেৰ পুত্তো অহোসি, বারাণসিসেট্ঠি পন অহমেৰ অহোসি’’ন্তি।</p>
<p class="centered">একপদজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২৩৯] ৯. হরিতমণ্ডূকজাতকৰণ্ণনা</p>
<p class="bodytext"><span class="bld">আসীৰিসম্পি</span> <a name="M2.0218"></a> <span class="bld">মং সন্ত</span>ন্তি ইদং সত্থা ৰেল়ুৰনে ৰিহরন্তো অজাতসত্তুং আরব্ভ কথেসি। কোসলরাজস্স হি পিতা মহাকোসলো বিম্বিসাররঞ্ঞো ধীতরং দদমানো ধীতু ন্হানমূলং কাসিগামকং নাম অদাসি। সা অজাতসত্তুনা পিতুঘাতককম্মে কতে রঞ্ঞো সিনেহেন নচিরস্সেৰ কালমকাসি। অজাতসত্তু মাতরি কালকতাযপি তং গামং ভুঞ্জতেৰ। কোসলরাজা ‘‘পিতুঘাতকস্স চোরস্স মম কুলসন্তকং গামং ন দস্সামী’’তি তেন সদ্ধিং যুজ্ঝতি। কদাচি মাতুলস্স জযো হোতি, কদাচি ভাগিনেয্যস্স। যদা পন <a name="V2.0200"></a> অজাতসত্তু জিনাতি, তদা সোমনস্সপ্পত্তো রথে ধজং উস্সাপেত্বা মহন্তেন যসেন নগরং পৰিসতি। যদা পন পরাজযতি, তদা দোমনস্সপ্পত্তো কঞ্চি অজানাপেত্বাৰ পৰিসতি। অথেকদিৰসং ধম্মসভাযং ভিক্খূ কথং সমুট্ঠাপেসুং ‘‘আৰুসো, অজাতসত্তু মাতুলং জিনিত্বা তুস্সতি, পরাজিতো দোমনস্সপ্পত্তো হোতী’’তি। সত্থা আগন্ত্বা ‘‘কায নুত্থ, ভিক্খৰে, এতরহি <a name="P2.0238"></a> কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপেস জিনিত্বা তুস্সতি, পরাজিতো দোমনস্সপ্পত্তো হোতী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো নীলমণ্ডূকযোনিযং নিব্বত্তি। তদা মনুস্সা নদীকন্দরাদীসু তত্থ তত্থ মচ্ছে গহণত্থায কুমীনানি ওড্ডেসুং। একস্মিং কুমীনে বহূ মচ্ছা পৰিসিংসু। অথেকো উদকাসীৰিসো মচ্ছে খাদন্তো তং কুমীনং পাৰিসি, বহূ মচ্ছা একতো হুত্বা তং খাদন্তা একলোহিতং অকংসু। সো পটিসরণং অপস্সন্তো মরণভযতজ্জিতো কুমীনমুখেন নিক্খমিত্বা ৰেদনাপ্পত্তো উদকপরিযন্তে নিপজ্জি। নীলমণ্ডূকোপি তস্মিং খণে উপ্পতিত্বা কুমীনসূলমত্থকে নিপন্নো হোতি। আসীৰিসো ৰিনিচ্ছযট্ঠানং অলভন্তো তত্থ নিপন্নং তং দিস্বা ‘‘সম্ম নীলমণ্ডূক, ইমেসং মচ্ছানং কিরিযা রুচ্চতি তুয্হ’’ন্তি পুচ্ছন্তো পঠমং গাথমাহ –</p>
<p class="hangnum"><a name="para177"></a><span class="paranum">১৭৭</span>.</p>
<p class="gatha1"> ‘‘আসীৰিসম্পি মং সন্তং, পৰিট্ঠং কুমিনামুখং।</p>
<p class="gathalast">রুচ্চতে হরিতামাতা, যং মং খাদন্তি মচ্ছকা’’তি॥</p>
<p class="bodytext">তত্থ <a name="M2.0219"></a> <span class="bld">আসীৰিসম্পি মং সন্ত</span>ন্তি মং আগতৰিসং সমানং। <span class="bld">রুচ্চতে হরিতামাতা, যং মং খাদন্তি মচ্ছকা</span>তি এতং তৰ রুচ্চতি হরিতমণ্ডূকপুত্তাতি ৰদতি।</p>
<p class="bodytext">অথ নং হরিতমণ্ডূকো ‘‘আম, সম্ম, রুচ্চতী’’তি। ‘‘কিংকারণা’’তি? ‘‘সচে ত্বম্পি তৰ পদেসং আগতে মচ্ছে খাদসি, মচ্ছাপি অত্তনো <a name="P2.0239"></a> পদেসং আগতং তং খাদন্তি, অত্তনো ৰিসযে পদেসে গোচরভূমিযং অবলৰা নাম নত্থী’’তি ৰত্বা দুতিযং গাথমাহ –</p>
<p class="hangnum"><a name="para178"></a><span class="paranum">১৭৮</span>.</p>
<p class="gatha1"> ‘‘ৰিলুম্পতেৰ পুরিসো, যাৰস্স উপকপ্পতি।</p>
<p class="gathalast">যদা চঞ্ঞে ৰিলুম্পন্তি, সো ৰিলুত্তো ৰিলুম্পতী’’তি॥</p>
<p class="bodytext">তত্থ <span class="bld">ৰিলুম্পতেৰ পুরিসো, যাৰস্স উপকপ্পতী</span>তি যাৰ অস্স পুরিসস্স ইস্সরিযং উপকপ্পতি ইজ্ঝতি পৰত্ততি, তাৰ সো অঞ্ঞং ৰিলুম্পতিযেৰ। ‘‘যাৰ সো উপকপ্পতী’’তিপি পাঠো <a name="V2.0201"></a>, যত্তকং কালং সো পুরিসো সক্কোতি ৰিলুম্পিতুন্তি অত্থো। <span class="bld">যদা চঞ্ঞে ৰিলুম্পন্তী</span>তি যদা চ অঞ্ঞে ইস্সরা হুত্বা ৰিলুম্পন্তি। <span class="bld">সো ৰিলুত্তো ৰিলুম্পতী</span>তি অথ সো ৰিলুম্পকো অঞ্ঞেহি ৰিলুম্পতি। ‘‘ৰিলুম্পতে’’তিপি পাঠো, অযমেৰত্থো। ‘‘ৰিলুম্পন’’ন্তিপি পঠন্তি, তস্সত্থো ন সমেতি। এৰং ‘‘ৰিলুম্পকো পুন ৰিলুম্পং পাপুণাতী’’তি বোধিসত্তেন অড্ডে ৰিনিচ্ছিতে উদকাসীৰিসস্স দুব্বলভাৰং ঞত্বা ‘‘পচ্চামিত্তং গণ্হিস্সামা’’তি মচ্ছগণা কুমীনমুখা নিক্খমিত্বা তত্থেৰ নং জীৰিতক্খযং পাপেত্বা পক্কমুং।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা উদকাসীৰিসো অজাতসত্তু অহোসি, নীলমণ্ডূকো পন অহমেৰ অহোসি’’ন্তি।</p>
<p class="centered">হরিতমণ্ডূকজাতকৰণ্ণনা নৰমা।</p>
<p class="hangnum">  </p>
<p class="subhead"> ২৪০] ১০. মহাপিঙ্গলজাতকৰণ্ণনা</p>
<p class="bodytext"><span class="bld">সব্বো জনো</span>তি ইদং সত্থা জেতৰনে ৰিহরন্তো দেৰদত্তং আরব্ভ কথেসি। দেৰদত্তে সত্থরি আঘাতং বন্ধিত্বা নৰমাসচ্চযেন জেতৰনদ্বারকোট্ঠকে পথৰিযং নিমুগ্গে জেতৰনৰাসিনো চ সকলরট্ঠৰাসিনো চ ‘‘বুদ্ধপটিকণ্টকো দেৰদত্তো পথৰিযা গিলিতো, নিহতপচ্চামিত্তো দানি <a name="M2.0220"></a> সম্মাসম্বুদ্ধো জাতো’’তি তুট্ঠহট্ঠা <a name="P2.0240"></a> অহেসুং। তেসং কথং সুত্বা পরম্পরঘোসেন সকলজম্বুদীপৰাসিনো যক্খভূতদেৰগণা চ তুট্ঠহট্ঠা এৰ অহেসুং। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, দেৰদত্তে পথৰিযং নিমুগ্গে ‘বুদ্ধপটিকণ্টকো দেৰদত্তো পথৰিযা গিলিতো’তি মহাজনো অত্তমনো জাতো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ দেৰদত্তে মতে মহাজনো তুস্সতি চেৰ হসতি চ, পুব্বেপি তুস্সি চেৰ হসি চা’’তি ৰত্বা অতীতং আহরি।</p>
<p class="bodytext">অতীতে বারাণসিযং মহাপিঙ্গলো নাম রাজা অধম্মেন ৰিসমেন রজ্জং কারেসি, ছন্দাদিৰসেন পাপকম্মানি করোন্তো দণ্ডবলিজঙ্ঘকহাপণাদিগ্গহণেন উচ্ছুযন্তে উচ্ছুং ৰিয মহাজনং পীল়েসি কক্খল়ো ফরুসো সাহসিকো, পরেসু অনুদ্দযামত্তম্পি নামস্স নত্থি, গেহে ইত্থীনম্পি পুত্তধীতানম্পি অমচ্চব্রাহ্মণগহপতিকাদীনম্পি অপ্পিযো অমনাপো, অক্খিম্হি পতিতরজং ৰিয, ভত্তপিণ্ডে সক্খরা ৰিয, পণ্হিং ৰিজ্ঝিত্বা পৰিট্ঠকণ্টকো ৰিয চ অহোসি <a name="V2.0202"></a>। তদা বোধিসত্তো মহাপিঙ্গলস্স পুত্তো হুত্বা নিব্বত্তি। মহাপিঙ্গলো দীঘরত্তং রজ্জং কারেত্বা কালমকাসি। তস্মিং কালকতে সকলবারাণসিৰাসিনো হট্ঠতুট্ঠা মহাহসিতং হসিত্বা দারূনং সকটসহস্সেন মহাপিঙ্গলং ঝাপেত্বা অনেকেহি ঘটসহস্সেহি আল়াহনং নিব্বাপেত্বা বোধিসত্তং রজ্জে অভিসিঞ্চিত্বা ‘‘ধম্মিকো নো রাজা লদ্ধো’’তি হট্ঠতুট্ঠা নগরে উস্সৰভেরিং চরাপেত্বা সমুস্সিতধজপটাকং নগরং অলঙ্করিত্বা দ্বারে দ্বারে মণ্ডপং কারেত্বা ৰিপ্পকিণ্ণলাজকুসুমমণ্ডিততলেসু অলঙ্কতমণ্ডপেসু নিসীদিত্বা খাদিংসু চেৰ পিৰিংসু চ।</p>
<p class="bodytext">বোধিসত্তোপি অলঙ্কতে মহাতলে সমুস্সিতসেতচ্ছত্তস্স পল্লঙ্কৰরস্স <a name="P2.0241"></a> মজ্ঝে মহাযসং অনুভৰন্তো নিসীদি। অমচ্চা চ ব্রাহ্মণগহপতিরট্ঠিকদোৰারিকাদযো চ রাজানং পরিৰারেত্বা অট্ঠংসু। অথেকো দোৰারিকো নাতিদূরে ঠত্বা অস্সসন্তো পস্সসন্তো পরোদি। বোধিসত্তো তং দিস্বা ‘‘সম্ম দোৰারিক, মম পিতরি কালকতে সব্বে তুট্ঠপহট্ঠা উস্সৰং কীল়ন্তা ৰিচরন্তি, ত্বং পন রোদমানো ঠিতো <a name="M2.0221"></a>, কিং নু খো মম পিতা তৰেৰ পিযো অহোসি মনাপো’’তি পুচ্ছন্তো পঠমং গাথমাহ –</p>
<p class="hangnum"><a name="para179"></a><span class="paranum">১৭৯</span>.</p>
<p class="gatha1"> ‘‘সব্বো জনো হিংসিতো পিঙ্গলেন, তস্মিং মতে পচ্চযা ৰেদযন্তি।</p>
<p class="gathalast">পিযো নু তে আসি অকণ্হনেত্তো, কস্মা নু ত্বং রোদসি দ্বারপালা’’তি॥</p>
<p class="bodytext">তত্থ <span class="bld">হিংসিতো</span>তি নানপ্পকারেহি দণ্ডবলিআদীহি পীল়িতো। <span class="bld">পিঙ্গলেনা</span>তি পিঙ্গলক্খেন। তস্স কির দ্বেপি অক্খীনি নিব্বিদ্ধপিঙ্গলানি বিল়ারক্খিৰণ্ণানি অহেসুং, তেনেৰস্স ‘‘পিঙ্গলো’’তি নামং অকংসু। <span class="bld">পচ্চযা ৰেদযন্তী</span>তি পীতিযো পৰেদযন্তি। <span class="bld">অকণ্হনেত্তো</span>তি পিঙ্গলনেত্তো। <span class="bld">কস্মা নু ত্ব</span>ন্তি কেন নু কারণেন ত্বং রোদসি। অট্ঠকথাযং পন ‘‘কস্মা তুৰ’’ন্তি পাঠো।</p>
<p class="bodytext">সো তস্স ৰচনং সুত্বা ‘‘নাহং, মহারাজ, ‘মহাপিঙ্গলো মতো’তি সোকেন রোদামি, সীসস্স মে সুখং জাতং। পিঙ্গলরাজা হি পাসাদা ওতরন্তো চ আরোহন্তো চ কম্মারমুট্ঠিকায পহরন্তো ৰিয ময্হং সীসে অট্ঠট্ঠ খটকে দেতি, সো পরলোকং গন্ত্বাপি মম সীসে দদমানো ৰিয নিরযপালানম্পি যমস্সপি সীলে খটকে দস্সতি, অথ নং তে ‘অতিৰিয অযং অম্হে বাধতী’তি পুন ইধেৰ আনেত্বা ৰিস্সজ্জেয্যুং, অথ মে সো পুনপি সীসে খটকে দদেয্যাতি ভযেনাহং রোদামী’’তি ইমমত্থং পকাসেন্তো দুতিযং গাথমাহ –</p>
<p class="hangnum"><a name="para180"></a><span class="paranum">১৮০</span>.</p>
<p class="gatha1"> ‘‘ন <a name="V2.0203"></a> <a name="P2.0242"></a> মে পিযো আসি অকণ্হনেত্তো, ভাযামি পচ্চাগমনায তস্স।</p>
<p class="gathalast">ইতো গতো হিংসেয্য মচ্চুরাজং, সো হিংসিতো আনেয্য পুন ইধা’’তি॥</p>
<p class="bodytext">অথ নং বোধিসত্তো ‘‘সো রাজা দারূনং ৰাহসহস্সেন দড্ঢো উদকঘটসতেহি সিত্তো, সাপিস্স আল়াহনভূমি সমন্ততো খতা, পকতিযাপি চ পরলোকং গতা নাম অঞ্ঞত্থ গতিৰসা পুন তেনেৰ সরীরেন নাগচ্ছন্তি, মা ত্বং ভাযী’’তি তং সমস্সাসেন্তো ইমং গাথমাহ –</p>
<p class="hangnum"><a name="para181"></a><span class="paranum">১৮১</span>.</p>
<p class="gatha1"> ‘‘দড্ঢো <a name="M2.0222"></a> ৰাহসহস্সেহি, সিত্তো ঘটসতেহি সো।</p>
<p class="gathalast">পরিক্খতা চ সা ভূমি, মা ভাযি নাগমিস্সতী’’তি॥</p>
<p class="bodytext">ততো পট্ঠায দোৰারিকো অস্সাসং পটিলভি। বোধিসত্তো ধম্মেন রজ্জং কারেত্বা দানাদীনি পুঞ্ঞানি কত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা মহাপিঙ্গলো দেৰদত্তো অহোসি, পুত্তো পন অহমেৰ অহোসি’’ন্তি।</p>
<p class="centered">মহাপিঙ্গলজাতকৰণ্ণনা দসমা।</p>
<p class="centered">উপাহনৰগ্গো নৰমো।</p>
<p class="bodytext">তস্সুদ্দানং –</p>
<p class="gatha1">উপাহনং ৰীণাথূণং, ৰিকণ্ণকং অসিতাভু।</p>
<p class="gatha2">ৰচ্ছনখং বকঞ্চেৰ, সাকেতঞ্চ একপদং।</p>
<p class="gathalast">হরিতমাতু পিঙ্গলং॥</p>
<p class="title">১০. সিঙ্গালৰগ্গো</p>
<p class="hangnum">  </p>
<p class="subhead"> ২৪১] ১. সব্বদাঠজাতকৰণ্ণনা</p>
<p class="bodytext"><span class="bld">সিঙ্গালো</span> <a name="V2.0204"></a> <span class="bld">মানত্থদ্ধো</span>তি ইদং সত্থা ৰেল়ুৰনে ৰিহরন্তো দেৰদত্তং আরব্ভ কথেসি। দেৰদত্তো অজাতসত্তুং পসাদেত্বা উপ্পাদিতং লাভসক্কারং চিরট্ঠিতিকং কাতুং নাসক্খি, নাল়াগিরিপযোজনে পাটিহারিযস্স দিট্ঠকালতো পট্ঠায তস্স সো লাভসক্কারো <a name="P2.0243"></a> অন্তরধাযি। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, দেৰদত্তো লাভসক্কারং উপ্পাদেত্বা চিরট্ঠিতিকং কাতুং নাসক্খী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, দেৰদত্তো ইদানেৰ অত্তনো উপ্পন্নং লাভসক্কারং অন্তরধাপেতি, পুব্বেপি অন্তরধাপেসিযেৰা’’তি ৰত্বা অতীতং আহরি।</p>
<p class="bodytext">অতীতে <a name="M2.0223"></a> বারাণসিযং ব্রহ্মদত্তে রজ্জং কারেন্তে বোধিসত্তো তস্স পুরোহিতো অহোসি তিণ্ণং ৰেদানং অট্ঠারসন্নঞ্চ সিপ্পানং পারং গতো। সো পথৰীজযমন্তং নাম জানাতি। পথৰীজযমন্তোতি আৰট্টনমন্তো ৰুচ্চতি। অথেকদিৰসং বোধিসত্তো ‘‘তং মন্তং সজ্ঝাযিস্সামী’’তি একস্মিং অঙ্গণট্ঠানে পিট্ঠিপাসাণে নিসীদিত্বা সজ্ঝাযমকাসি। তং কির মন্তং অঞ্ঞৰিহিতং ধিতিৰিরহিতং সাৰেতুং ন সক্কা, তস্মা নং সো তথারূপে ঠানে সজ্ঝাযতি। অথস্স সজ্ঝাযনকালে একো সিঙ্গালো একস্মিং বিলে নিপন্নো তং মন্তং সুত্বাৰ পগুণমকাসি। সো কির অনন্তরাতীতে অত্তভাৰে পগুণপথৰীজযমন্তো একো ব্রাহ্মণো অহোসি। বোধিসত্তো সজ্ঝাযং কত্বা উট্ঠায ‘‘পগুণো ৰত মে অযং মন্তো’’তি আহ। সিঙ্গালো বিলা নিক্খমিত্বা ‘‘অম্ভো ব্রাহ্মণ, অযং মন্তো তযাপি মমেৰ পগুণতরো’’তি ৰত্বা পলাযি। বোধিসত্তো ‘‘অযং সিঙ্গালো মহন্তং অকুসলং করিস্সতী’’তি ‘‘গণ্হথ গণ্হথা’’তি থোকং অনুবন্ধি। সিঙ্গালো পলাযিত্বা অরঞ্ঞং পাৰিসি।</p>
<p class="bodytext">সো গন্ত্বা একং সিঙ্গালিং থোকং সরীরে ডংসি, ‘‘কিং, সামী’’তি চ ৰুত্তে ‘‘ময্হং জানাসি ন জানাসী’’তি আহ। সা ‘‘আম, জানামী’’তি সম্পটিচ্ছি। সো পথৰীজযমন্তং পরিৰত্তেত্বা <a name="V2.0205"></a> অনেকানি সিঙ্গালসতানি আণাপেত্বা সব্বেপি হত্থিঅস্সসীহব্যগ্ঘসূকরমিগাদযো চতুপ্পদে অত্তনো সন্তিকে <a name="P2.0244"></a> অকাসি। কত্বা চ পন সব্বদাঠো নাম রাজা হুত্বা একং সিঙ্গালিং অগ্গমহেসিং অকাসি। দ্বিন্নং হত্থীনং পিট্ঠে সীহো তিট্ঠতি, সীহপিট্ঠে সব্বদাঠো সিঙ্গালো রাজা সিঙ্গালিযা অগ্গমহেসিযা সদ্ধিং নিসীদতি, মহন্তো যসো অহোসি। সো যসমহন্তেন পমজ্জিত্বা মানং উপ্পাদেত্বা ‘‘বারাণসিরজ্জং গণ্হিস্সামী’’তি সব্বচতুপ্পদপরিৰুতো বারাণসিযা অৰিদূরট্ঠানং সম্পাপুণি, পরিসা দ্বাদসযোজনা অহোসি। সো অৰিদূরে ঠিতোযেৰ ‘‘রজ্জং ৰা দেতু, যুদ্ধং ৰা’’তি রঞ্ঞো সাসনং পেসেসি। বারাণসিৰাসিনো ভীততসিতা নগরদ্বারানি পিদহিত্বা অট্ঠংসু।</p>
<p class="bodytext">বোধিসত্তো রাজানং উপসঙ্কমিত্বা ‘‘মা ভাযি, মহারাজ, সব্বদাঠসিঙ্গালেন সদ্ধিং যুদ্ধং মম ভারো, ঠপেত্বা মং অঞ্ঞো তেন সদ্ধিং যুজ্ঝিতুং <a name="M2.0224"></a> সমত্থো নাম নত্থী’’তি রাজানঞ্চ নাগরে চ সমস্সাসেত্বা ‘‘কিন্তি কত্বা নু খো সব্বদাঠো রজ্জং গহেস্সতি, পুচ্ছিস্সামি তাৰ ন’’ন্তি দ্বারট্টালকং অভিরুহিত্বা ‘‘সম্ম সব্বদাঠ, কিন্তি কত্বা ইমং রজ্জং গণ্হিস্সসী’’তি পুচ্ছি। ‘‘সীহনাদং নদাপেত্বা মহাজনং সদ্দেন সন্তাসেত্বা গণ্হিস্সামী’’তি। বোধিসত্তো ‘‘অত্থেত’’ন্তি ঞত্বা অট্টালকা ওরুয্হ ‘‘সকলদ্বাদসযোজনিকবারাণসিনগরৰাসিনো কণ্ণচ্ছিদ্দানি মাসপিট্ঠেন লঞ্জন্তূ’’তি ভেরিং চরাপেসি। মহাজনো ভেরিযা আণং সুত্বা অন্তমসো বিল়ালে উপাদায সব্বচতুপ্পদানঞ্চেৰ অত্তনো চ কণ্ণচ্ছিদ্দানি যথা পরস্স সদ্দং সোতুং ন সক্কা, এৰং মাসপিট্ঠেন লঞ্জি।</p>
<p class="bodytext">অথ বোধিসত্তো পুন অট্টালকং অভিরুহিত্বা ‘‘সব্বদাঠা’’তি আহ। ‘‘কিং, ব্রাহ্মণা’’তি? ‘‘ইমং রজ্জং কিন্তি কত্বা গণ্হিস্সসী’’তি? ‘‘সীহনাদং নদাপেত্বা মনুস্সে তাসেত্বা জীৰিতক্খযং পাপেত্বা গণ্হিস্সামী’’তি। ‘‘সীহনাদং নদাপেতুং ন সক্খিস্সসি। জাতিসম্পন্না হি সুরত্তহত্থপাদা কেসরসীহরাজানো তাদিসস্স জরসিঙ্গালস্স আণং ন করিস্সন্তী’’তি। সিঙ্গালো মানত্থদ্ধো হুত্বা <a name="P2.0245"></a> ‘‘অঞ্ঞে তাৰ সীহা তিট্ঠন্তু, যস্সাহং পিট্ঠে নিসিন্নো, তঞ্ঞেৰ নদাপেস্সামী’’তি আহ। ‘‘তেন হি নদাপেহি, যদি সক্কোসী’’তি। সো যস্মিং সীহে নিসিন্নো, তস্স ‘‘নদাহী’’তি পাদেন সঞ্ঞং অদাসি। সীহো হত্থিকুম্ভে মুখং উপ্পীল়েত্বা তিক্খত্তুং অপ্পটিৰত্তিযং সীহনাদং নদি। হত্থী সন্তাসপ্পত্তা হুত্বা সিঙ্গালং পাদমূলে পাতেত্বা পাদেনস্স সীসং অক্কমিত্বা চুণ্ণৰিচুণ্ণং অকংসু, সব্বদাঠো তত্থেৰ জীৰিতক্খযং পত্তো। তেপি হত্থী সীহনাদং সুত্বা মরণভযতজ্জিতা অঞ্ঞমঞ্ঞং ওৰিজ্ঝিত্বা তত্থেৰ জীৰিতক্খযং পাপুণিংসু, ঠপেত্বা সীহে সেসাপি মিগসূকরাদযো সসবিল়ারপরিযোসানা সব্বে <a name="V2.0206"></a> চতুপ্পাদা তত্থেৰ জীৰিতক্খযং পাপুণিংসু। সীহা পলাযিত্বা অরঞ্ঞং পৰিসিংসু, দ্বাদসযোজনিকো মংসরাসি অহোসি। বোধিসত্তো অট্টালকা ওতরিত্বা নগরদ্বারানি ৰিৰরাপেত্বা ‘‘সব্বে অত্তনো কণ্ণেসু মাসপিট্ঠং অপনেত্বা মংসত্থিকা মংসং আহরন্তূ’’তি নগরে ভেরিং চরাপেসি। মনুস্সা অল্লমংসং খাদিত্বা সেসং সুক্খাপেত্বা ৰল্লূরমকংসু। তস্মিং কির কালে ৰল্লূরকরণং উদপাদীতি ৰদন্তি।</p>
<p class="bodytext">সত্থা <a name="M2.0225"></a> ইমং ধম্মদেসনং আহরিত্বা ইমা অভিসম্বুদ্ধগাথা ৰত্বা জাতকং সমোধানেসি –</p>
<p class="hangnum"><a name="para182"></a><span class="paranum">১৮২</span>.</p>
<p class="gatha1"> ‘‘সিঙ্গালো মানত্থদ্ধো চ, পরিৰারেন অত্থিকো।</p>
<p class="gathalast">পাপুণি মহতিং ভূমিং, রাজাসি সব্বদাঠিনং॥</p>
<p class="hangnum"><a name="para183"></a><span class="paranum">১৮৩</span>.</p>
<p class="gatha1"> ‘‘এৰমেৰ মনুস্সেসু, যো হোতি পরিৰারৰা।</p>
<p class="gathalast">সো হি তত্থ মহা হোতি, সিঙ্গালো ৰিয দাঠিন’’ন্তি॥</p>
<p class="bodytext">তত্থ <span class="bld">মানত্থদ্ধো</span>তি পরিৰারং নিস্সায উপ্পন্নেন মানেন থদ্ধো। <span class="bld">পরিৰারেন অত্থিকো</span>তি উত্তরিম্পি পরিৰারেন অত্থিকো হুত্বা। <span class="bld">মহতিং ভূমি</span>ন্তি মহন্তং সম্পত্তিং। <span class="bld">রাজাসি সব্বদাঠিন</span>ন্তি সব্বেসং দাঠীনং <a name="P2.0246"></a> রাজা আসি। <span class="bld">সো হি তত্থ মহা হোতী</span>তি সো পরিৰারসম্পন্নো পুরিসো তেসু পরিৰারেসু মহা নাম হোতি। <span class="bld">সিঙ্গালো ৰিয দাঠিন</span>ন্তি যথা সিঙ্গালো দাঠীনং মহা অহোসি, এৰং মহা হোতি, অথ সো সিঙ্গালো ৰিয পমাদং আপজ্জিত্বা তং পরিৰারং নিস্সায ৰিনাসং পাপুণাতীতি।</p>
<p class="bodytext">‘‘তদা সিঙ্গালো দেৰদত্তো অহোসি, রাজা সারিপুত্তো, পুরোহিতো পন অহমেৰ অহোসি’’ন্তি।</p>
<p class="centered">সব্বদাঠজাতকৰণ্ণনা পঠমা।</p>
<p class="hangnum">  </p>
<p class="subhead"> ২৪২] ২. সুনখজাতকৰণ্ণনা</p>
<p class="bodytext"><span class="bld">বালো ৰতাযং সুনখো</span>তি ইদং সত্থা জেতৰনে ৰিহরন্তো অম্বণকোট্ঠকে আসনসালায ভত্তভুঞ্জনসুনখং আরব্ভ কথেসি। তং কির জাতকালতো পট্ঠায পানীযহারকা গহেত্বা তত্থ পোসেসুং। সো অপরভাগে তত্থ ভত্তং ভুঞ্জন্তো থূলসরীরো অহোসি। অথেকদিৰসং একো গামৰাসী <a name="V2.0207"></a> পুরিসো তং ঠানং পত্তো সুনখং দিস্বা পানীযহারকানং উত্তরিসাটকঞ্চ কহাপণঞ্চ দত্বা গদ্দূলেন বন্ধিত্বা তং আদায পক্কামি। সো গহেত্বা নীযমানো ন ৰস্সি, দিন্নং দিন্নং খাদন্তো পচ্ছতো পচ্ছতো অগমাসি। অথ সো পুরিসো ‘‘অযং ইদানি মং পিযাযতী’’তি গদ্দূলং মোচেসি, সো ৰিস্সট্ঠমত্তো একৰেগেন <a name="M2.0226"></a> আসনসালমেৰ গতো। ভিক্খূ তং দিস্বা তেন গতকারণং জানিত্বা সাযন্হসমযে ধম্মসভাযং কথং সমুট্ঠাপেসুং – ‘‘আৰুসো, আসনসালায সুনখো বন্ধনমোক্খকুসলো ৰিস্সট্ঠমত্তোৰ পুন আগতো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, সো সুনখো ইদানেৰ বন্ধনমোক্খকুসলো, পুব্বেপি কুসলোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে একস্মিং মহাভোগকুলে নিব্বত্তিত্বা ৰযপ্পত্তো ঘরাৰাসং অগ্গহেসি। তদা বারাণসিযং একস্স মনুস্সস্স সুনখো অহোসি, সো পিণ্ডিভত্তং লভন্তো থূলসরীরো <a name="P2.0247"></a> জাতো। অথেকো গামৰাসী বারাণসিং আগতো তং সুনখং দিস্বা তস্স মনুস্সস্স উত্তরিসাটকঞ্চ কহাপণঞ্চ দত্বা সুনখং গহেত্বা চম্মযোত্তেন বন্ধিত্বা যোত্তকোটিযং গহেত্বা গচ্ছন্তো অটৰিমুখে একং সালং পৰিসিত্বা সুনখং বন্ধিত্বা ফলকে নিপজ্জিত্বা নিদ্দং ওক্কমি। তস্মিং কালে বোধিসত্তো কেনচিদেৰ করণীযেন অটৰিং পটিপন্নো তং সুনখং যোত্তেন বন্ধিত্বা ঠপিতং দিস্বা পঠমং গাথমাহ –</p>
<p class="hangnum"><a name="para184"></a><span class="paranum">১৮৪</span>.</p>
<p class="gatha1"> ‘‘বালো ৰতাযং সুনখো, যো ৰরত্তং ন খাদতি।</p>
<p class="gathalast">বন্ধনা চ পমুঞ্চেয্য, অসিতো চ ঘরং ৰজে’’তি॥</p>
<p class="bodytext">তত্থ <span class="bld">পমুঞ্চেয্যা</span>তি পমোচেয্য, অযমেৰ ৰা পাঠো। <span class="bld">অসিতো চ ঘরং ৰজে</span>তি অসিতো সুহিতো হুত্বা অত্তনো ৰসনট্ঠানং গচ্ছেয্য।</p>
<p class="bodytext">তং সুত্বা সুনখো দুতিযং গাথমাহ –</p>
<p class="hangnum"><a name="para185"></a><span class="paranum">১৮৫</span>.</p>
<p class="gatha1"> ‘‘অট্ঠিতং মে মনস্মিং মে, অথো মে হদযে কতং।</p>
<p class="gathalast">কালঞ্চ পটিকঙ্খামি, যাৰ পস্সুপতূ জনো’’তি॥</p>
<p class="bodytext">তত্থ <span class="bld">অট্ঠিতং মে মনস্মিং মে</span>তি যং তুম্হে কথেথ, তং মযা অধিট্ঠিতমেৰ, মনস্মিংযেৰ মে এতং। <span class="bld">অথো মে হদযে কত</span>ন্তি অথ চ পন মে তুম্হাকং ৰচনং হদযে কতমেৰ। <span class="bld">কালঞ্চ পটিকঙ্খামী</span>তি <a name="V2.0208"></a> কালং পটিমানেমি। <span class="bld">যাৰ পস্সুপতূ জনো</span>তি যাৰাযং মহাজনো পসুপতু নিদ্দং ওক্কমতু, তাৰাহং কালং পটিমানেমি <a name="M2.0227"></a>। ইতরথা হি ‘‘অযং সুনখো পলাযতী’’তি রৰো উপ্পজ্জেয্য, তস্মা রত্তিভাগে সব্বেসং সুত্তকালে চম্মযোত্তং খাদিত্বা পলাযিস্সামীতি। সো এৰং ৰত্বা মহাজনে নিদ্দং ওক্কন্তে যোত্তং খাদিত্বা সুহিতো হুত্বা পলাযিত্বা অত্তনো সামিকানং ঘরমেৰ গতো।</p>
<p class="bodytext">সত্থা <a name="P2.0248"></a> ইমং ধম্মদেসনং আহরিত্বা জাতকং সমোধানেসি – ‘‘তদা সুনখোৰ এতরহি সুনখো, পণ্ডিতপুরিসো পন অহমেৰ অহোসি’’ন্তি।</p>
<p class="centered">সুনখজাতকৰণ্ণনা দুতিযা।</p>
<p class="hangnum">  </p>
<p class="subhead"> ২৪৩] ৩. গুত্তিলজাতকৰণ্ণনা</p>
<p class="bodytext"><span class="bld">সত্ততন্তিং সুমধুর</span>ন্তি ইদং সত্থা ৰেল়ুৰনে ৰিহরন্তো দেৰদত্তং আরব্ভ কথেসি। তস্মিঞ্হি কালে ভিক্খূ দেৰদত্তং আহংসু – ‘‘আৰুসো দেৰদত্ত, সম্মাসম্বুদ্ধো তুয্হং আচরিযো, ত্বং সম্মাসম্বুদ্ধং নিস্সায তীণি পিটকানি উগ্গণ্হি, চত্তারি ঝানানি উপ্পাদেসি, আচরিযস্স নাম পটিসত্তুনা ভৰিতুং ন যুত্ত’’ন্তি। দেৰদত্তো ‘‘কিং পন মে, আৰুসো, সমণো গোতমো আচরিযো, ননু মযা অত্তনো বলেনেৰ তীণি পিটকানি উগ্গহিতানি, চত্তারি ঝানানি উপ্পাদিতানী’’তি আচরিযং পচ্চক্খাসি। ভিক্খূ ধম্মসভাযং কথং সমুট্ঠাপেসুং ‘‘আৰুসো, দেৰদত্তো আচরিযং পচ্চক্খায সম্মাসম্বুদ্ধস্স পটিসত্তু হুত্বা মহাৰিনাসং পত্তো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, দেৰদত্তো ইদানেৰ আচরিযং পচ্চক্খায মম পটিসত্তু হুত্বা ৰিনাসং পাপুণাতি, পুব্বেপি পত্তোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো গন্ধব্বকুলে নিব্বত্তি, ‘‘গুত্তিলকুমারো’’তিস্স নামং অকংসু। সো ৰযপ্পত্তো গন্ধব্বসিপ্পে নিপ্ফত্তিং পত্বা গুত্তিলগন্ধব্বো নাম সকলজম্বুদীপে অগ্গগন্ধব্বো অহোসি। সো দারাভরণং অকত্বা অন্ধে মাতাপিতরো পোসেসি। তদা বারাণসিৰাসিনো ৰাণিজা ৰণিজ্জায উজ্জেনিনগরং গন্ত্বা <a name="M2.0228"></a> উস্সৰে ঘুট্ঠে ছন্দকং সংহরিত্বা বহুং মালাগন্ধৰিলেপনঞ্চ খজ্জভোজ্জাদীনি চ আদায কীল়নট্ঠানে সন্নিপতিত্বা ‘‘ৰেতনং দত্বা একং গন্ধব্বং আনেথা’’তি আহংসু। তেন চ সমযেন <a name="V2.0209"></a> উজ্জেনিযং মূসিলো নাম জেট্ঠগন্ধব্বো <a name="P2.0249"></a> হোতি, তে তং পক্কোসাপেত্বা অত্তনো গন্ধব্বং কারেসুং।</p>
<p class="bodytext">মূসিলো ৰীণং ৰাদন্তো ৰীণং উত্তমমুচ্ছনায মুচ্ছিত্বা ৰাদেসি। তেসং গুত্তিলগন্ধব্বস্স গন্ধব্বে জাতপরিচযানং তস্স গন্ধব্বং কিলঞ্জকণ্ডূৰনং ৰিয হুত্বা উপট্ঠাসি, একোপি পহট্ঠাকারং ন দস্সেসি। মূসিলো তেসু তুট্ঠাকারং অদস্সেন্তেসু ‘‘অতিখরং কত্বা ৰাদেমি মঞ্ঞে’’তি মজ্ঝিমমুচ্ছনায মুচ্ছিত্বা মজ্ঝিমসরেন ৰাদেসি, তে তত্থপি মজ্ঝত্তাৰ অহেসুং। অথ সো ‘‘ইমে ন কিঞ্চি জানন্তি মঞ্ঞে’’তি সযম্পি অজাননকো ৰিয হুত্বা তন্তিযো সিথিলে ৰাদেসি, তে তত্থপি ন কিঞ্চি আহংসু। অথ নে মূসিলো ‘‘অম্ভো ৰাণিজা, কিং নু খো মযি ৰীণং ৰাদেন্তে তুম্হে ন তুস্সথা’’তি। ‘‘কিং পন ত্বং ৰীণং ৰাদেসি, মযঞ্হি ‘অযং ৰীণং মুচ্ছেতী’তি সঞ্ঞং অকরিম্হা’’তি। ‘‘কিং পন তুম্হে মযা উত্তরিতরং আচরিযং জানাথ, উদাহু অত্তনো অজাননভাৰেন ন তুস্সথা’’তি। ৰাণিজা ‘‘বারাণসিযং গুত্তিলগন্ধব্বস্স ৰীণাসদ্দং সুতপুব্বানং তৰ ৰীণাসদ্দো ইত্থীনং দারকে তোসাপনসদ্দো ৰিয হোতী’’তি আহংসু। ‘‘তেন হি, হন্দ, তুম্হেহি দিন্নপরিব্বযং পটিগ্গণ্হথ, ন ময্হং এতেনত্থো, অপিচ খো পন বারাণসিং গচ্ছন্তা মং গণ্হিত্বা গচ্ছেয্যাথা’’তি। তে ‘‘সাধূ’’তি সম্পটিচ্ছিত্বা গমনকালে তং আদায বারাণসিং গন্ত্বা তস্স ‘‘এতং গুত্তিলস্স ৰসনট্ঠান’’ন্তি আচিক্খিত্বা সকসকনিৰেসনং অগমিংসু।</p>
<p class="bodytext">মূসিলো বোধিসত্তস্স গেহং পৰিসিত্বা লগ্গেত্বা ঠপিতং বোধিসত্তস্স জাতিৰীণং দিস্বা গহেত্বা ৰাদেসি, অথ বোধিসত্তস্স মাতাপিতরো অন্ধভাৰেন তং অপস্সন্তা <a name="P2.0250"></a> ‘‘মূসিকা মঞ্ঞে ৰীণং খাদন্তী’’তি সঞ্ঞায ‘‘সুসূ’’তি আহংসু। তস্মিং কালে মূসিলো ৰীণং ঠপেত্বা বোধিসত্তস্স মাতাপিতরো ৰন্দিত্বা ‘‘কুতো আগতোসী’’তি ৰুত্তে ‘‘আচরিযস্স সন্তিকে সিপ্পং উগ্গণ্হিতুং উজ্জেনিতো আগতোম্হী’’তি আহ। সো ‘‘সাধূ’’তি ৰুত্তে ‘‘কহং আচরিযো’’তি পুচ্ছিত্বা ‘‘ৰিপ্পৰুত্থো, তাত, অজ্জ আগমিস্সতী’’তি সুত্বা তত্থেৰ নিসীদিত্বা বোধিসত্তং আগতং দিস্বা <a name="M2.0229"></a> তেন কতপটিসন্থারো অত্তনো আগতকারণং আরোচেসি। বোধিসত্তো অঙ্গৰিজ্জাপাঠকো, সো তস্স অসপ্পুরিসভাৰং ঞত্বা ‘‘গচ্ছ তাত, নত্থি তৰ সিপ্প’’ন্তি পটিক্খিপি। সো বোধিসত্তস্স মাতাপিতূনং পাদে গহেত্বা উপকারং করোন্তো তে আরাধেত্বা ‘‘সিপ্পং মে দাপেথা’’তি যাচি। বোধিসত্তো মাতাপিতূহি পুনপ্পুনং ৰুচ্চমানো তে অতিক্কমিতুং অসক্কোন্তো সিপ্পং অদাসি। সো বোধিসত্তেনেৰ সদ্ধিং রাজনিৰেসনং গচ্ছতি। রাজা তং দিস্বা ‘‘কো এস, আচরিযা’’তি পুচ্ছি। ‘‘ময্হং অন্তেৰাসিকো, মহারাজা’’তি। সো অনুক্কমেন <a name="V2.0210"></a> রঞ্ঞো ৰিস্সাসিকো অহোসি। বোধিসত্তো আচরিযমুট্ঠিং অকত্বা অত্তনো জানননিযামেন সব্বং সিপ্পং সিক্খাপেত্বা ‘‘নিট্ঠিতং তে, তাত, সিপ্প’’ন্তি আহ।</p>
<p class="bodytext">সো চিন্তেসি – ‘‘ময্হং সিপ্পং পগুণং, ইদঞ্চ বারাণসিনগরং সকলজম্বুদীপে অগ্গনগরং, আচরিযোপি মহল্লকো, ইধেৰ মযা ৰসিতুং ৰট্টতী’’তি। সো আচরিযং আহ – ‘‘আচরিয অহং রাজানং উপট্ঠহিস্সামী’’তি। আচরিযো ‘‘সাধু, তাত, রঞ্ঞো আরোচেস্সামী’’তি গন্ত্বা ‘‘অম্হাকং অন্তেৰাসিকো দেৰং উপট্ঠাতুং ইচ্ছতি, দেয্যধম্মমস্স জানাথা’’তি রঞ্ঞো আরোচেত্বা রঞ্ঞা ‘‘তুম্হাকং দেয্যধম্মতো উপড্ঢং লভিস্সতী’’তি ৰুত্তে তং পৰত্তিং মূসিলস্স আরোচেসি। মূসিলো ‘‘অহং তুম্হেহি সমকঞ্ঞেৰ লভন্তো উপট্ঠহিস্সামি, ন অলভন্তো’’তি আহ <a name="P2.0251"></a>। ‘‘কিংকারণা’’তি? ‘‘ননু অহং তুম্হাকং জাননসিপ্পং সব্বং জানামী’’তি? ‘‘আম, জানাসী’’তি। ‘‘এৰং সন্তে কস্মা ময্হং উপড্ঢং দেতী’’তি? বোধিসত্তো রঞ্ঞো আরোচেসি। রাজা ‘‘যদি এৰং তুম্হেহি সমকং সিপ্পং দস্সেতুং সক্কোন্তো সমকং লভিস্সতী’’তি আহ। বোধিসত্তো রঞ্ঞো ৰচনং তস্স আরোচেত্বা তেন ‘‘সাধু দস্সেস্সামী’’তি ৰুত্তে রঞ্ঞো তং পৰত্তিং আরোচেত্বা ‘‘সাধু দস্সেতু, কতরদিৰসং সাকচ্ছা হোতূ’’তি ৰুত্তে ‘‘ইতো সত্তমে দিৰসে হোতু, মহারাজা’’তি আহ।</p>
<p class="bodytext">রাজা মূসিলং পক্কোসাপেত্বা ‘‘সচ্চং কির ত্বং আচরিযেন সদ্ধিং সাকচ্ছং করিস্সসী’’তি পুচ্ছিত্বা ‘‘সচ্চং, দেৰা’’তি ৰুত্তে ‘‘আচরিযেন সদ্ধিং ৰিগ্গহো নাম ন ৰট্টতি, মা করী’’তি ৰারিযমানোপি ‘‘অলং, মহারাজ, হোতুযেৰ মে আচরিযেন সদ্ধিং সত্তমে দিৰসে সাকচ্ছা, কতরস্স <a name="M2.0230"></a> জানিভাৰং জানিস্সামা’’তি আহ। রাজা ‘‘সাধূ’’তি সম্পটিচ্ছিত্বা ‘‘ইতো কির সত্তমে দিৰসে আচরিযগুত্তিলো চ অন্তেৰাসিকমূসিলো চ রাজদ্বারে অঞ্ঞমঞ্ঞং সাকচ্ছং কত্বা সিপ্পং দস্সেস্সন্তি, নাগরা সন্নিপতিত্বা সিপ্পং পস্সন্তূ’’তি ভেরিং চরাপেসি।</p>
<p class="bodytext">বোধিসত্তো চিন্তেসি – ‘‘অযং মূসিলো দহরো তরুণো, অহং মহল্লকো পরিহীনথামো, মহল্লকস্স কিরিযা নাম ন সম্পজ্জতি। অন্তেৰাসিকে নাম পরাজিতেপি ৰিসেসো নত্থি, অন্তেৰাসিকস্স পন জযে সতি পত্তব্বলজ্জতো অরঞ্ঞং পৰিসিত্বা মরণং ৰরতর’’ন্তি। সো অরঞ্ঞং পৰিসিত্বা মরণভযেন নিৰত্ততি, লজ্জাভযেন গচ্ছতি। এৰমস্স গমনাগমনং করোন্তস্সেৰ ছ দিৰসা অতিক্কন্তা, তিণানি মতানি, জঙ্ঘমগ্গো নিব্বত্তি। তস্মিং খণে সক্কস্স ভৰনং উণ্হাকারং দস্সেসি। সক্কো আৰজ্জমানো তং কারণং ঞত্বা ‘‘গুত্তিলগন্ধব্বো অন্তেৰাসিকস্স <a name="V2.0211"></a> ভযেন অরঞ্ঞে মহাদুক্খং অনুভোতি <a name="P2.0252"></a>, এতস্স মযা অৰস্সযেন ভৰিতুং ৰট্টতী’’তি ৰেগেন গন্ত্বা বোধিসত্তস্স পুরতো ঠত্বা ‘‘আচরিয, কস্মা অরঞ্ঞং পৰিট্ঠোসী’’তি পুচ্ছিত্বা ‘‘কোসি ত্ব’’ন্তি ৰুত্তে ‘‘সক্কোহমস্মী’’তি আহ। অথ নং বোধিসত্তো ‘‘অহং খো, দেৰরাজ, অন্তেৰাসিকতো পরাজযভযেন অরঞ্ঞং পৰিট্ঠো’’তি ৰত্বা পঠমং গাথমাহ –</p>
<p class="hangnum"><a name="para186"></a><span class="paranum">১৮৬</span>.</p>
<p class="gatha1"> ‘‘সত্ততন্তিং সুমধুরং, রামণেয্যং অৰাচযিং।</p>
<p class="gathalast">সো মং রঙ্গম্হি অব্হেতি, সরণং মে হোতি কোসিযা’’তি॥</p>
<p class="bodytext">তস্সত্থো – অহং, দেৰরাজ, মূসিলং নাম অন্তেৰাসিকং সত্ততন্তিং সুমধুরং রামণেয্যং ৰীণং অত্তনো জানননিযামেন সিক্খাপেসিং, সো মং ইদানি রঙ্গমণ্ডলে পক্কোসতি, তস্স মে ত্বং, কোসিযগোত্ত, সরণং হোহীতি।</p>
<p class="bodytext">সক্কো তস্স ৰচনং সুত্বা ‘‘মা ভাযি, অহং তে তাণঞ্চ লেণঞ্চা’’তি ৰত্বা দুতিযং গাথমাহ –</p>
<p class="hangnum"><a name="para187"></a><span class="paranum">১৮৭</span>.</p>
<p class="gatha1"> ‘‘অহং তং সরণং সম্ম, অহমাচরিযপূজকো।</p>
<p class="gathalast">ন তং জযিস্সতি সিস্সো, সিস্সমাচরিয জেস্সসী’’তি॥</p>
<p class="bodytext">তত্থ <a name="M2.0231"></a> <span class="bld">অহং তং সরণ</span>ন্তি অহং সরণং অৰস্সযো পতিট্ঠা হুত্বা তং তাযিস্সামি। <span class="bld">সম্মা</span>তি পিযৰচনমেতং। <span class="bld">সিস্সমাচরিয, জেস্সসী</span>তি, আচরিয, ত্বং ৰীণং ৰাদযমানো সিস্সং জিনিস্সসি। অপিচ ত্বং ৰীণং ৰাদেন্তো একং তন্তিং ছিন্দিত্বা ছ ৰাদেয্যাসি, ৰীণায তে পকতিসদ্দো ভৰিস্সতি। মূসিলোপি তন্তিং ছিন্দিস্সতি, অথস্স ৰীণায সদ্দো ন ভৰিস্সতি। তস্মিং খণে সো পরাজযং পাপুণিস্সতি। অথস্স পরাজযভাৰং ঞত্বা দুতিযম্পি ততিযম্পি চতুত্থম্পি পঞ্চমম্পি সত্তমম্পি তন্তিং ছিন্দিত্বা সুদ্ধদণ্ডকমেৰ ৰাদেয্যাসি, ছিন্নতন্তিকোটীহি সরো নিক্খমিত্বা সকলং দ্বাদসযোজনিকং বারাণসিনগরং <a name="P2.0253"></a> ছাদেত্বা ঠস্সতীতি।</p>
<p class="bodytext">এৰং ৰত্বা সক্কো বোধিসত্তস্স তিস্সো পাসকঘটিকা দত্বা এৰমাহ – ‘‘ৰীণাসদ্দেনেৰ পন সকলনগরে ছাদিতে ইতো একং পাসকঘটিকং আকাসে খিপেয্যাসি, অথ তে পুরতো ওতরিত্বা তীণি অচ্ছরাসতানি নচ্চিস্সন্তি। তাসং নচ্চনকালে চ দুতিযং খিপেয্যাসি, অথাপরানিপি তীণি সতানি ওতরিত্বা তৰ ৰীণাধুরে নচ্চিস্সন্তি। ততো ততিযং খিপেয্যাসি, অথাপরানি তীণি সতানি ওতরিত্বা রঙ্গমণ্ডলে নচ্চিস্সন্তি। অহম্পি তে সন্তিকং <a name="V2.0212"></a> আগমিস্সামি, গচ্ছ মা ভাযী’’তি বোধিসত্তং অস্সাসেসি। বোধিসত্তো পুব্বণ্হসমযে গেহং অগমাসি। নাগরা রাজদ্বারসমীপে মণ্ডপং কত্বা রঞ্ঞো আসনং পঞ্ঞপেসুং। রাজা পাসাদা ওতরিত্বা অলঙ্কতমণ্ডপে পল্লঙ্কমজ্ঝে নিসীদি, দ্বাদসসহস্সা অলঙ্কতিত্থিযো অমচ্চব্রাহ্মণগহপতিকাদযো চ রাজানং পরিৰারযিংসু, সব্বে নাগরা সন্নিপতিংসু, রাজঙ্গণে চক্কাতিচক্কে মঞ্চাতিমঞ্চে বন্ধিংসু।</p>
<p class="bodytext">বোধিসত্তোপি ন্হাতানুলিত্তো নানগ্গরসভোজনং ভুঞ্জিত্বা ৰীণং গাহাপেত্বা অত্তনো পঞ্ঞত্তাসনে নিসীদি। সক্কো অদিস্সমানকাযেন আগন্ত্বা আকাসে অট্ঠাসি, বোধিসত্তোযেৰ নং পস্সতি। মূসিলোপি আগন্ত্বা অত্তনো আসনে নিসীদি। মহাজনো পরিৰারেসি, আদিতোৰ দ্বেপি সমসমং ৰাদযিংসু। মহাজনো দ্বিন্নম্পি ৰাদিতেন তুট্ঠো উক্কুট্ঠিসহস্সানি পৰত্তেসি। সক্কো আকাসে ঠত্বা বোধিসত্তঞ্ঞেৰ সাৰেন্তো ‘‘একং তন্তিং ছিন্দা’’তি আহ। বোধিসত্তো তন্তিং ছিন্দি, সা ছিন্নাপি ছিন্নকোটিযা সরং মুঞ্চতেৰ, দেৰগন্ধব্বং ৰিয ৰত্ততি। মূসিলোপি তন্তিং ছিন্দি, ততো সদ্দো ন নিক্খমি। আচরিযো দুতিযম্পি ছিন্দি <a name="M2.0232"></a> …পে॰… সত্তমম্পি ছিন্দি। সুদ্ধদণ্ডকং ৰাদেন্তস্স সদ্দো নগরং ছাদেত্বা অট্ঠাসি। চেলুক্খেপসহস্সানি চেৰ উক্কুট্ঠিসহস্সানি <a name="P2.0254"></a> চ পৰত্তযিংসু। বোধিসত্তো একং পাসকং আকাসে খিপি, তীণি অচ্ছরাসতানি ওতরিত্বা নচ্চিংসু। এৰং দুতিযে চ ততিযে চ খিত্তে তীণি তীণি অচ্ছরাসতানি ওতরিত্বা ৰুত্তনযেনেৰ নচ্চিংসু।</p>
<p class="bodytext">তস্মিং খণে রাজা মহাজনস্স ইঙ্গিতসঞ্ঞং অদাসি, মহাজনো উট্ঠায ‘‘ত্বং আচরিযেন সদ্ধিং ৰিরুজ্ঝিত্বা ‘সমকারং করোমী’তি ৰাযমসি, অত্তনো পমাণং ন জানাসী’’তি মূসিলং তজ্জেত্বা গহিতগহিতেহেৰ পাসাণদণ্ডাদীহি সংচুণ্ণেত্বা জীৰিতক্খযং পাপেত্বা পাদে গহেত্বা সঙ্কারট্ঠানে ছড্ডেসি। রাজা তুট্ঠচিত্তো ঘনৰস্সং ৰস্সাপেন্তো ৰিয বোধিসত্তস্স বহুং ধনং অদাসি, তথা নাগরা। সক্কো বোধিসত্তেন সদ্ধিং পটিসন্থারং কত্বা ‘‘অহং তে, পণ্ডিত, সহস্সযুত্তং আজঞ্ঞরথং গাহাপেত্বা পচ্ছা মাতলিং পেসেস্সামি, ত্বং সহস্সযুত্তং ৰেজযন্তরথৰরং অভিরুয্হ দেৰলোকং আগচ্ছেয্যাসী’’তি ৰত্বা পক্কামি।</p>
<p class="bodytext">অথ নং গন্ত্বা পণ্ডুকম্বলসিলাযং নিসিন্নং ‘‘কহং গতাত্থ, মহারাজা’’তি দেৰধীতরো পুচ্ছিংসু। সক্কো তাসং তং কারণং ৰিত্থারেন কথেত্বা বোধিসত্তস্স সীলঞ্চ গুণঞ্চ ৰণ্ণেসি। দেৰধীতরো ‘‘মহারাজ, মযম্পি আচরিযং দট্ঠুকামা, ইধ নং আনেহী’’তি আহংসু। সক্কো মাতলিং আমন্তেত্বা ‘‘তাত, দেৰচ্ছরা গুত্তিলগন্ধব্বং দট্ঠুকামা, গচ্ছ নং ৰেজযন্তরথে নিসীদাপেত্বা <a name="V2.0213"></a> আনেহী’’তি। সো ‘‘সাধূ’’তি গন্ত্বা বোধিসত্তং আনেসি। সক্কো বোধিসত্তেন সদ্ধিং সম্মোদিত্বা ‘‘দেৰকঞ্ঞা কির তে, আচরিয, গন্ধব্বং সোতুকামা’’তি আহ। ‘‘মযং মহারাজ, গন্ধব্বা নাম সিপ্পং নিস্সায জীৰাম, মূলং লভন্তা ৰাদেয্যামা’’তি। ‘‘ৰাদেহি, অহং তে মূলং দস্সামী’’তি। ‘‘ন ময্হং অঞ্ঞেন মূলেনত্থো, ইমা পন দেৰধীতরো অত্তনো অত্তনো কল্যাণকম্মং কথেন্তু, এৰাহং ৰাদেস্সামী’’তি <a name="P2.0255"></a>। অথ নং দেৰধীতরো আহংসু – ‘‘অম্হেহি কতং কল্যাণকম্মং পচ্ছা তুম্হাকং কথেস্সাম, গন্ধব্বং করোহি আচরিযা’’তি। বোধিসত্তো সত্তাহং দেৰতানং গন্ধব্বং অকাসি, তং দিব্বগন্ধব্বং অভিভৰিত্বা পৰত্তি। সত্তমে দিৰসে আদিতো পট্ঠায দেৰধীতানং কল্যাণকম্মং পুচ্ছি। একং কস্সপসম্মাসম্বুদ্ধকালে একস্স ভিক্খুনো উত্তমৰত্থং <a name="M2.0233"></a> দত্বা সক্কস্স পরিচারিকা হুত্বা নিব্বত্তং অচ্ছরাসহস্সপরিৰারং উত্তমৰত্থদেৰকঞ্ঞং ‘‘ত্বং পুরিমভৰে কিং কম্মং কত্বা নিব্বত্তা’’তি পুচ্ছি। তস্স পুচ্ছনাকারো চ ৰিস্সজ্জনা চ ৰিমানৰত্থুম্হি আগতমেৰ। ৰুত্তঞ্হি তত্থ –</p>
<p class="gatha1">‘‘অভিক্কন্তেন ৰণ্ণেন, যা ত্বং তিট্ঠসি দেৰতে।</p>
<p class="gathalast">ওভাসেন্তী দিসা সব্বা, ওসধী ৰিয তারকা॥</p>
<p class="gatha1">‘‘কেন তেতাদিসো ৰণ্ণো, কেন তে ইধ মিজ্ঝতি।</p>
<p class="gathalast">উপ্পজ্জন্তি চ তে ভোগা, যে কেচি মনসো পিযা॥</p>
<p class="gatha1">‘‘পুচ্ছামি তং দেৰি মহানুভাৰে, মনুস্সভূতা কিমকাসি পুঞ্ঞং।</p>
<p class="gathalast">কেনাসি এৰং জলিতানুভাৰা, ৰণ্ণো চ তে সব্বদিসা পভাসতী’’তি॥</p>
<p class="gatha1">‘‘ৰত্থুত্তমদাযিকা নারী, পৰরা হোতি নরেসু নারীসু।</p>
<p class="gathalast">এৰং পিযরূপদাযিকা মনাপং, দিব্বং সা লভতে উপেচ্চ ঠানং॥</p>
<p class="gatha1">‘‘তস্সা মে পস্স ৰিমানং, অচ্ছরা কামৰণ্ণিনীহমস্মি।</p>
<p class="bodytext">অচ্ছরাসহস্সস্সাহং, পৰরা পস্স পুঞ্ঞানং ৰিপাকং॥</p>
<p class="gatha1">‘‘তেন মেতাদিসো ৰণ্ণো, তেন মে ইধ মিজ্ঝতি।</p>
<p class="gathalast">উপ্পজ্জন্তি চ মে ভোগা, যে কেচি মনসো পিযা॥</p>
<p class="gatha1">‘‘তেনম্হি <a name="V2.0214"></a> এৰং জলিতানুভাৰা।</p>
<p class="gathalast">ৰণ্ণো চ মে সব্বদিসা পভাসতী’’তি॥ (ৰি॰ ৰ॰ ৩২৯-৩৩১, ৩৩৩-৩৩৬)।</p>
<p class="bodytext">অপরা <a name="P2.0256"></a> পিণ্ডায চরমানস্স ভিক্খুনো পূজনত্থায পুপ্ফানি অদাসি, অপরা ‘‘চেতিযে গন্ধপঞ্চঙ্গুলিকং দেথা’’তি গন্ধে অদাসি, অপরা মধুরানি ফলাফলানি অদাসি, অপরা উচ্ছুরসং অদাসি, অপরা কস্সপদসবলস্স চেতিযে গন্ধপঞ্চঙ্গুলিকং অদাসি, অপরা মগ্গপটিপন্নানং ভিক্খূনং ভিক্খুনীনঞ্চ কুলগেহে ৰাসং উপগতানং সন্তিকে ধম্মং অস্সোসি, অপরা নাৰায উপকট্ঠায ৰেলায ভুত্তস্স ভিক্খুনো উদকে ঠত্বা উদকং অদাসি, অপরা অগারমজ্ঝে ৰসমানা অক্কোধনা হুত্বা সস্সুসসুরৰত্তং অকাসি, অপরা অত্তনো লদ্ধকোট্ঠাসতোপি সংৰিভাগং কত্বাৰ <a name="M2.0234"></a> পরিভুঞ্জি, সীলৰতী চ অহোসি, অপরা পরগেহে দাসী হুত্বা নিক্কোধনা নিম্মানা অত্তনো লদ্ধকোট্ঠাসতো সংৰিভাগং কত্বা দেৰরঞ্ঞো পরিচারিকা হুত্বা নিব্বত্তা (ৰি॰ ৰ॰ অট্ঠ॰ ৩২৮-৩৩৬)। এৰং সব্বাপি গুত্তিলৰিমানৰত্থুস্মিং আগতা ছত্তিংস দেৰধীতা যং যং কম্মং কত্বা তত্থ নিব্বত্তা, সব্বং বোধিসত্তো পুচ্ছি। তাপিস্স অত্তনো কতকম্মং গাথাহিযেৰ কথেসুং। তং সুত্বা বোধিসত্তো ‘‘লাভা ৰত মে, সুলদ্ধং ৰত মে, স্বাহং ইধাগন্ত্বা অপ্পমত্তকেনপি কম্মেন পটিলদ্ধদিব্বসম্পত্তিযো অস্সোসিং। ইতো দানি পট্ঠায মনুস্সলোকং গন্ত্বা দানাদীনি কুসলকম্মানেৰ করিস্সামী’’তি ৰত্বা ইমং উদানং উদানেসি –</p>
<p class="gatha1">‘‘স্বাগতং ৰত মে অজ্জ, সুপ্পভাতং সুহুট্ঠিতং।</p>
<p class="gathalast">যং অদ্দসামি দেৰতাযো, অচ্ছরাকামৰণ্ণিযো॥</p>
<p class="gatha1">‘‘ইমাসাহং <a name="P2.0257"></a> ধম্মং সুত্বা, কাহামি কুসলং বহুং।</p>
<p class="gatha1">দানেন সমচরিযায, সংযমেন দমেন চ।</p>
<p class="gathalast">স্বাহং তত্থ গমিস্সামি, যত্থ গন্ত্বা ন সোচরে’’তি॥ (ৰি॰ ৰ॰ ৬১৭-৬১৮)।</p>
<p class="bodytext">অথ নং সত্তাহচ্চযেন দেৰরাজা মাতলিসঙ্গাহকং আণাপেত্বা রথে নিসীদাপেত্বা বারাণসিমেৰ পেসেসি। সো বারাণসিং গন্ত্বা দেৰলোকে অত্তনা দিট্ঠকারণং মনুস্সানং আচিক্খি। ততো পট্ঠায মনুস্সা সউস্সাহা পুঞ্ঞানি কাতুং মঞ্ঞিংসু।</p>
<p class="bodytext">সত্থা <a name="V2.0215"></a> ইমং ধম্মদেসনং আহরিত্বা জাতকং সমোধানেসি – ‘‘তদা মূসিলো দেৰদত্তো অহোসি, সক্কো অনুরুদ্ধো, রাজা আনন্দো, গুত্তিলগন্ধব্বো পন অহমেৰ অহোসি’’ন্তি।</p>
<p class="centered">গুত্তিলজাতকৰণ্ণনা ততিযা।</p>
<p class="hangnum">  </p>
<p class="subhead"> ২৪৪] ৪. ৰিগতিচ্ছজাতকৰণ্ণনা</p>
<p class="bodytext"><span class="bld">যং</span> <a name="M2.0235"></a> <span class="bld">পস্সতি ন তং ইচ্ছতী</span>তি ইদং সত্থা জেতৰনে ৰিহরন্তো একং পলাযিকং পরিব্বাজকং আরব্ভ কথেসি। সো কির সকলজম্বুদীপে পটিৰাদং অলভিত্বা সাৰত্থিং আগন্ত্বা ‘‘কো মযা সদ্ধিং ৰাদং কাতুং সমত্থো’’তি পুচ্ছিত্বা ‘‘সম্মাসম্বুদ্ধো’’তি সুত্বা মহাজনপরিৰুতো জেতৰনং গন্ত্বা ভগৰন্তং চতুপরিসমজ্ঝে ধম্মং দেসেন্তং পঞ্হং পুচ্ছি। অথস্স সত্থা তং ৰিস্সজ্জেত্বা ‘‘একং নাম কি’’ন্তি পঞ্হং পুচ্ছি, সো তং কথেতুং অসক্কোন্তো উট্ঠায পলাযি। নিসিন্নপরিসা ‘‘একপদেনেৰ ৰো, ভন্তে, পরিব্বাজকো নিগ্গহিতো’’তি আহংসু। সত্থা ‘‘নাহং, উপাসকা, ইদানেৰেতং একপদেনেৰ নিগ্গণ্হামি, পুব্বেপি নিগ্গণ্হিংযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা ৰযপ্পত্তো কামে পহায ইসিপব্বজ্জং পব্বজিত্বা দীঘরত্তং হিমৰন্তে <a name="P2.0258"></a> ৰসি। সো পব্বতা ওরুয্হ একং নিগমগামং নিস্সায গঙ্গানিৰত্তনে পণ্ণসালাযং ৰাসং কপ্পেসি। অথেকো পরিব্বাজকো সকলজম্বুদীপে পটিৰাদং অলভিত্বা তং নিগমং পত্বা ‘‘অত্থি নু খো কোচি মযা সদ্ধিং ৰাদং কাতুং সমত্থো’’তি পুচ্ছিত্বা ‘‘অত্থী’’তি বোধিসত্তস্স আনুভাৰং সুত্বা মহাজনপরিৰুতো তস্স ৰসনট্ঠানং গন্ত্বা পটিসন্থারং কত্বা নিসীদি। অথ নং বোধিসত্তো ‘‘ৰণ্ণগন্ধপরিভাৰিতং গঙ্গাপানীযং পিৰিস্সতী’’তি পুচ্ছি। পরিব্বাজকো ৰাদেন ওত্থরন্তো ‘‘কা গঙ্গা, ৰালুকা গঙ্গা, উদকং গঙ্গা, ওরিমতীরং গঙ্গা, পারিমতীরং গঙ্গা’’তি আহ। বোধিসত্তো ‘‘ত্বং পন, পরিব্বাজক, ঠপেত্বা উদকং ৰালুকং ওরিমতীরং পারিমতীরঞ্চ কহং গঙ্গং লভিস্সসী’’তি আহ। পরিব্বাজকো অপ্পটিভানো হুত্বা উট্ঠায পলাযি। তস্মিং পলাতে বোধিসত্তো নিসিন্নপরিসায ধম্মং দেসেন্তো ইমা গাথা অৰোচ –</p>
<p class="hangnum"><a name="para188"></a><span class="paranum">১৮৮</span>.</p>
<p class="gatha1"> ‘‘যং পস্সতি ন তং ইচ্ছতি, যঞ্চ ন পস্সতি তং কিরিচ্ছতি।</p>
<p class="gathalast">মঞ্ঞামি চিরং চরিস্সতি, ন হি তং লচ্ছতি যং স ইচ্ছতি॥</p>
<p class="hangnum"><a name="para189"></a><span class="paranum">১৮৯</span>.</p>
<p class="gatha1"> ‘‘যং <a name="V2.0216"></a> লভতি ন তেন তুস্সতি, যঞ্চ পত্থেতি লদ্ধং হীল়েতি।</p>
<p class="gathalast">ইচ্ছা হি অনন্তগোচরা, ৰিগতিচ্ছান নমো করোমসে’’তি॥</p>
<p class="bodytext">তত্থ <a name="M2.0236"></a> <span class="bld">যং পস্সতী</span>তি যং উদকাদিং পস্সতি, তং গঙ্গাতি ন ইচ্ছতি। <span class="bld">যঞ্চ ন পস্সতী</span>তি যঞ্চ উদকাদিৰিনিমুত্তং গঙ্গং ন পস্সতি, তং কিরিচ্ছতি। <span class="bld">মঞ্ঞামি চিরং চরিস্সতী</span>তি অহং এৰং মঞ্ঞামি – অযং পরিব্বাজকো এৰরূপং গঙ্গং পরিযেসন্তো চিরং চরিস্সতি। যথা ৰা উদকাদিৰিনিমুত্তং গঙ্গং, এৰং রূপাদিৰিনিমুত্তং অত্তানম্পি পরিযেসন্তো সংসারে চিরং <a name="P2.0259"></a> চরিস্সতি। <span class="bld">ন হি তং লচ্ছতী</span>তি চিরং চরন্তোপি যং তং এৰরূপং গঙ্গং ৰা অত্তানং ৰা ইচ্ছতি, তং ন লচ্ছতি। <span class="bld">যং লভতী</span>তি যং উদকং ৰা রূপাদিং ৰা লভতি, তেন ন তুস্সতি। <span class="bld">যঞ্চ পত্থেতি লদ্ধং হীল়েতী</span>তি এৰং লদ্ধেন অতুস্সন্তো যং যং সম্পত্তিং পত্থেতি, তং তং লভিত্বা ‘‘কিং এতাযা’’তি হীল়েতি অৰমঞ্ঞতি। <span class="bld">ইচ্ছা হি অনন্তগোচরা</span>তি লদ্ধং হীল়েত্বা অঞ্ঞমঞ্ঞং আরম্মণং ইচ্ছনতো অযং ইচ্ছা নাম তণ্হা অনন্তগোচরা। <span class="bld">ৰিগতিচ্ছান নমো করোমসে</span>তি তস্মা যে ৰিগতিচ্ছা বুদ্ধাদযো, তেসং মযং নমক্কারং করোমাতি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা পরিব্বাজকো এতরহি পরিব্বাজকো অহোসি, তাপসো পন অহমেৰ অহোসি’’ন্তি।</p>
<p class="centered">ৰিগতিচ্ছজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২৪৫] ৫. মূলপরিযাযজাতকৰণ্ণনা</p>
<p class="bodytext"><span class="bld">কালো ঘসতি ভূতানী</span>তি ইদং সত্থা উক্কট্ঠং নিস্সায সুভগৰনে ৰিহরন্তো মূলপরিযাযসুত্তন্তং আরব্ভ কথেসি। তদা কির পঞ্চসতা ব্রাহ্মণা তিণ্ণং ৰেদানং পারগূ সাসনে পব্বজিত্বা তীণি পিটকানি উগ্গণ্হিত্বা মানমদমত্তা হুত্বা ‘‘সম্মাসম্বুদ্ধোপি তীণেৰ পিটকানি জানাতি, মযম্পি তানি জানাম, এৰং সন্তে কিং তস্স অম্হেহি নানাকরণ’’ন্তি বুদ্ধুপট্ঠানং ন গচ্ছন্তি, পটিপক্খা হুত্বা চরন্তি।</p>
<p class="bodytext">অথেকদিৰসং সত্থা তেসু আগন্ত্বা অত্তনো সন্তিকে নিসিন্নেসু অট্ঠহি ভূমীহি পটিমণ্ডেত্বা মূলপরিযাযসুত্তন্তং কথেসি, তে ন কিঞ্চি সল্লক্খেসুং। অথ নেসং এতদহোসি – ‘‘মযং <a name="V2.0217"></a> অম্হেহি সদিসা পণ্ডিতা নত্থী’তি <a name="M2.0237"></a> মানং করোম, ইদানি পন ন কিঞ্চি জানাম, বুদ্ধেহি সদিসো পণ্ডিতো নাম নত্থি, অহো বুদ্ধগুণা নামা’’তি। তে ততো পট্ঠায নিহতমানা হুত্বা উদ্ধটদাঠা ৰিয সপ্পা নিব্বিসেৰনা জাতা। সত্থা উক্কট্ঠাযং যথাভিরন্তং ৰিহরিত্বা ৰেসালিং গন্ত্বা গোতমকচেতিযে গোতমকসুত্তন্তং নাম কথেসি, দসসহস্সিলোকধাতু কম্পি, তং সুত্বা তে ভিক্খূ অরহত্তং পাপুণিংসু। মূলপরিযাযসুত্তন্তপরিযোসানে পন সত্থরি উক্কট্ঠাযং ৰিহরন্তেযেৰ ভিক্খূ <a name="P2.0260"></a> ধম্মসভাযং কথং সমুট্ঠাপেসুং – ‘‘আৰুসো, অহো বুদ্ধানং আনুভাৰো, তে নাম ব্রাহ্মণপব্বজিতা তথা মানমদমত্তা ভগৰতা মূলপরিযাযদেসনায নিহতমানা কতা’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপাহং ইমে এৰং মানপগ্গহিতসিরে ৰিচরন্তে নিহতমানে অকাসিংযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ব্রাহ্মণকুলে নিব্বত্তিত্বা ৰযপ্পত্তো তিণ্ণং ৰেদানং পারগূ দিসাপামোক্খো আচরিযো হুত্বা পঞ্চ মাণৰকসতানি মন্তে ৰাচেসি। তে পঞ্চসতাপি নিট্ঠিতসিপ্পা সিপ্পে অনুযোগং দত্বা ‘‘যত্তকং মযং জানাম, আচরিযোপি তত্তকমেৰ, ৰিসেসো নত্থী’’তি মানত্থদ্ধা হুত্বা আচরিযস্স সন্তিকং ন গচ্ছন্তি, ৰত্তপটিৰত্তং ন করোন্তি। তে একদিৰসং আচরিযে বদরিরুক্খমূলে নিসিন্নে তং ৰম্ভেতুকামা বদরিরুক্খং নখেন আকোটেত্বা ‘‘নিস্সারোৰাযং রুক্খো’’তি আহংসু। বোধিসত্তো অত্তনো ৰম্ভনভাৰং ঞত্বা অন্তেৰাসিকে ‘‘একং ৰো পঞ্হং পুচ্ছিস্সামী’’তি আহ। তে হট্ঠতুট্ঠা ‘‘ৰদেথ, কথেস্সামা’’তি। আচরিযো পঞ্হং পুচ্ছন্তো পঠমং গাথমাহ –</p>
<p class="hangnum"><a name="para190"></a><span class="paranum">১৯০</span>.</p>
<p class="gatha1"> ‘‘কালো ঘসতি ভূতানি, সব্বানেৰ সহত্তনা।</p>
<p class="gathalast">যো চ কালঘসো ভূতো, স ভূতপচনিং পচী’’তি॥</p>
<p class="bodytext">তত্থ <span class="bld">কালো</span>তি পুরেভত্তকালোপি পচ্ছাভত্তকালোপীতি এৰমাদি। <span class="bld">ভূতানী</span>তি সত্তাধিৰচনমেতং, ন কালো ভূতানং চম্মমংসাদীনি লুঞ্চিত্বা খাদতি, অপিচ খো নেসং আযুৰণ্ণবলানি খেপেন্তো যোব্বঞ্ঞং <a name="M2.0238"></a> মদ্দন্তো আরোগ্যং ৰিনাসেন্তো ঘসতি খাদতীতি ৰুচ্চতি। এৰং ঘসন্তো চ ন কিঞ্চি ৰজ্জেতি, <span class="bld">সব্বানেৰ ঘসতি</span>। ন কেৰলঞ্চ ভূতানেৰ, অপিচ খো <span class="bld">সহত্তনা</span> অত্তানম্পি ঘসতি, পুরেভত্তকালো পচ্ছাভত্তকালং ন পাপুণাতি। এস নযো পচ্ছাভত্তকালাদীসু। <span class="bld">যো চ কালঘসো ভূতো</span>তি খীণাসৰস্সেতং অধিৰচনং <a name="P2.0261"></a>। সো হি অরিযমগ্গেন আযতিং পটিসন্ধিকালং খেপেত্বা খাদিত্বা ঠিতত্তা ‘‘কালঘসো ভূতো’’তি ৰুচ্চতি <a name="V2.0218"></a>। <span class="bld">স ভূতপচনিং পচী</span>তি সো যাযং তণ্হা অপাযেসু ভূতে পচতি, তং ঞাণগ্গিনা পচি দহি ভস্মমকাসি, তেন ‘‘ভূতপচনিং পচী’’তি ৰুচ্চতি। ‘‘পজনি’’ন্তিপি পাঠো, জনিকং নিব্বত্তকিন্তি অত্থো।</p>
<p class="bodytext">ইমং পঞ্হং সুত্বা মাণৰেসু একোপি জানিতুং সমত্থো নাম নাহোসি। অথ নে বোধিসত্তো ‘‘মা খো তুম্হে ‘অযং পঞ্হো তীসু ৰেদেসু অত্থী’তি সঞ্ঞং অকত্থ, তুম্হে ‘যমহং জানামি, তং সব্বং জানামা’তি মঞ্ঞমানা মং বদরিরুক্খসদিসং করোথ, মম তুম্হেহি অঞ্ঞাতস্স বহুনো জাননভাৰং ন জানাথ, গচ্ছথ সত্তমে দিৰসে কালং দম্মি, এত্তকেন কালেন ইমং পঞ্হং চিন্তেথা’’তি। তে বোধিসত্তং ৰন্দিত্বা অত্তনো অত্তনো ৰসনট্ঠানং গন্ত্বা সত্তাহং চিন্তেত্বাপি পঞ্হস্স নেৰ অন্তং, ন কোটিং পস্সিংসু। তে সত্তমদিৰসে আচরিযস্স সন্তিকং গন্ত্বা ৰন্দিত্বা নিসীদিত্বা ‘‘কিং, ভদ্রমুখা, জানিত্থ পঞ্হ’’ন্তি ৰুত্তে ‘‘ন জানামা’’তি ৰদিংসু। অথ বোধিসত্তো তে গরহমানো দুতিযং গাথমাহ –</p>
<p class="hangnum"><a name="para191"></a><span class="paranum">১৯১</span>.</p>
<p class="gatha1"> ‘‘বহূনি নরসীসানি, লোমসানি ব্রহানি চ।</p>
<p class="gathalast">গীৰাসু পটিমুক্কানি, কোচিদেৰেত্থ কণ্ণৰা’’তি॥</p>
<p class="bodytext">তস্সত্থো – বহূনি নরানং সীসানি দিস্সন্তি, সব্বানি চ তানি লোমসানি, সব্বানি মহন্তানি গীৰাসুযেৰ ঠপিতানি, ন তালফলং ৰিয হত্থেন গহিতানি, নত্থি তেসং ইমেহি ধম্মেহি নানাকরণং। এত্থ পন কোচিদেৰ কণ্ণৰাতি অত্তানং সন্ধাযাহ। <span class="bld">কণ্ণৰা</span>তি পঞ্ঞৰা, কণ্ণছিদ্দং পন ন কস্সচি নত্থি। ইতি তে মাণৰকে ‘‘কণ্ণছিদ্দমত্তমেৰ তুম্হাকং বালানং অত্থি, ন পঞ্ঞা’’তি গরহিত্বা পঞ্হং ৰিস্সজ্জেসি। তে সুত্বা <a name="P2.0262"></a> – ‘‘অহো <a name="M2.0239"></a> আচরিযা নাম মহন্তা’’তি খমাপেত্বা নিহতমানা বোধিসত্তং উপট্ঠহিংসু।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা পঞ্চসতা মাণৰকা ইমে ভিক্খূ অহেসুং, আচরিযো পন অহমেৰ অহোসি’’ন্তি।</p>
<p class="centered">মূলপরিযাযজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২৪৬] ৬. বালোৰাদজাতকৰণ্ণনা</p>
<p class="bodytext"><span class="bld">হন্ত্বা</span> <a name="V2.0219"></a> <span class="bld">ছেত্বা ৰধিত্বা চা</span>তি ইদং সত্থা ৰেসালিং উপনিস্সায কূটাগারসালাযং ৰিহরন্তো সীহসেনাপতিং আরব্ভ কথেসি। সো হি ভগৰন্তং সরণং গন্ত্বা নিমন্তেত্বা পুনদিৰসে সমংসকভত্তং অদাসি। নিগণ্ঠা তং সুত্বা কুপিতা অনত্তমনা তথাগতং ৰিহেঠেতুকামা ‘‘সমণো গোতমো জানং উদ্দিস্সকতং মংসং ভুঞ্জতী’’তি অক্কোসিংসু। ভিক্খূ ধম্মসভাযং কথং সমুট্ঠাপেসুং – ‘‘আৰুসো, নিগণ্ঠো নাটপুত্তো ‘সমণো গোতমো জানং উদ্দিস্সকতং মংসং ভুঞ্জতী’তি সদ্ধিং পরিসায অক্কোসন্তো আহিণ্ডতী’’তি। তং সুত্বা সত্থা ‘‘ন, ভিক্খৰে, নিগণ্ঠো নাটপুত্তো ইদানেৰ মং উদ্দিস্সকতমংসখাদনেন গরহতি, পুব্বেপি গরহিযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ব্রাহ্মণকুলে নিব্বত্তিত্বা ৰযপ্পত্তো ইসিপব্বজ্জং পব্বজিত্বা লোণম্বিলসেৰনত্থায হিমৰন্ততো বারাণসিং গন্ত্বা পুনদিৰসে নগরং ভিক্খায পাৰিসি। অথেকো কুটুম্বিকো ‘‘তাপসং ৰিহেঠেস্সামী’’তি ঘরং পৰেসেত্বা পঞ্ঞত্তাসনে নিসীদাপেত্বা মচ্ছমংসেন পরিৰিসিত্বা ভত্তকিচ্চাৰসানে একমন্তং নিসীদিত্বা ‘‘ইমং মংসং তুম্হেযেৰ উদ্দিস্স পাণে মারেত্বা কতং, ইদং অকুসলং মা অম্হাকমেৰ, তুম্হাকম্পি হোতূ’’তি ৰত্বা পঠমং গাথমাহ –</p>
<p class="hangnum"><a name="para192"></a><span class="paranum">১৯২</span>.</p>
<p class="gatha1"> ‘‘হন্ত্বা ছেত্বা ৰধিত্বা চ, দেতি দানং অসঞ্ঞতো।</p>
<p class="gathalast">এদিসং ভত্তং ভুঞ্জমানো, স পাপেন উপলিপ্পতী’’তি॥</p>
<p class="bodytext">তত্থ <a name="P2.0263"></a> <a name="M2.0240"></a> <span class="bld">হন্ত্বা</span>তি পহরিত্বা। <span class="bld">ছেত্বা</span>তি কিলমেত্বা। <span class="bld">ৰধিত্বা</span>তি মারেত্বা। <span class="bld">দেতি দানং অসঞ্ঞতো</span>তি অসঞ্ঞতো দুস্সীলো এৰং কত্বা দানং দেতি। <span class="bld">এদিসং ভত্তং ভুঞ্জমানো, স পাপেন উপলিপ্পতী</span>তি এদিসং উদ্দিস্সকতভত্তং ভুঞ্জমানো সো সমণোপি পাপেন উপলিপ্পতি সংযুজ্জতিযেৰাতি।</p>
<p class="bodytext">তং সুত্বা বোধিসত্তো দুতিযং গাথমাহ –</p>
<p class="hangnum"><a name="para193"></a><span class="paranum">১৯৩</span>.</p>
<p class="gatha1"> ‘‘পুত্তদারম্পি চে হন্ত্বা, দেতি দানং অসঞ্ঞতো।</p>
<p class="gathalast">ভুঞ্জমানোপি সপ্পঞ্ঞো, ন পাপেন উপলিপ্পতী’’তি॥</p>
<p class="bodytext">তত্থ <a name="V2.0220"></a> <span class="bld">ভুঞ্জমানোপি সপ্পঞ্ঞো</span>তি তিট্ঠতু অঞ্ঞং মংসং, পুত্তদারং ৰধিত্বাপি দুস্সীলেন দিন্নং সপ্পঞ্ঞো খন্তিমেত্তাদিগুণসম্পন্নো তং ভুঞ্জমানোপি পাপেন ন উপলিপ্পতীতি। এৰমস্স বোধিসত্তো ধম্মং কথেত্বা উট্ঠাযাসনা পক্কামি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা কুটুম্বিকো নিগণ্ঠো নাটপুত্তো অহোসি, তাপসো পন অহমেৰ অহোসি’’ন্তি।</p>
<p class="centered">বালোৰাদজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২৪৭] ৭. পাদঞ্জলিজাতকৰণ্ণনা</p>
<p class="bodytext"><span class="bld">অদ্ধা পাদঞ্জলী সব্বে</span>তি ইদং সত্থা জেতৰনে ৰিহরন্তো লাল়ুদাযীথেরং আরব্ভ কথেসি। একস্মিঞ্হি দিৰসে দ্বে অগ্গসাৰকা পঞ্হং ৰিনিচ্ছিনন্তি, ভিক্খূ পঞ্হং সুণন্তা থেরে পসংসন্তি। লাল়ুদাযীথেরো পন পরিসন্তরে নিসিন্নো ‘‘এতে অম্হেহি সমং কিং জানন্তী’’তি ওট্ঠং ভঞ্জি। তং দিস্বা থেরা উট্ঠায পক্কমিংসু, পরিসা ভিজ্জি। ধম্মসভাযং ভিক্খূ কথং সমুট্ঠাপেসুং – ‘‘আৰুসো লাল়ুদাযী, দ্বে অগ্গসাৰকে গরহিত্বা ওট্ঠং ভঞ্জী’’তি। তং সুত্বা সত্থা ‘‘ন, ভিক্খৰে, ইদানেৰ, পুব্বেপি লাল়ুদাযী ঠপেত্বা ওট্ঠভঞ্জনং ততো উত্তরি অঞ্ঞং ন জানাতী’’তি ৰত্বা অতীতং আহরি।</p>
<p class="bodytext">অতীতে <a name="P2.0264"></a> <a name="M2.0241"></a> বারাণসিযং ব্রহ্মদত্তে রজ্জং কারেন্তে বোধিসত্তো তস্স অত্থধম্মানুসাসকো অমচ্চো অহোসি। রঞ্ঞো পাদঞ্জলী নাম পুত্তো লালো দন্ধপরিসক্কনো অহোসি। অপরভাগে রাজা কালমকাসি। অমচ্চা রঞ্ঞো মতকিচ্চানি কত্বা ‘‘তং রজ্জে অভিসিঞ্চিস্সামা’’তি মন্তযমানা রাজপুত্তং পাদঞ্জলিং আহংসু। বোধিসত্তো পন ‘‘অযং কুমারো লালো দন্ধপরিসক্কনো, পরিগ্গহেত্বা নং অভিসিঞ্চিস্সামা’’তি আহ। অমচ্চা ৰিনিচ্ছযং সজ্জেত্বা কুমারং সমীপে নিসীদাপেত্বা অড্ডং ৰিনিচ্ছিনন্তা ন সম্মা ৰিনিচ্ছিনিংসু। তে অস্সামিকং সামিকং কত্বা কুমারং পুচ্ছিংসু – ‘‘কীদিসং, কুমার, সুট্ঠু অড্ডং ৰিনিচ্ছিনিম্হা’’তি। সো ওট্ঠং ভঞ্জি। বোধিসত্তো ‘‘পণ্ডিতো ৰত মঞ্ঞে কুমারো, অসম্মাৰিনিচ্ছিতভাৰো তেন ঞাতো ভৰিস্সতী’’তি মঞ্ঞমানো পঠমং গাথমাহ –</p>
<p class="hangnum"><a name="para194"></a><span class="paranum">১৯৪</span>.</p>
<p class="gatha1"> ‘‘অদ্ধা <a name="V2.0221"></a> পাদঞ্জলী সব্বে, পঞ্ঞায অতিরোচতি।</p>
<p class="gathalast">তথা হি ওট্ঠং ভঞ্জতি, উত্তরিং নূন পস্সতী’’তি॥</p>
<p class="bodytext">তস্সত্থো – একংসেন পাদঞ্জলিকুমারো সব্বে অম্হে পঞ্ঞায অতিরোচতি। তথা হি ওট্ঠং ভঞ্জতি, নূন উত্তরিং অঞ্ঞং কারণং পস্সতীতি।</p>
<p class="bodytext">তে অপরস্মিম্পি দিৰসে ৰিনিচ্ছযং সজ্জেত্বা অঞ্ঞং অড্ডং সুট্ঠু ৰিনিচ্ছিনিত্বা ‘‘কীদিসং, দেৰ, সুট্ঠু ৰিনিচ্ছিনিত’’ন্তি পুচ্ছিংসু। সো পুনপি ওট্ঠমেৰ ভঞ্জি। অথস্স অন্ধবালভাৰং ঞত্বা বোধিসত্তো দুতিযং গাথমাহ –</p>
<p class="hangnum"><a name="para195"></a><span class="paranum">১৯৫</span>.</p>
<p class="gatha1"> ‘‘নাযং ধম্মং অধম্মং ৰা, অত্থানত্থঞ্চ বুজ্ঝতি।</p>
<p class="gathalast">অঞ্ঞত্র ওট্ঠনিব্ভোগা, নাযং জানাতি কিঞ্চন’’ন্তি॥</p>
<p class="bodytext">অমচ্চা পাদঞ্জলিকুমারস্স লালভাৰং ঞত্বা বোধিসত্তং রজ্জে অভিসিঞ্চিংসু।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা পাদঞ্জলী লাল়ুদাযী অহোসি, পণ্ডিতামচ্চো পন অহমেৰ অহোসি’’ন্তি।</p>
<p class="centered">পাদঞ্জলিজাতকৰণ্ণনা সত্তমা।</p>
<p class="hangnum">  </p>
<p class="subhead"> ২৪৮] ৮. কিংসুকোপমজাতকৰণ্ণনা</p>
<p class="bodytext"><span class="bld">সব্বেহি</span> <a name="P2.0265"></a> <a name="M2.0242"></a> <span class="bld">কিংসুকো দিট্ঠো</span>তি ইদং সত্থা জেতৰনে ৰিহরন্তো কিংসুকোপমসুত্তন্তং আরব্ভ কথেসি। চত্তারো হি ভিক্খূ তথাগতং উপসঙ্কমিত্বা কম্মট্ঠানং যাচিংসু, সত্থা তেসং কম্মট্ঠানং কথেসি। তে কম্মট্ঠানং গহেত্বা অত্তনো রত্তিট্ঠানদিৰাট্ঠানানি অগমিংসু। তেসু একো ছ ফস্সাযতনানি পরিগ্গণ্হিত্বা অরহত্তং পাপুণি, একো পঞ্চক্খন্ধে, একো চত্তারো মহাভূতে, একো অট্ঠারস ধাতুযো। তে অত্তনো অত্তনো অধিগতৰিসেসং সত্থু আরোচেসুং। অথেকস্স ভিক্খুনো পরিৰিতক্কো উদপাদি – ‘‘ইমেসং কম্মট্ঠানানি নানা, নিব্বানং একং, কথং সব্বেহি অরহত্তং পত্ত’’ন্তি। সো সত্থারং পুচ্ছি। সত্থা ‘‘কিং তে, ভিক্খু, কিংসুকদিট্ঠভাতিকেহি নানত্ত’’ন্তি ৰত্বা ‘‘ইদং নো, ভন্তে, কারণং কথেথা’’তি ভিক্খূহি যাচিতো অতীতং আহরি।</p>
<p class="bodytext">অতীতে <a name="V2.0222"></a> বারাণসিযং ব্রহ্মদত্তে রজ্জং কারেন্তে তস্স চত্তারো পুত্তা অহেসুং। তে একদিৰসং সারথিং পক্কোসেত্বা ‘‘মযং, সম্ম, কিংসুকং দট্ঠুকামা, কিংসুকরুক্খং নো দস্সেহী’’তি আহংসু। সারথি ‘‘সাধু, দস্সেস্সামী’’তি ৰত্বা চতুন্নম্পি একতো অদস্সেত্বা জেট্ঠরাজপুত্তং তাৰ রথে নিসীদাপেত্বা অরঞ্ঞং নেত্বা ‘‘অযং কিংসুকো’’তি খাণুককালে কিংসুকং দস্সেসি। অপরস্স বহলপলাসকালে, অপরস্স পুপ্ফিতকালে, অপরস্স ফলিতকালে। অপরভাগে চত্তারোপি ভাতরো একতো নিসিন্না ‘‘কিংসুকো নাম কীদিসো’’তি কথং সমুট্ঠাপেসুং। ততো একো ‘‘সেয্যাথাপি ঝামথূণো’’তি আহ। দুতিযো ‘‘সেয্যথাপি নিগ্রোধরুক্খো’’তি, ততিযো ‘‘সেয্যথাপি মংসপেসী’’তি, চতুত্থো ‘‘সেয্যথাপি সিরীসো’’তি। তে অঞ্ঞমঞ্ঞস্স কথায অপরিতুট্ঠা পিতু সন্তিকং গন্ত্বা ‘‘দেৰ, কিংসুকো নাম কীদিসো’’তি পুচ্ছিত্বা ‘‘তুম্হেহি কিং কথিত’’ন্তি ৰুত্তে অত্তনা কথিতনীহারং রঞ্ঞো কথেসুং। রাজা ‘‘চতূহিপি তুম্হেহি কিংসুকো দিট্ঠো, কেৰলং ৰো কিংসুকস্স দস্সেন্তো সারথি ‘ইমস্মিং কালে কিংসুকো কীদিসো <a name="P2.0266"></a>, ইমস্মিং কীদিসো’তি ৰিভজিত্বা ন পুচ্ছিতো, তেন ৰো কঙ্খা উপ্পন্না’’তি ৰত্বা পঠমং গাথমাহ –</p>
<p class="hangnum"><a name="para196"></a><span class="paranum">১৯৬</span>.</p>
<p class="gatha1"> ‘‘সব্বেহি <a name="M2.0243"></a> কিংসুকো দিট্ঠো, কিং ন্বেত্থ ৰিচিকিচ্ছথ।</p>
<p class="gathalast">ন হি সব্বেসু ঠানেসু, সারথী পরিপুচ্ছিতো’’তি॥</p>
<p class="bodytext">তত্থ <span class="bld">ন হি সব্বেসু ঠানেসু, সারথী পরিপুচ্ছিতো</span>তি সব্বেহি ৰো কিংসুকো দিট্ঠো, কিং নু তুম্হে এত্থ ৰিচিকিচ্ছথ, সব্বেসু ঠানেসু কিংসুকোৰেসো, তুম্হেহি পন ন হি সব্বেসু ঠানেসু সারথি পরিপুচ্ছিতো, তেন ৰো কঙ্খা উপ্পন্নাতি।</p>
<p class="bodytext">সত্থা ইমং কারণং দস্সেত্বা ‘‘যথা, ভিক্খু, তে চত্তারো ভাতিকা ৰিভাগং কত্বা অপুচ্ছিতত্তা কিংসুকে কঙ্খং উপ্পাদেসুং, এৰং ত্বম্পি ইমস্মিং ধম্মে কঙ্খং উপ্পাদেসী’’তি ৰত্বা অভিসম্বুদ্ধো হুত্বা দুতিযং গাথমাহ –</p>
<p class="hangnum"><a name="para197"></a><span class="paranum">১৯৭</span>.</p>
<p class="gatha1"> ‘‘এৰং সব্বেহি ঞাণেহি, যেসং ধম্মা অজানিতা।</p>
<p class="gathalast">তে ৰে ধম্মেসু কঙ্খন্তি, কিংসুকস্মিংৰ ভাতরো’’তি॥</p>
<p class="bodytext">তস্সত্থো – যথা তে ভাতরো সব্বেসু ঠানেসু কিংসুকস্স অদিট্ঠত্তা কঙ্খিংসু, এৰং সব্বেহি ৰিপস্সনাঞাণেহি যেসং সব্বে ছফস্সাযতনখন্ধভূতধাতুভেদা ধম্মা অজানিতা, সোতাপত্তিমগ্গস্স <a name="V2.0223"></a> অনধিগতত্তা অপ্পটিৰিদ্ধা, তে ৰে তেসু ফস্সাযতনাদিধম্মেসু কঙ্খন্তি যথা একস্মিংযেৰ কিংসুকস্মিং চত্তারো ভাতরোতি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা বারাণসিরাজা অহমেৰ অহোসি’’ন্তি।</p>
<p class="centered">কিংসুকোপমজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২৪৯] ৯. সালকজাতকৰণ্ণনা</p>
<p class="bodytext"><span class="bld">একপুত্তকো ভৰিস্সসী</span>তি ইদং সত্থা জেতৰনে ৰিহরন্তো অঞ্ঞতরং মহাথেরং আরব্ভ কথেসি। সো কিরেকং কুমারকং পব্বাজেত্বা পীল়েন্তো তত্থ ৰিহরতি। সামণেরো পীল়ং সহিতুং অসক্কোন্তো উপ্পব্বজি। থেরো গন্ত্বা তং উপলাপেতি ‘‘কুমার, তৰ চীৰরং <a name="P2.0267"></a> তৰেৰ ভৰিস্সতি পত্তোপি, মম সন্তকং পত্তচীৰরম্পি তৰেৰ ভৰিস্সতি, এহি পব্বজাহী’’তি। সো ‘‘নাহং পব্বজিস্সামী’’তি ৰত্বাপি পুনপ্পুনং ৰুচ্চমানো পব্বজি <a name="M2.0244"></a>। অথ নং পব্বজিতদিৰসতো পট্ঠায পুন থেরো ৰিহেঠেসি। সো পীল়ং অসহন্তো পুন উপ্পব্বজিত্বা অনেকৰারং যাচন্তেপি তস্মিং ‘‘ত্বং নেৰ মং সহসি, ন ৰিনা ৰত্তিতুং সক্কোসি, গচ্ছ ন পব্বজিস্সামী’’তি ন পব্বজি। ভিক্খূ ধম্মসভাযং কথং সমুট্ঠাপেসুং – ‘‘আৰুসো, সুহদযো ৰত সো দারকো মহাথেরস্স আসযং ঞত্বা ন পব্বজী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰেস সুহদযো, পুব্বেপি সুহদযোৰ, একৰারং এতস্স দোসং দিস্বা ন পুন উপগচ্ছী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কুটুম্বিককুলে নিব্বত্তিত্বা ৰযপ্পত্তো ধঞ্ঞৰিক্কযেন জীৰিকং কপ্পেসি। অঞ্ঞতরোপি অহিতুণ্ডিকো একং মক্কটং সিক্খাপেত্বা ওসধং গাহাপেত্বা তেন সপ্পং কীল়াপেন্তো জীৰিকং কপ্পেসি। সো বারাণসিযং উস্সৰে ঘুট্ঠে উস্সৰং কীল়িতুকামো ‘‘ইমং মা পমজ্জী’’তি তং মক্কটং তস্স ধঞ্ঞৰাণিজস্স হত্থে ঠপেত্বা উস্সৰং কীল়িত্বা সত্তমে দিৰসে তস্স সন্তিকং গন্ত্বা ‘‘কহং মক্কটো’’তি পুচ্ছি। মক্কটো সামিকস্স সদ্দং সুত্বাৰ ধঞ্ঞাপণতো ৰেগেন নিক্খমি। অথ নং সো ৰেল়ুপেসিকায পিট্ঠিযং পোথেত্বা আদায উয্যানং গন্ত্বা একমন্তে বন্ধিত্বা নিদ্দং ওক্কমি। মক্কটো তস্স নিদ্দাযনভাৰং ঞত্বা অত্তনো বন্ধনং মোচেত্বা পলাযিত্বা অম্বরুক্খং আরুয্হ অম্বপক্কং খাদিত্বা অট্ঠিং অহিতুণ্ডিকস্স সরীরে পাতেসি। সো পবুজ্ঝিত্বা উল্লোকেন্তো তং দিস্বা <a name="V2.0224"></a> ‘‘মধুরৰচনেন নং ৰঞ্চেত্বা রুক্খা ওতারেত্বা গণ্হিস্সামী’’তি তং উপলাপেন্তো পঠমং গাথমাহ –</p>
<p class="hangnum"><a name="para198"></a><span class="paranum">১৯৮</span>.</p>
<p class="gatha1"> ‘‘একপুত্তকো ভৰিস্সসি, ত্বঞ্চ নো হেস্সসি ইস্সরো কুলে।</p>
<p class="gathalast">ওরোহ <a name="P2.0268"></a> দুমস্মা সালক, এহি দানি ঘরকং ৰজেমসে’’তি॥</p>
<p class="bodytext">তস্সত্থো – ত্বং ময্হং একপুত্তকো ভৰিস্সসি, কুলে চ মে ভোগানং ইস্সরো, এতম্হা রুক্খা ওতর, এহি অম্হাকং ঘরং গমিস্সাম। <span class="bld">সালকা</span>তি নামেন আলপন্তো আহ।</p>
<p class="bodytext">তং <a name="M2.0245"></a> সুত্বা মক্কটো দুতিযং গাথমাহ –</p>
<p class="hangnum"><a name="para199"></a><span class="paranum">১৯৯</span>.</p>
<p class="gatha1"> ‘‘ননু মং সুহদযোতি মঞ্ঞসি, যঞ্চ মং হনসি ৰেল়ুযট্ঠিযা।</p>
<p class="gathalast">পক্কম্বৰনে রমামসে, গচ্ছ ত্বং ঘরকং যথাসুখ’’ন্তি॥</p>
<p class="bodytext">তত্থ <span class="bld">ননু মং সুহদযোতি মঞ্ঞসী</span>তি ননু ত্বং মং ‘‘সুহদযো’’তি মঞ্ঞসি, ‘‘সুহদযো অয’’ন্তি মঞ্ঞসীতি অত্থো। <span class="bld">যঞ্চ মং হনসি ৰেল়ুযট্ঠিযা</span>তি যং মং এৰং অতিমঞ্ঞসি, যঞ্চ ৰেল়ুপেসিকায হনসি, তেনাহং নাগচ্ছামীতি দীপেতি। অথ নং ‘‘মযং ইমস্মিং <span class="bld">পক্কম্বৰনে রমামসে, গচ্ছ ত্বং ঘরকং যথাসুখ’’</span>ন্তি ৰত্বা উপ্পতিত্বা ৰনং পাৰিসি। অহিতুণ্ডিকোপি অনত্তমনো অত্তনো গেহং অগমাসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা মক্কটো সামণেরো অহোসি, অহিতুণ্ডিকো মহাথেরো, ধঞ্ঞৰাণিজো পন অহমেৰ অহোসি’’ন্তি।</p>
<p class="centered">সালকজাতকৰণ্ণনা নৰমা।</p>
<p class="hangnum">  </p>
<p class="subhead"> ২৫০] ১০. কপিজাতকৰণ্ণনা</p>
<p class="bodytext"><span class="bld">অযং ইসী উপসমসংযমে রতো</span>তি ইদং সত্থা জেতৰনে ৰিহরন্তো একং কুহকং ভিক্খুং আরব্ভ কথেসি। তস্স হি কুহকভাৰো ভিক্খূসু পাকটো জাতো। ভিক্খূ ধম্মসভাযং কথং সমুট্ঠাপেসুং – ‘‘আৰুসো, অসুকো ভিক্খু নিয্যানিকে বুদ্ধসাসনে পব্বজিত্বা কুহকৰত্তং পূরেতী’’তি। সত্থা আগন্ত্বা <a name="V2.0225"></a> ‘‘কায নুত্থ, ভিক্খৰে <a name="P2.0269"></a>, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, এস ভিক্খু ইদানেৰ, পুব্বেপি কুহকোযেৰ, অগ্গিমত্তস্স কারণা মক্কটো হুত্বা কোহঞ্ঞমকাসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা ৰযপ্পত্তো পুত্তস্স আধাৰিত্বা পরিধাৰিত্বা ৰিচরণকালে ব্রাহ্মণিযা মতায পুত্তং অঙ্কেনাদায হিমৰন্তং <a name="M2.0246"></a> পৰিসিত্বা ইসিপব্বজ্জং পব্বজিত্বা তম্পি পুত্তং তাপসকুমারকং কত্বা পণ্ণসালায ৰাসং কপ্পেসি। ৰস্সারত্তসমযে অচ্ছিন্নধারে দেৰে ৰস্সন্তে একো মক্কটো সীতপীল়িতো দন্তে খাদন্তো কম্পন্তো ৰিচরতি। বোধিসত্তো মহন্তে দারুক্খন্ধে আহরিত্বা অগ্গিং কত্বা মঞ্চকে নিপজ্জি, পুত্তকোপিস্স পাদে পরিমজ্জমানো নিসীদি। সো মক্কটো একস্স মততাপসস্স সন্তকানি ৰক্কলানি নিৰাসেত্বা চ পারুপিত্বা চ অজিনচম্মং অংসে কত্বা কাজকমণ্ডলুং আদায ইসিৰেসেনাগন্ত্বা পণ্ণসালদ্বারে অগ্গিস্স কারণা কুহককম্মং কত্বা অট্ঠাসি। তাপসকুমারকো তং দিস্বা ‘‘তাত, তাপসো একো সীতপীল়িতো কম্পমানো তিট্ঠতি, ইধ নং পক্কোসথ, ৰিসিব্বেস্সতী’’তি পিতরং আযাচন্তো পঠমং গাথমাহ –</p>
<p class="hangnum"><a name="para200"></a><span class="paranum">২০০</span>.</p>
<p class="gatha1"> ‘‘অযং ইসী উপসমসংযমে রতো, স তিট্ঠতি সিসিরভযেন অট্টিতো।</p>
<p class="gathalast">হন্দ অযং পৰিসতুমং অগারকং, ৰিনেতু সীতং দরথঞ্চ কেৰল’’ন্তি॥</p>
<p class="bodytext">তত্থ <span class="bld">উপসমসংযমে রতো</span>তি রাগাদিকিলেসউপসমে চ সীলসংযমে চ রতো। <span class="bld">স তিট্ঠতী</span>তি সো তিট্ঠতি। <span class="bld">সিসিরভযেনা</span>তি ৰাতৰুট্ঠিজনিতস্স সিসিরস্স ভযেন। <span class="bld">অট্টিতো</span>তি পীল়িতো। <span class="bld">পৰিসতুম</span>ন্তি পৰিসতু ইমং। <span class="bld">কেৰল</span>ন্তি সকলং অনৰসেসং।</p>
<p class="bodytext">বোধিসত্তো পুত্তস্স ৰচনং সুত্বা উট্ঠায ওলোকেন্তো মক্কটভাৰং ঞত্বা দুতিযং গাথমাহ –</p>
<p class="hangnum"><a name="para201"></a><span class="paranum">২০১</span>.</p>
<p class="gatha1"> ‘‘নাযং <a name="P2.0270"></a> ইসী উপসমসংযমে রতো, কপী অযং দুমৰরসাখগোচরো।</p>
<p class="gathalast">সো দূসকো রোসকো চাপি জম্মো, সচে ৰজেমম্পি দূসেয্যগার’’ন্তি॥</p>
<p class="bodytext">তত্থ <span class="bld">দুমৰরসাখগোচরো</span>তি দুমৰরানং সাখগোচরো। <span class="bld">সো দূসকো রোসকো চাপি জম্মো</span>তি সো এৰং গতগতট্ঠানস্স দূসনতো দূসকো, ঘট্টনতায রোসকো, লামকভাৰেন জম্মো। <span class="bld">সচে ৰজে</span>তি <a name="V2.0226"></a> যদি ইমং পণ্ণসালং ৰজে পৰিসেয্য, সব্বং উচ্চারপস্সাৰকরণেন চ অগ্গিদানেন চ দূসেয্যাতি।</p>
<p class="bodytext">এৰঞ্চ <a name="M2.0247"></a> পন ৰত্বা বোধিসত্তো উম্মুকং গহেত্বা তং সন্তাসেত্বা পলাপেসি। সো উপ্পতিত্বা ৰনং পক্খন্তো তথা পক্খন্তোৰ অহোসি, ন পুন তং ঠানং অগমাসি। বোধিসত্তো অভিঞ্ঞা চ সমাপত্তিযো চ নিব্বত্তেত্বা তাপসকুমারস্স কসিণপরিকম্মং আচিক্খি, সোপি অভিঞ্ঞা চ সমাপত্তিযো চ উপ্পাদেসি। তে উভোপি অপরিহীনজ্ঝানা ব্রহ্মলোকপরাযণা অহেসুং।</p>
<p class="bodytext">সত্থা ‘‘ন, ভিক্খৰে, ইদানেৰ, পোরাণতো পট্ঠাযপেস কুহকোযেৰা’’তি ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি। সচ্চপরিযোসানে কেচি সোতাপন্না, কেচি সকদাগামিনো, কেচি অনাগামিনো কেচি অরহন্তো অহেসুং। ‘‘তদা মক্কটো কুহকভিক্খু অহোসি, পুত্তো রাহুলো, পিতা পন অহমেৰ অহোসি’’ন্তি।</p>
<p class="centered">কপিজাতকৰণ্ণনা দসমা।</p>
<p class="centered">সিঙ্গালৰগ্গো দসমো।</p>
<p class="bodytext">তস্সুদ্দানং –</p>
<p class="gatha1">সব্বদাঠী চ সুনখো, গুত্তিলো ৰিগতিচ্ছা চ।</p>
<p class="gatha2">মূলপরিযাযং বালোৰাদং, পাদঞ্জলি কিং সুকোপমং।</p>
<p class="gathalast">সালকং কপি তে দস॥</p>
<p class="bodytext">অথ ৰগ্গুদ্দানং –</p>
<p class="gatha1">দল়্হৰগ্গো চ সন্থৰো, কল্যাণধম্মাসদিসো।</p>
<p class="gatha2">রূহকো দল়্হৰগ্গো চ, বীরণথম্ভকাসাৰো।</p>
<p class="gathalast">উপাহনো সিঙ্গালো চ, দসৰগ্গা দুকে সিযুং॥</p>
<p class="centered">দুকনিপাতৰণ্ণনা নিট্ঠিতা।</p></div>
<p class="chapter">৩. তিকনিপাতো</p>
<div class="chaptxt">
<p class="title">১. সঙ্কপ্পৰগ্গো</p>
<p class="hangnum">  </p>
<p class="subhead"> ২৫১] ১. সঙ্কপ্পরাগজাতকৰণ্ণনা</p>
<p class="bodytext"><span class="bld">সঙ্কপ্পরাগধোতেনা</span>তি <a name="V2.0227"></a> <a name="P2.0271"></a> <a name="M2.0248"></a> ইদং সত্থা জেতৰনে ৰিহরন্তো উক্কণ্ঠিতভিক্খুং আরব্ভ কথেসি। সাৰত্থিনগরৰাসী কিরেকো কুলপুত্তো সাসনে উরং দত্বা পব্বজিত্বা একদিৰসং সাৰত্থিযং পিণ্ডায চরন্তো একং অলঙ্কতপটিযত্তং ইত্থিং দিস্বা উপ্পন্নকামরাগো অনভিরতো ৰিচরি। তমেনং আচরিযুপজ্ঝাযাদযো দিস্বা অনভিরতিকারণং পুচ্ছিত্বা ৰিব্ভমিতুকামভাৰমস্স ঞত্বা ‘‘আৰুসো, সত্থা নাম কামরাগাদিকিলেসপীল়িতানং কিলেসে হারেত্বা সচ্চানি পকাসেত্বা সোতাপত্তিফলাদীনি দেতি, এহি তং সত্থু সন্তিকং নেস্সামা’’তি আদায অগমংসু। সত্থারা চ ‘‘কিং নু খো, ভিক্খৰে, অনিচ্ছমানকঞ্ঞেৰ ভিক্খুং গহেত্বা আগতত্থা’’তি ৰুত্তে তমত্থং আরোচেসুং। সত্থা ‘‘সচ্চং কির ত্বং, ভিক্খু, উক্কণ্ঠিতো’’তি পুচ্ছিত্বা ‘‘সচ্চং, ভন্তে’’তি ৰুত্তে ‘‘কিংকারণা’’তি পুচ্ছি। সো তমত্থং আরোচেসি। অথ নং সত্থা ‘‘ইত্থিযো নামেতা, ভিক্খু, পুব্বে ঝানবলেন ৰিক্খম্ভিতকিলেসানং ৰিসুদ্ধসত্তানম্পি সংকিলেসং উপ্পাদেসুং, তাদিসং তুচ্ছপুগ্গলং কিংকারণা ন সংকিলেসিস্সন্তি, ৰিসুদ্ধাপি সত্তা সংকিলিস্সন্তি, উত্তমযসসমঙ্গিনোপি আযসক্যং পাপুণন্তি, পগেৰ অপরিসুদ্ধা। সিনেরুকম্পনকৰাতো পুরাণপণ্ণকসটং কিং <a name="P2.0272"></a> ন কম্পেস্সতি, বোধিতলে নিসীদিত্বা অভিসম্বুজ্ঝনকসত্তং অযং কিলেসো আলোল়েসি, তাদিসং কিং ন আলোল়েস্সতী’’তি ৰত্বা তেহি যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অসীতিকোটিৰিভৰে ব্রাহ্মণমহাসালকুলে নিব্বত্তিত্বা ৰযপ্পত্তো তক্কসিলাযং সব্বসিপ্পানি উগ্গণ্হিত্বা বারাণসিং পচ্চাগন্ত্বা কতদারপরিগ্গহো মাতাপিতূনং অচ্চযেন তেসং মতকিচ্চানি কত্বা হিরঞ্ঞোলোকনকম্মং করোন্তো ‘‘ইদং ধনং পঞ্ঞাযতি, যেহি পনেতং সম্ভতং, তে <a name="M2.0249"></a> ন পঞ্ঞাযন্তী’’তি <a name="V2.0228"></a> আৰজ্জেন্তো সংৰেগপ্পত্তো অহোসি, সরীরা সেদা মুচ্চিংসু। সো ঘরাৰাসে চিরং ৰসন্তো মহাদানং দত্বা কামে পহায অস্সুমুখং ঞাতিসঙ্ঘং পরিচ্চজিত্বা হিমৰন্তং পৰিসিত্বা ইসিপব্বজ্জং পব্বজিত্বা রমণীযে পদেসে পণ্ণসালং মাপেত্বা উঞ্ছাচরিযায ৰনমূলফলাদীহি যাপেন্তো নচিরস্সেৰ অভিঞ্ঞা চ সমাপত্তিযো চ উপ্পাদেত্বা ঝানকীল়ং কীল়ন্তো চিরং ৰসিত্বা চিন্তেসি – ‘‘মনুস্সপথং গন্ত্বা লোণম্বিলং উপসেৰিস্সামি, এৰং মে সরীরঞ্চেৰ থিরং ভৰিস্সতি, জঙ্ঘৰিহারো চ কতো ভৰিস্সতি, যে চ মাদিসস্স সীলসম্পন্নস্স ভিক্খং ৰা দস্সন্তি, অভিৰাদনাদীনি ৰা করিস্সন্তি, তে সগ্গপুরং পূরেস্সন্তী’’তি।</p>
<p class="bodytext">সো হিমৰন্তা ওতরিত্বা অনুপুব্বেন চারিকং চরমানো বারাণসিং পত্বা সূরিযত্থঙ্গমনৰেলায ৰসনট্ঠানং ওলোকেন্তো রাজুয্যানং দিস্বা ‘‘ইদং পটিসল্লানসারুপ্পং, এত্থ ৰসিস্সামে’’তি উয্যানং পৰিসিত্বা অঞ্ঞতরস্মিং রুক্খমূলে নিসিন্নো ঝানসুখেন রত্তিং খেপেত্বা পুনদিৰসে কতসরীরপটিজগ্গনো পুব্বণ্হসমযে জটাজিনৰক্কলানি সণ্ঠপেত্বা ভিক্খাভাজনং আদায সন্তিন্দ্রিযো সন্তমানসো ইরিযাপথসম্পন্নো যুগমত্তদস্সনো হুত্বা সব্বাকারসম্পন্নায অত্তনো রূপসিরিযা লোকস্স <a name="P2.0273"></a> লোচনানি আকড্ঢেন্তো নগরং পৰিসিত্বা ভিক্খায চরন্তো রঞ্ঞো নিৰেসনদ্বারং পাপুণি। রাজা মহাতলে চঙ্কমন্তো ৰাতপানন্তরেন বোধিসত্তং দিস্বা ইরিযাপথস্মিঞ্ঞেৰ পসীদিত্বা ‘‘সচে সন্তধম্মো নাম অত্থি, ইমস্স তেন অব্ভন্তরে ভৰিতব্ব’’ন্তি চিন্তেত্বা ‘‘গচ্ছ, তং তাপসং আনেহী’’তি একং অমচ্চং আণাপেসি। সো গন্ত্বা ৰন্দিত্বা ভিক্খাভাজনং গহেত্বা ‘‘রাজা, ভন্তে, তং পক্কোসতী’’তি আহ। বোধিসত্তো ‘‘মহাপুঞ্ঞ, অম্হে রাজা ন জানাতী’’তি আহ। ‘‘তেন হি, ভন্তে, যাৰাহং আগচ্ছামি, তাৰ ইধেৰ হোথা’’তি গন্ত্বা রঞ্ঞো আরোচেসি। রাজা ‘‘অম্হাকং কুলূপকতাপসো নত্থি, গচ্ছ, নং আনেহী’’তি সযম্পি ৰাতপানেন হত্থং পসারেত্বা ৰন্দন্তো ‘‘ইতো এথ, ভন্তে’’তি আহ। বোধিসত্তো অমচ্চস্স হত্থে ভিক্খাভাজনং দত্বা মহাতলং অভিরুহি।</p>
<p class="bodytext">অথ নং রাজা ৰন্দিত্বা রাজপল্লঙ্কে নিসীদাপেত্বা অত্তনো সম্পাদিতেহি যাগুখজ্জকভত্তেহি পরিৰিসিত্বা কতভত্তকিচ্চং পঞ্হং পুচ্ছি। পঞ্হব্যাকরণেন ভিয্যোসোমত্তায পসীদিত্বা ৰন্দিত্বা ‘‘ভন্তে, তুম্হে কত্থৰাসিকা <a name="M2.0250"></a>, কুতো আগতত্থা’’তি পুচ্ছিত্বা ‘‘হিমৰন্তৰাসিকা মযং, মহারাজ, হিমৰন্ততো আগতা’’তি ৰুত্তে পুন ‘‘কিংকারণা’’তি পুচ্ছিত্বা ‘‘ৰস্সারত্তকালে, মহারাজ, নিবদ্ধৰাসো নাম লদ্ধুং ৰট্টতী’’তি ৰুত্তে ‘‘তেন হি, ভন্তে, রাজুয্যানে ৰসথ, তুম্হে চ চতূহি পচ্চযেহি ন কিলমিস্সথ, অহঞ্চ সগ্গসংৰত্তনিকং পুঞ্ঞং পাপুণিস্সামী’’তি পটিঞ্ঞং গহেত্বা ভুত্তপাতরাসো বোধিসত্তেন সদ্ধিং <a name="V2.0229"></a> উয্যানং গন্ত্বা পণ্ণসালং কারেত্বা চঙ্কমং মাপেত্বা সেসানিপি রত্তিট্ঠানদিৰাট্ঠানাদীনি সম্পাদেত্বা পব্বজিতপরিক্খারে পটিযাদেত্বা ‘‘সুখেন ৰসথ, ভন্তে’’তি উয্যানপালং সম্পটিচ্ছাপেসি। বোধিসত্তো ততো পট্ঠায দ্বাদস <a name="P2.0274"></a> সংৰচ্ছরানি তত্থেৰ ৰসি।</p>
<p class="bodytext">অথেকদিৰসং রঞ্ঞো পচ্চন্তো কুপিতো। সো তস্স ৰূপসমনত্থায গন্তুকামো দেৰিং আমন্তেত্বা ‘‘ভদ্দে, তযা নগরে ওহীযিতুং ৰট্টতী’’তি আহ। ‘‘কিং নিস্সায কথেথ, দেৰা’’তি। ‘‘সীলৰন্তং তাপসং, ভদ্দে’’তি। ‘‘দেৰ, নাহং তস্মিং পমজ্জিস্সামি, অম্হাকং অয্যস্স পটিজগ্গনং মম ভারো, তুম্হে নিরাসঙ্কা গচ্ছথা’’তি। রাজা নিক্খমিত্বা গতো, দেৰীপি বোধিসত্তং তথেৰ সক্কচ্চং উপট্ঠাতি। বোধিসত্তো পন রঞ্ঞো গতকালে নিবদ্ধৰেলাযং আগন্ত্বা অত্তনো রুচিতায ৰেলায রাজনিৰেসনং গন্ত্বা ভত্তকিচ্চং করোতি।</p>
<p class="bodytext">অথেকদিৰসং বোধিসত্তে অতিচিরাযন্তে দেৰী সব্বং খাদনীযভোজনীযং পটিযাদেত্বা ন্হত্বা অলঙ্করিত্বা নীচমঞ্চকং পঞ্ঞাপেত্বা বোধিসত্তস্স আগমনং ওলোকযমানা মট্ঠসাটকং সিথিলং কত্বা নিৰাসেত্বা নিপজ্জি। বোধিসত্তোপি ৰেলং সল্লক্খেত্বা ভিক্খাভাজনং আদায আকাসেনাগন্ত্বা মহাৰাতপানদ্বারং পাপুণি। তস্স ৰক্কলসদ্দং সুত্বা সহসা উট্ঠহমানায দেৰিযা সরীরা মট্ঠসাটকো ভস্সিত্থ, বোধিসত্তো ৰিসভাগারম্মণং দিস্বা ইন্দ্রিযানি ভিন্দিত্বা সুভৰসেন ওলোকেসি। অথস্স ঝানবলেন সন্নিসিন্নোপি কিলেসো করণ্ডকে পক্খিত্তআসীৰিসো ৰিয ফণং কত্বা উট্ঠহি, খীররুক্খস্স ৰাসিযা আকোটিতকালো ৰিয অহোসি। কিলেসুপ্পাদনেন সহেৰ ঝানঙ্গানি পরিহাযিংসু, ইন্দ্রিযানি অপরিপুণ্ণানি অহেসুং, সযং পক্খচ্ছিন্নকাকো ৰিয অহোসি। সো পুব্বে ৰিয নিসীদিত্বা ভত্তকিচ্চং কাতুং নাসক্খি <a name="M2.0251"></a>, নিসীদাপিযমানোপি ন নিসীদি। অথস্স দেৰী সব্বং খাদনীযভোজনীযং ভিক্খাভাজনেযেৰ <a name="P2.0275"></a> পক্খিপি। যথা চ পুব্বে ভত্তকিচ্চং কত্বা সীহপঞ্জরেন নিক্খমিত্বা আকাসেনেৰ গচ্ছতি, এৰং তং দিৰসং গন্তুং নাসক্খি। ভত্তং পন গহেত্বা মহানিস্সেণিযা ওতরিত্বা উয্যানং অগমাসি। দেৰীপি অস্স অত্তনি পটিবদ্ধচিত্ততং অঞ্ঞাসি। সো উয্যানং গন্ত্বা ভত্তং অভুঞ্জিত্বাৰ হেট্ঠামঞ্চকে নিক্খিপিত্বা ‘‘দেৰিযা এৰরূপা হত্থসোভা পাদসোভা, এৰরূপং কটিপরিযোসানং, এৰরূপং ঊরুলক্খণ’’ন্তিআদীনি ৰিপ্পলপন্তো সত্তাহং নিপজ্জি, ভত্তং পূতিকং অহোসি নীলমক্খিকাপরিপুণ্ণং।</p>
<p class="bodytext">অথ রাজা পচ্চন্তং ৰূপসমেত্বা পচ্চাগতো অলঙ্কতপটিযত্তং নগরং পদক্খিণং কত্বা রাজনিৰেসনং অগন্ত্বাৰ ‘‘বোধিসত্তং পস্সিস্সামী’’তি উয্যানং গন্ত্বা উক্লাপং অস্সমপদং দিস্বা <a name="V2.0230"></a> ‘‘পক্কন্তো ভৰিস্সতী’’তি পণ্ণসালায দ্বারং ৰিৰরিত্বা অন্তোপৰিট্ঠো তং নিপন্নকং দিস্বা ‘‘কেনচি অফাসুকেন ভৰিতব্ব’’ন্তি পূতিভত্তং ছড্ডাপেত্বা পণ্ণসালং পটিজগ্গাপেত্বা ‘‘ভন্তে, কিং তে অফাসুক’’ন্তি পুচ্ছি। ‘‘ৰিদ্ধোস্মি, মহারাজা’’তি। রাজা ‘‘মম পচ্চামিত্তেহি মযি ওকাসং অলভন্তেহি ‘মমাযনট্ঠানমস্স দুব্বলং করিস্সামা’তি আগন্ত্বা এস ৰিদ্ধো ভৰিস্সতি মঞ্ঞে’’তি সরীরং পরিৰত্তেত্বা ৰিদ্ধট্ঠানং ওলোকেন্তো ৰিদ্ধট্ঠানং অদিস্বা ‘‘কত্থ ৰিদ্ধোসি, ভন্তে’’তি পুচ্ছি। বোধিসত্তো ‘‘নাহং, মহারাজ, অঞ্ঞেন ৰিদ্ধো, অহং পন অত্তনাৰ অত্তানং হদযে ৰিজ্ঝি’’ন্তি ৰত্বা উট্ঠায নিসীদিত্বা ইমা গাথা অৰোচ –</p>
<p class="hangnum"><a name="para1"></a><span class="paranum">১</span>.</p>
<p class="gatha1"> ‘‘সঙ্কপ্পরাগধোতেন, ৰিতক্কনিসিতেন চ।</p>
<p class="gathalast">নালঙ্কতেন ভদ্রেন, উসুকারাকতেন চ॥</p>
<p class="hangnum"><a name="para2"></a><span class="paranum">২</span>.</p>
<p class="gatha1"> ‘‘ন কণ্ণাযতমুত্তেন, নাপি মোরূপসেৰিনা।</p>
<p class="gathalast">তেনম্হি হদযে ৰিদ্ধো, সব্বঙ্গপরিদাহিনা॥</p>
<p class="hangnum"><a name="para3"></a><span class="paranum">৩</span>.</p>
<p class="gatha1"> ‘‘আৰেধঞ্চ <a name="P2.0276"></a> ন পস্সামি, যতো রুহিরমস্সৰে।</p>
<p class="gathalast">যাৰ অযোনিসো চিত্তং, সযং মে দুক্খমাভত’’ন্তি॥</p>
<p class="bodytext">তত্থ <a name="M2.0252"></a> <span class="bld">সঙ্কপ্পরাগধোতেনা</span>তি কামৰিতক্কসম্পযুত্তরাগধোতেন। <span class="bld">ৰিতক্কনিসিতেন চা</span>তি তেনেৰ রাগোদকেন ৰিতক্কপাসাণে নিসিতেন। <span class="bld">নালঙ্কতেন ভদ্রেনা</span>তি নেৰ অলঙ্কতেন ভদ্রেন, অনলঙ্কতেন বীভচ্ছেনাতি অত্থো। <span class="bld">উসুকারাকতেন চা</span>তি উসুকারেহিপি অকতেন। <span class="bld">ন কণ্ণাযতমুত্তেনা</span>তি যাৰ দক্খিণকণ্ণচূল়কং আকড্ঢিত্বা অমুত্তকেন। <span class="bld">নাপি মোরূপসেৰিনা</span>তি মোরপত্তগিজ্ঝপত্তাদীহি অকতূপসেৰনেন। <span class="bld">তেনম্হি হদযে ৰিদ্ধো</span>তি তেন কিলেসকণ্ডেনাহং হদযে ৰিদ্ধো অম্হি। <span class="bld">সব্বঙ্গপরিদাহিনা</span>তি সব্বানি অঙ্গানি পরিদহনসমত্থেন। মহারাজ, তেন হি কিলেসকণ্ডেন হদযে ৰিদ্ধকালতো পট্ঠায মম অগ্গি পদিত্তানিৰ সব্বানি অঙ্গানি ডয্হন্তীতি দস্সেতি।</p>
<p class="bodytext"><span class="bld">আৰেধঞ্চ ন পস্সামী</span>তি ৰিদ্ধট্ঠানে ৰণঞ্চ ন পস্সামি। <span class="bld">যতো রুহিরমস্সৰে</span>তি যতো মে আৰেধতো লোহিতং পগ্ঘরেয্য, তং ন পস্সামীতি অত্থো। <span class="bld">যাৰ অযোনিসো চিত্ত</span>ন্তি এত্থ <span class="bld">যাৰা</span>তি দল়্হত্থে নিপাতো, অতিৰিয দল়্হং কত্বা অযোনিসো চিত্তং ৰড্ঢিতন্তি অত্থো। <span class="bld">সযং মে দুক্খমাভত</span>ন্তি অত্তনাৰ মযা অত্তনো দুক্খং আনীতন্তি।</p>
<p class="bodytext">এৰং <a name="V2.0231"></a> বোধিসত্তো ইমাহি তীহি গাথাহি রঞ্ঞো ধম্মং দেসেত্বা রাজানং পণ্ণসালতো বহি কত্বা কসিণপরিকম্মং কত্বা নট্ঠং ঝানং উপ্পাদেত্বা পণ্ণসালায নিক্খমিত্বা আকাসে নিসিন্নো রাজানং ওৰদিত্বা ‘‘মহারাজ, অহং হিমৰন্তমেৰ গমিস্সামী’’তি ৰত্বা ‘‘ন সক্কা, ভন্তে, গন্তু’’ন্তি ৰুচ্চমানোপি ‘‘মহারাজ, মযা ইধ ৰসন্তেন এৰরূপো ৰিপ্পকারো পত্তো, ইদানি ন সক্কা ইধ ৰসিতু’’ন্তি রঞ্ঞো যাচন্তস্সেৰ আকাসে উপ্পতিত্বা হিমৰন্তং গন্ত্বা তত্থ যাৰতাযুকং ঠত্বা ব্রহ্মলোকূপগো অহোসি।</p>
<p class="bodytext">সত্থা <a name="P2.0277"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু অরহত্তে পতিট্ঠহি। কেচি সোতাপন্না, কেচি সকদাগামিনো, কেচি অনাগামিনো, কেচি অরহন্তো অহেসুং। ‘‘তদা রাজা আনন্দো অহোসি, তাপসো পন অহমেৰ অহোসি’’ন্তি।</p>
<p class="centered">সঙ্কপ্পরাগজাতকৰণ্ণনা পঠমা।</p>
<p class="hangnum">  </p>
<p class="subhead"> ২৫২] ২. তিলমুট্ঠিজাতকৰণ্ণনা</p>
<p class="bodytext"><span class="bld">অজ্জাপি</span> <a name="M2.0253"></a> <span class="bld">মে তং মনসী</span>তি ইদং সত্থা জেতৰনে ৰিহরন্তো অঞ্ঞতরং কোধনং ভিক্খুং আরব্ভ কথেসি। অঞ্ঞতরো কির, ভিক্খু, কোধনো অহোসি উপাযাসবহুলো, অপ্পম্পি ৰুত্তো সমানো কুপ্পি অভিসজ্জি, কোপঞ্চ দোসঞ্চ অপ্পচ্চযঞ্চ পাত্বাকাসি। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, অসুকো নাম ভিক্খু কোধনো উপাযাসবহুলো উদ্ধনে পক্খিত্তলোণং ৰিয তটতটাযন্তো ৰিচরতি, এৰরূপে নিক্কোধনে বুদ্ধসাসনে পব্বজিতো সমানো কোধমত্তম্পি নিগ্গণ্হিতুং ন সক্কোতী’’তি। সত্থা তেসং কথং সুত্বা একং ভিক্খুং পেসেত্বা তং ভিক্খুং পক্কোসাপেত্বা ‘‘সচ্চং কির ত্বং, ভিক্খু, কোধনো’’তি পুচ্ছিত্বা ‘‘সচ্চং, ভন্তে’’তি ৰুত্তে ‘‘ন, ভিক্খৰে, ইদানেৰ, পুব্বেপি অযং কোধনো অহোসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে তস্স পুত্তো ব্রহ্মদত্তকুমারো নাম অহোসি। পোরাণকরাজানো চ অত্তনো পুত্তে ‘‘এৰং এতে নিহতমানদপ্পা সীতুণ্হক্খমা লোকচারিত্তঞ্ঞূ চ ভৰিস্সন্তী’’তি অত্তনো নগরে দিসাপামোক্খআচরিযে ৰিজ্জমানেপি সিপ্পুগ্গহণত্থায দূরে তিরোরট্ঠং পেসেন্তি, তস্মা সোপি রাজা সোল়সৰস্সুদ্দেসিকং পুত্তং পক্কোসাপেত্বা একপটলিকউপাহনা <a name="V2.0232"></a> চ পণ্ণচ্ছত্তঞ্চ কহাপণসহস্সঞ্চ দত্বা ‘‘তাত, তক্কসিলং গন্ত্বা সিপ্পং উগ্গণ্হা’’তি <a name="P2.0278"></a> পেসেসি। সো ‘‘সাধূ’’তি মাতাপিতরো ৰন্দিত্বা নিক্খমিত্বা অনুপুব্বেন তক্কসিলং পত্বা আচরিযস্স গেহং পুচ্ছিত্বা আচরিযে মাণৰকানং সিপ্পং ৰাচেত্বা উট্ঠায ঘরদ্বারে চঙ্কমন্তে গেহং গন্ত্বা যস্মিং ঠানে ঠিতো আচরিযং অদ্দস, তত্থেৰ উপাহনা ওমুঞ্চিত্বা ছত্তঞ্চ অপনেত্বা আচরিযং ৰন্দিত্বা অট্ঠাসি। সো তস্স কিলন্তভাৰং ঞত্বা আগন্তুকসঙ্গহং কারেসি। কুমারো ভুত্তভোজনো থোকং ৰিস্সমিত্বা আচরিযং উপসঙ্কমিত্বা ৰন্দিত্বা অট্ঠাসি, ‘‘কুতো আগতোসি, তাতা’’তি চ ৰুত্তে ‘‘বারাণসিতো’’তি আহ। ‘‘কস্স পুত্তোসী’’তি? ‘‘বারাণসিরঞ্ঞো’’তি। ‘‘কেনত্থেনাগতোসী’’তি? ‘‘সিপ্পং উগ্গণ্হত্থাযা’’তি। ‘‘কিং তে আচরিযভাগো আভতো, উদাহু ধম্মন্তেৰাসিকো হোতুকামোসী’’তি? সো ‘‘আচরিযভাগো মে <a name="M2.0254"></a> আভতো’’তি ৰত্বা আচরিযস্স পাদমূলে সহস্সত্থৰিকং ঠপেত্বা ৰন্দি।</p>
<p class="bodytext">ধম্মন্তেৰাসিকা দিৰা আচরিযস্স কম্মং কত্বা রত্তিং সিপ্পং উগ্গণ্হন্তি, আচরিযভাগদাযকা গেহে জেট্ঠপুত্তা ৰিয হুত্বা সিপ্পমেৰ উগ্গণ্হন্তি। তস্মা সোপি আচরিযো সল্লহুকেন সুভনক্খত্তেন কুমারস্স সিপ্পং পট্ঠপেসি। কুমারোপি সিপ্পং উগ্গণ্হন্তো একদিৰসং আচরিযেন সদ্ধিং ন্হাযিতুং অগমাসি। অথেকা মহল্লিকা ইত্থী তিলানি সেতে কত্বা পত্থরিত্বা রক্খমানা নিসীদি। কুমারো সেততিলে দিস্বা খাদিতুকামো হুত্বা একং তিলমুট্ঠিং গহেত্বা খাদি, মহল্লিকা ‘‘তণ্হালুকো এসো’’তি কিঞ্চি অৰত্বা তুণ্হী অহোসি। সো পুনদিৰসেপি তায ৰেলায তথেৰ অকাসি, সাপি নং ন কিঞ্চি আহ। ইতরো ততিযদিৰসেপি তথেৰাকাসি, তদা মহল্লিকা ‘‘দিসাপামোক্খো আচরিযো অত্তনো অন্তেৰাসিকেহি মং ৰিলুম্পাপেতী’’তি বাহা পগ্গয্হ কন্দি। আচরিযো নিৰত্তিত্বা ‘‘কিং এতং <a name="P2.0279"></a>, অম্মা’’তি পুচ্ছি। ‘‘সামি, অন্তেৰাসিকো তে মযা কতানং সেততিলানং অজ্জেকং মুট্ঠিং খাদি, হিয্যো একং, পরে একং, ননু এৰং খাদন্তো মম সন্তকং সব্বং নাসেস্সতী’’তি। ‘‘অম্ম, মা রোদি, মূলং তে দাপেস্সামী’’তি। ‘‘ন মে, সামি, মূলেনত্থো, যথা পনেস কুমারো পুন এৰং ন করোতি, তথা তং সিক্খাপেহী’’তি। আচরিযো ‘‘তেন হি পস্স, অম্মা’’তি দ্বীহি মাণৰেহি তং কুমারং দ্বীসু হত্থেসু গাহাপেত্বা ৰেল়ুপেসিকং গহেত্বা ‘‘পুন এৰরূপং মা অকাসী’’তি তিক্খত্তুং পিট্ঠিযং পহরি। কুমারো আচরিযস্স কুজ্ঝিত্বা রত্তানি অক্খীনি কত্বা পাদপিট্ঠিতো যাৰ কেসমত্থকা ওলোকেসি। সোপিস্স কুজ্ঝিত্বা ওলোকিতভাৰং অঞ্ঞাসি। কুমারো সিপ্পং নিট্ঠাপেত্বা ‘‘অনুযোগং দত্বা মারাপেতব্বো এস মযা’’তি তেন কতদোসং হদযে ঠপেত্বা গমনকালে আচরিযং ৰন্দিত্বা ‘‘যদাহং, আচরিয, বারাণসিরজ্জং পত্বা তুম্হাকং সন্তিকং পেসেস্সামি, তদা তুম্হে আগচ্ছেয্যাথা’’তি সসিনেহো ৰিয পটিঞ্ঞং গহেত্বা পক্কামি।</p>
<p class="bodytext">সো <a name="V2.0233"></a> বারাণসিং পত্বা মাতাপিতরো ৰন্দিত্বা সিপ্পং দস্সেসি। রাজা ‘‘জীৰমানেন মে পুত্তো দিট্ঠো, জীৰমানোৰস্স রজ্জসিরিং পস্সামী’’তি পুত্তং রজ্জে পতিট্ঠাপেসি। সো রজ্জসিরিং অনুভৰমানো আচরিযেন কতদোসং <a name="M2.0255"></a> সরিত্বা উপ্পন্নকোধো ‘‘মারাপেস্সামি ন’’ন্তি পক্কোসনত্থায আচরিযস্স দূতং পাহেসি। আচরিযো ‘‘তরুণকালে নং সঞ্ঞাপেতুং ন সক্খিস্সামী’’তি অগন্ত্বা তস্স রঞ্ঞো মজ্ঝিমৰযকালে ‘‘ইদানি নং সঞ্ঞাপেতুং সক্খিস্সামী’’তি গন্ত্বা রাজদ্বারে ঠত্বা ‘‘তক্কসিলাচরিযো আগতো’’তি আরোচাপেসি। রাজা তুট্ঠো ব্রাহ্মণং পক্কোসাপেত্বা তং অত্তনো সন্তিকং আগতং দিস্বাৰ কোধং উপ্পাদেত্বা রত্তানি অক্খীনি কত্বা অমচ্চে আমন্তেত্বা ‘‘ভো, অজ্জাপি মে আচরিযেন পহটট্ঠানং রুজ্জতি, আচরিযো নলাটেন মচ্চুং আদায ‘মরিস্সামী’তি <a name="P2.0280"></a> আগতো, অজ্জস্স জীৰিতং নত্থী’’তি ৰত্বা পুরিমা দ্বে গাথা অৰোচ –</p>
<p class="hangnum"><a name="para4"></a><span class="paranum">৪</span>.</p>
<p class="gatha1"> ‘‘অজ্জাপি মে তং মনসি, যং মং ত্বং তিলমুট্ঠিযা।</p>
<p class="gathalast">বাহায মং গহেত্বান, লট্ঠিযা অনুতাল়যি॥</p>
<p class="hangnum"><a name="para5"></a><span class="paranum">৫</span>.</p>
<p class="gatha1"> ‘‘ননু জীৰিতে ন রমসি, যেনাসি ব্রাহ্মণাগতো।</p>
<p class="gathalast">যং মং বাহা গহেত্বান, তিক্খত্তুং অনুতাল়যী’’তি॥</p>
<p class="bodytext">তত্থ <span class="bld">যং মং বাহায ম</span>ন্তি দ্বীসু পদেসু উপযোগৰচনং অনুতাল়নগহণাপেক্খং। যং মং ত্বং তিলমুট্ঠিযা কারণা অনুতাল়যি, অনুতাল়েন্তো চ মং বাহায গহেত্বা অনুতাল়যি, তং অনুতাল়নং অজ্জাপি মে মনসীতি অযঞ্হেত্থ অত্থো। <span class="bld">ননু জীৰিতে ন রমসী</span>তি মঞ্ঞে ত্বং অত্তনো জীৰিতম্হি নাভিরমসি। <span class="bld">যেনাসি ব্রাহ্মণাগতো</span>তি যস্মা ব্রাহ্মণ ইধ মম সন্তিকং আগতোসি। <span class="bld">যং মং বাহা গহেত্বানা</span>তি যং মম বাহা গহেত্বা, যং মং বাহায গহেত্বাতিপি অত্থো। <span class="bld">তিক্খত্তুং অনুতাল়যী</span>তি তযো ৰারে ৰেল়ুলট্ঠিযা তাল়েসি, অজ্জ দানি তস্স ফলং ৰিন্দাহীতি নং মরণেন সন্তজ্জেন্তো এৰমাহ।</p>
<p class="bodytext">তং সুত্বা আচরিযো ততিযং গাথমাহ –</p>
<p class="hangnum"><a name="para6"></a><span class="paranum">৬</span>.</p>
<p class="gatha1"> ‘‘অরিযো অনরিযং কুব্বন্তং, যো দণ্ডেন নিসেধতি।</p>
<p class="gathalast">সাসনং তং ন তং ৰেরং, ইতি নং পণ্ডিতা ৰিদূ’’তি॥</p>
<p class="bodytext">তত্থ <a name="V2.0234"></a> <a name="M2.0256"></a> <span class="bld">অরিযো</span>তি সুন্দরাধিৰচনমেতং। সো পন অরিযো চতুব্বিধো হোতি আচারঅরিযো দস্সনঅরিযো লিঙ্গঅরিযো পটিৰেধঅরিযোতি। তত্থ মনুস্সো ৰা হোতু তিরচ্ছানো ৰা, অরিযাচারে ঠিতো <span class="bld">আচারঅরিযো</span> নাম। ৰুত্তম্পি চেতং –</p>
<p class="gatha1">‘‘অরিযৰত্তসি ৰক্কঙ্গ, যো পিণ্ডমপচাযতি।</p>
<p class="gathalast">চজামি তে তং ভত্তারং, গচ্ছথূভো যথাসুখ’’ন্তি॥ (জা॰ ২.২১.১০৬)।</p>
<p class="bodytext">রূপেন পন ইরিযাপথেন চ পাসাদিকেন দস্সনীযেন সমন্নাগতো দস্সনঅরিযো নাম। ৰুত্তম্পি চেতং –</p>
<p class="gatha1">‘‘অরিযাৰকাসোসি <a name="P2.0281"></a> পসন্ননেত্তো, মঞ্ঞে ভৰং পব্বজিতো কুলম্হা।</p>
<p class="gathalast">কথং নু চিত্তানি পহায ভোগে, পব্বজি নিক্খম্ম ঘরা সপঞ্ঞা’’তি॥ (জা॰ ২.১৭.১৪৩)।</p>
<p class="bodytext">নিৰাসনপারুপনলিঙ্গগ্গহণেন পন সমণসদিসো হুত্বা ৰিচরন্তো দুস্সীলোপি লিঙ্গঅরিযো নাম। যং সন্ধায ৰুত্তং –</p>
<p class="gatha1">‘‘ছদনং কত্বান সুব্বতানং, পক্খন্দী কুলদূসকো পগব্ভো।</p>
<p class="gathalast">মাযাৰী অসঞ্ঞতো পলাপো, পতিরূপেন চরং স মগ্গদূসী’’তি॥</p>
<p class="bodytext">বুদ্ধাদযো পন পটিৰেধঅরিযা নাম। তেন ৰুত্তং – ‘‘অরিযা ৰুচ্চন্তি বুদ্ধা চ পচ্চেকবুদ্ধা চ বুদ্ধসাৰকা চা’’তি। তেসু ইধ আচারঅরিযোৰ অধিপ্পেতো।</p>
<p class="bodytext"><span class="bld">অনরিয</span>ন্তি দুস্সীলং পাপধম্মং। <span class="bld">কুব্বন্ত</span>ন্তি পাণাতিপাতাদিকং পঞ্চৰিধদুস্সীল্যকম্মং করোন্তং, একমেৰ ৰা এতং অত্থপদং, অনরিযং হীনং লামকং পঞ্চৰেরভযকম্মং করোন্তং পুগ্গলং। <span class="bld">যো</span>তি খত্তিযাদীসু যো কোচি। <span class="bld">দণ্ডেনা</span>তি যেন কেনচি পহরণকেন। <span class="bld">নিসেধতী</span>তি ‘‘মা পুন এৰরূপং করী’’তি পহরন্তো নিৰারেতি। <span class="bld">সাসনং তং ন তং ৰের</span>ন্তি তং, মহারাজ, অকত্তব্বং করোন্তে পুত্তধীতরো ৰা অন্তেৰাসিকে ৰা এৰং পহরিত্বা নিসেধনং নাম ইমস্মিং লোকে সাসনং অনুসিট্ঠি ওৰাদো, ন ৰেরং। <span class="bld">ইতি নং পণ্ডিতা</span> <a name="M2.0257"></a> <span class="bld">ৰিদূ</span>তি এৰমেতং পণ্ডিতা জানন্তি। তস্মা, মহারাজ, ত্বম্পি এৰং জান, ন এৰরূপে ঠানে ৰেরং কাতুং অরহসি। সচে হি <a name="V2.0235"></a> ত্বং, মহারাজ, মযা এৰং সিক্খাপিতো নাভৰিস্স, অথ গচ্ছন্তে কালে পূৰসক্খলিআদীনি চেৰ ফলাফলাদীনি চ হরন্তো চোরকম্মেসু পলুদ্ধো অনুপুব্বেন সন্ধিচ্ছেদনপন্থদূহনগামঘাতকাদীনি কত্বা ‘‘রাজাপরাধিকো চোরো’’তি সহোড্ঢং গহেত্বা রঞ্ঞো দস্সিতো ‘‘গচ্ছথস্স দোসানুরূপং দণ্ডং উপনেথা’’তি দণ্ডভযং পাপুণিস্স, কুতো তে এৰরূপা সম্পত্তি অভৰিস্স, ননু মং নিস্সায ইদং ইস্সরিযং তযা লদ্ধন্তি এৰং আচরিযো রাজানং সঞ্ঞাপেসি <a name="P2.0282"></a>। পরিৰারেত্বা ঠিতা অমচ্চাপিস্স কথং সুত্বা ‘‘সচ্চং, দেৰ, ইদং ইস্সরিযং তুম্হাকং আচরিযস্সেৰ সন্তক’’ন্তি আহংসু।</p>
<p class="bodytext">তস্মিং খণে রাজা আচরিযস্স গুণং সল্লক্খেত্বা ‘‘সব্বিস্সরিযং তে, আচরিয, দম্মি, রজ্জং পটিচ্ছা’’তি আহ। আচরিযো ‘‘ন মে, মহারাজ, রজ্জেনত্থো’’তি পটিক্খিপি। রাজা তক্কসিলং পেসেত্বা আচরিযস্স পুত্তদারং আহরাপেত্বা মহন্তং ইস্সরিযং দত্বা তমেৰ পুরোহিতং কত্বা পিতুট্ঠানে ঠপেত্বা তস্সোৰাদে ঠিতো দানাদীনি পুঞ্ঞানি কত্বা সগ্গপরাযণো অহোসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে কোধনো ভিক্খু অনাগামিফলে পতিট্ঠহি, বহূ জনা সোতাপন্নসকদাগামিঅনাগামিনো অহেসুং। ‘‘তদা রাজা কোধনো ভিক্খু অহোসি, আচরিযো পন অহমেৰ অহোসি’’ন্তি।</p>
<p class="centered">তিলমুট্ঠিজাতকৰণ্ণনা দুতিযা।</p>
<p class="hangnum">  </p>
<p class="subhead"> ২৫৩] ৩. মণিকণ্ঠজাতকৰণ্ণনা</p>
<p class="bodytext"><span class="bld">মমন্নপান</span>ন্তি ইদং সত্থা আল়ৰিং নিস্সায অগ্গাল়ৰে চেতিযে ৰিহরন্তো <span class="bld">কুটিকারসিক্খাপদং</span> (পারা॰ ৩৪২) আরব্ভ কথেসি। আল়ৰকা হি ভিক্খূ সঞ্ঞাচিকায কুটিযো কারযমানা যাচনবহুলা ৰিঞ্ঞত্তিবহুলা ৰিহরিংসু ‘‘পুরিসং দেথ, পুরিসত্থকরং দেথা’’তিআদীনি ৰদন্তা। মনুস্সা <a name="M2.0258"></a> উপদ্দুতা যাচনায উপদ্দুতা ৰিঞ্ঞত্তিযা ভিক্খূ দিস্বা উব্বিজ্জিংসুপি উত্তসিংসুপি পলাযিংসুপি। অথাযস্মা মহাকস্সপো আল়ৰিং উপসঙ্কমিত্বা পিণ্ডায পাৰিসি, মনুস্সা থেরম্পি দিস্বা তথেৰ পটিপজ্জিংসু। সো পচ্ছাভত্তং পিণ্ডপাতপটিক্কন্তো ভিক্খূ আমন্তেত্বা ‘‘পুব্বাযং, আৰুসো, আল়ৰী সুলভপিণ্ডা, ইদানি কস্মা <a name="V2.0236"></a> দুল্লভপিণ্ডা জাতা’’তি পুচ্ছিত্বা তং কারণং সুত্বা ভগৰতি আল়ৰিং আগন্ত্বা অগ্গাল়ৰচেতিযে ৰিহরন্তে ভগৰন্তং উপসঙ্কমিত্বা এতমত্থং আরোচেসি। সত্থা এতস্মিং কারণে ভিক্খুসঙ্ঘং সন্নিপাতাপেত্বা আল়ৰকে ভিক্খূ পটিপুচ্ছি <a name="P2.0283"></a> – ‘‘সচ্চং কির তুম্হে, ভিক্খৰে, সঞ্ঞাচিকায কুটিযো কারেথা’’তি। ‘‘সচ্চং, ভন্তে’’তি ৰুত্তে তে ভিক্খূ গরহিত্বা ‘‘ভিক্খৰে, যাচনা নামেসা সত্তরতনপরিপুণ্ণে নাগভৰনে ৰসন্তানং নাগানম্পি অমনাপা, পগেৰ মনুস্সানং, যেসং একং কহাপণকং উপ্পাদেন্তানং পাসাণতো মংসং উপ্পাটনকালো ৰিয হোতী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো মহাৰিভৰে ব্রাহ্মণকুলে নিব্বত্তি। তস্স আধাৰিত্বা পরিধাৰিত্বা ৰিচরণকালে অঞ্ঞোপি পুঞ্ঞৰা সত্তো তস্স মাতু কুচ্ছিস্মিং নিব্বত্তি। তে উভোপি ভাতরো ৰযপ্পত্তা মাতাপিতূনং কালকিরিযায সংৰিগ্গহদযা ইসিপব্বজ্জং পব্বজিত্বা গঙ্গাতীরে পণ্ণসালং মাপেত্বা ৰসিংসু। তেসু জেট্ঠস্স উপরিগঙ্গায পণ্ণসালা অহোসি, কনিট্ঠস্স অধোগঙ্গায। অথেকদিৰসং মণিকণ্ঠো নাম নাগরাজা নাগভৰনা নিক্খমিত্বা গঙ্গাতীরে মাণৰকৰেসেন ৰিচরন্তো কনিট্ঠস্স অস্সমং গন্ত্বা ৰন্দিত্বা একমন্তং নিসীদি, তে অঞ্ঞমঞ্ঞং সম্মোদনীযকথং কথেত্বা ৰিস্সাসিকা অহেসুং, ৰিনা ৰত্তিতুং নাসক্খিংসু। মণিকণ্ঠো অভিণ্হং কনিট্ঠতাপসস্স সন্তিকং আগন্ত্বা কথাসল্লাপেন নিসীদিত্বা গমনকালে তাপসে সিনেহেন অত্তভাৰং ৰিজহিত্বা ভোগেহি তাপসং পরিক্খিপন্তো পরিস্সজিত্বা উপরিমুদ্ধনি মহন্তং ফণং ধারেত্বা থোকং ৰসিত্বা তং সিনেহং ৰিনোদেত্বা সরীরং ৰিনিৰেঠেত্বা তাপসং ৰন্দিত্বা সকট্ঠানমেৰ গচ্ছতি। তাপসো তস্স ভযেন কিসো অহোসি লূখো দুব্বণ্ণো উপ্পণ্ডুপ্পণ্ডুকজাতো ধমনিসন্থতগত্তো।</p>
<p class="bodytext">সো <a name="M2.0259"></a> একদিৰসং ভাতু সন্তিকং অগমাসি। অথ নং সো পুচ্ছি – ‘‘কিস্স, ত্বং ভো, কিসো লূখো দুব্বণ্ণো উপ্পণ্ডুপ্পণ্ডুকজাতো ধমনিসন্থতগত্তো’’তি। সো তস্স তং পৰত্তিং আরোচেত্বা ‘‘কিং পন, ত্বং ভো, তস্স নাগরাজস্স আগমনং <a name="P2.0284"></a> ইচ্ছসি, ন ইচ্ছসী’’তি পুট্ঠো ‘‘ন ইচ্ছামী’’তি ৰত্বা ‘‘সো পন নাগরাজা তৰ সন্তিকং আগচ্ছন্তো কিং পিল়ন্ধনং পিল়ন্ধিত্বা আগচ্ছতী’’তি ৰুত্তে ‘‘মণিরতন’’ন্তি আহ। তেন হি ত্বং তস্মিং নাগরাজে তৰ সন্তিকং আগন্ত্বা অনিসিন্নেযেৰ ‘‘মণিং মে দেহী’’তি যাচ, এৰং সো নাগো তং ভোগেহি অপরিক্খিপিত্বাৰ গমিস্সতি। পুনদিৰসে অস্সমপদদ্বারে ঠত্বা আগচ্ছন্তমেৰ নং যাচেয্যাসি, ততিযদিৰসে গঙ্গাতীরে ঠত্বা উদকা উম্মুজ্জন্তমেৰ নং যাচেয্যাসি, এৰং সো তৰ সন্তিকং পুন ন আগমিস্সতীতি।</p>
<p class="bodytext">তাপসো <a name="V2.0237"></a> ‘‘সাধূ’’তি পটিস্সুণিত্বা অত্তনো পণ্ণসালং গন্ত্বা পুনদিৰসে নাগরাজানং আগন্ত্বা ঠিতমত্তমেৰ ‘‘এতং অত্তনো পিল়ন্ধনমণিং মে দেহী’’তি যাচি, সো অনিসীদিত্বাৰ পলাযি। অথ নং দুতিযদিৰসে অস্সমপদদ্বারে ঠত্বা আগচ্ছন্তমেৰ ‘‘হিয্যো মে মণিরতনং নাদাসি, অজ্জ দানং লদ্ধুং ৰট্টতী’’তি আহ। নাগো অস্সমপদং অপৰিসিত্বাৰ পলাযি। ততিযদিৰসে উদকতো উম্মুজ্জন্তমেৰ নং ‘‘অজ্জ মে ততিযো দিৰসো যাচন্তস্স, দেহি দানি মে এতং মণিরতন’’ন্তি আহ। নাগরাজা উদকে ঠত্বাৰ তাপসং পটিক্খিপন্তো দ্বে গাথা আহ –</p>
<p class="hangnum"><a name="para7"></a><span class="paranum">৭</span>.</p>
<p class="gatha1"> ‘‘মমন্নপানং ৰিপুলং উল়ারং, উপ্পজ্জতীমস্স মণিস্স হেতু।</p>
<p class="gathalast">তং তে ন দস্সং অতিযাচকোসি, ন চাপি তে অস্সমমাগমিস্সং॥</p>
<p class="hangnum"><a name="para8"></a><span class="paranum">৮</span>.</p>
<p class="gatha1"> ‘‘সুসূ যথা সক্খরধোতপাণী, তাসেসিমং সেলং যাচমানো।</p>
<p class="gathalast">তং তে ন দস্সং অতিযাচকোসি, ন চাপি তে অস্সমমাগমিস্স’’ন্তি॥</p>
<p class="bodytext">তত্থ <a name="P2.0285"></a> <span class="bld">মমন্নপান</span>ন্তি মম যাগুভত্তাদিদিব্বভোজনং অট্ঠপানকভেদঞ্চ দিব্বপানং। <span class="bld">ৰিপুল</span>ন্তি বহু। <span class="bld">উল়ার</span>ন্তি সেট্ঠং পণীতং। <span class="bld">তং তে</span>তি তং মণিং তুয্হং। <span class="bld">অতিযাচকোসী</span>তি <a name="M2.0260"></a> কালঞ্চ পমাণঞ্চ অতিক্কমিত্বা অজ্জ তীণি দিৰসানি ময্হং পিযং মনাপং মণিরতনং যাচমানো অতিক্কম্ম যাচকোসি। <span class="bld">ন চাপি তে</span>তি ন কেৰলং ন দস্সং, অস্সমম্পি তে নাগমিস্সং। <span class="bld">সুসূ যথা</span>তি যথা নাম যুৰা তরুণমনুস্সো। <span class="bld">সক্খরধোতপাণী</span>তি সক্খরায ধোতপাণি, তেলেন পাসাণে ধোতঅসিহত্থো। <span class="bld">তাসেসিমং সেলং যাচমানো</span>তি ইমং মণিং যাচন্তো ত্বং কঞ্চনথরুখগ্গং অব্বাহিত্বা ‘‘সীসং তে ছিন্দামী’’তি ৰদন্তো তরুণপুরিসো ৰিয মং তাসেসি।</p>
<p class="bodytext">এৰং ৰত্বা সো নাগরাজা উদকে নিমুজ্জিত্বা অত্তনো নাগভৰনমেৰ গন্ত্বা ন পচ্চাগঞ্ছি। অথ সো তাপসো তস্স দস্সনীযস্স নাগরাজস্স অদস্সনেন ভিয্যোসোমত্তায কিসো অহোসি লূখো দুব্বণ্ণো উপ্পণ্ডুপ্পণ্ডুকজাতো ধমনিসন্থতগত্তো। অথ জেট্ঠতাপসো ‘‘কনিট্ঠস্স পৰত্তিং জানিস্সামী’’তি তস্স সন্তিকং আগন্ত্বা তং ভিয্যোসোমত্তায পণ্ডুরোগিনং দিস্বা ‘‘কিং নু খো, ভো, ত্বং ভিয্যোসোমত্তায পণ্ডুরোগী জাতো’’তি ৰত্বা ‘‘তস্স দস্সনীযস্স নাগরাজস্স অদস্সনেনা’’তি সুত্বা ‘‘অযং তাপসো নাগরাজানং ৰিনা ৰত্তিতুং ন সক্কোতী’’তি সল্লক্খেত্বা ততিযং গাথমাহ –</p>
<p class="hangnum"><a name="para9"></a><span class="paranum">৯</span>.</p>
<p class="gatha1"> ‘‘ন <a name="V2.0238"></a> তং যাচে যস্স পিযং জিগীসে, দেস্সো হোতি অতিযাচনায।</p>
<p class="gathalast">নাগো মণিং যাচিতো ব্রাহ্মণেন, অদস্সনংযেৰ তদজ্ঝগমা’’তি॥</p>
<p class="bodytext">তত্থ <span class="bld">ন তং যাচে</span>তি তং ভণ্ডং ন যাচেয্য। <span class="bld">যস্স পিযং জিগীসে</span>তি যং ভণ্ডং অস্স পুগ্গলস্স পিযন্তি জানেয্য। <span class="bld">দেস্সো হোতী</span>তি অপ্পিযো হোতি। <span class="bld">অতিযাচনাযা</span>তি পমাণং অতিক্কমিত্বা ৰরভণ্ডং যাচন্তো তায অতিযাচনায। <span class="bld">অদস্সনংযেৰ তদজ্ঝগমা</span>তি ততো পট্ঠায অদস্সনমেৰ গতোতি।</p>
<p class="bodytext">এৰং পন তং ৰত্বা ‘‘ইতো দানি পট্ঠায মা সোচী’’তি সমস্সাসেত্বা জেট্ঠভাতা অত্তনো অস্সমমেৰ গতো। অথাপরভাগে তে <a name="P2.0286"></a> দ্বেপি ভাতরো অভিঞ্ঞা চ সমাপত্তিযো চ নিব্বত্তেত্বা ব্রহ্মলোকপরাযণা অহেসুং।</p>
<p class="bodytext">সত্থা <a name="M2.0261"></a> ‘‘এৰং, ভিক্খৰে, সত্তরতনপরিপুণ্ণে নাগভৰনে ৰসন্তানং নাগানম্পি যাচনা নাম অমনাপা, কিমঙ্গং পন মনুস্সান’’ন্তি ইমং ধম্মদেসনং আহরিত্বা জাতকং সমোধানেসি – ‘‘তদা কনিট্ঠো আনন্দো অহোসি, জেট্ঠো পন অহমেৰ অহোসি’’ন্তি।</p>
<p class="centered">মণিকণ্ঠজাতকৰণ্ণনা ততিযা।</p>
<p class="hangnum">  </p>
<p class="subhead"> ২৫৪] ৪. কুণ্ডককুচ্ছিসিন্ধৰজাতকৰণ্ণনা</p>
<p class="bodytext"><span class="bld">ভুত্বা তিণপরিঘাস</span>ন্তি ইদং সত্থা জেতৰনে ৰিহরন্তো সারিপুত্তত্থেরং আরব্ভ কথেসি। একস্মিঞ্হি সমযে সম্মাসম্বুদ্ধে সাৰত্থিযং ৰস্সং ৰসিত্বা চারিকং চরিত্বা পুন পচ্চাগতে মনুস্সা ‘‘আগন্তুকসক্কারং করিস্সামা’’তি বুদ্ধপ্পমুখস্স ভিক্খুসঙ্ঘস্স মহাদানং দদন্তি। ৰিহারে একং ধম্মঘোসকভিক্খুং ঠপেসুং, সো যে যে আগন্ত্বা যত্তকে ভিক্খূ ইচ্ছন্তি, তেসং তেসং ভিক্খূ ৰিচারেত্বা দেতি।</p>
<p class="bodytext">অথেকা দুগ্গতমহল্লিকা ইত্থী একমেৰ পটিৰীসং সজ্জেত্বা তেসং তেসং মনুস্সানং ভিক্খূসু ৰিচারেত্বা দিন্নেসু উস্সূরে ধম্মঘোসকস্স সন্তিকং আগন্ত্বা ‘‘ময্হং একং ভিক্খুং দেথা’’তি আহ। সো ‘‘মযা সব্বে ভিক্খূ ৰিচারেত্বা দিন্না, সারিপুত্তত্থেরো পন ৰিহারেযেৰ, ত্বং তস্স ভিক্খং দেহী’’তি আহ। সা ‘‘সাধূ’’তি তুট্ঠচিত্তা জেতৰনদ্বারকোট্ঠকে ঠত্বা থেরস্স আগতকালে <a name="V2.0239"></a> ৰন্দিত্বা হত্থতো পত্তং গহেত্বা ঘরং নেত্বা নিসীদাপেসি। ‘‘একায কির মহল্লিকায ধম্মসেনাপতি অত্তনো ঘরে নিসীদাপিতো’’তি বহূনি সদ্ধানি কুলানি অস্সোসুং। তেসু রাজা পস্সেনদী কোসলো তং পৰত্তিং সুত্বা তস্সা সাটকেন চেৰ সহস্সত্থৰিকায চ সদ্ধিং ভত্তভাজনানি পহিণি ‘‘ময্হং অয্যং পরিৰিসমানা ইমং সাটকং নিৰাসেত্বা ইমে কহাপণে ৰল়ঞ্জেত্বা থেরং পরিৰিসতূ’’তি। যথা চ রাজা, এৰং অনাথপিণ্ডিকো <a name="P2.0287"></a> চূল়অনাথপিণ্ডিকো ৰিসাখা চ মহাউপাসিকা পহিণি। অঞ্ঞানিপি পন কুলানি একসতদ্বিসতাদিৰসেন অত্তনো অত্তনো বলানুরূপেন কহাপণে পহিণিংসু। এৰং একাহেনেৰ সা মহল্লিকা সতসহস্সমত্তং লভি। থেরো পন তায দিন্নযাগুমেৰ পিৰিত্বা <a name="M2.0262"></a> তায কতখজ্জকমেৰ পক্কভত্তমেৰ চ পরিভুঞ্জিত্বা অনুমোদনং কত্বা তং মহল্লিকং সোতাপত্তিফলে পতিট্ঠাপেত্বা ৰিহারমেৰ অগমাসি।</p>
<p class="bodytext">ধম্মসভাযং ভিক্খূ থেরস্স গুণকথং সমুট্ঠাপেসুং – ‘‘আৰুসো, ধম্মসেনাপতি মহল্লিকগহপতানিং দুগ্গতভাৰতো মোচেসি, পতিট্ঠা অহোসি। তায দিন্নমাহারং অজিগুচ্ছন্তো পরিভুঞ্জী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, সারিপুত্তো ইদানেৰ এতিস্সা মহল্লিকায অৰস্সযো জাতো, ন চ ইদানেৰ তায দিন্নং আহারং অজিগুচ্ছন্তো পরিভুঞ্জতি, পুব্বেপি পরিভুঞ্জিযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো উত্তরাপথে অস্সৰাণিজকুলে নিব্বত্তি। উত্তরাপথজনপদতো পঞ্চসতা অস্সৰাণিজা অস্সে বারাণসিং আনেত্বা ৰিক্কিণন্তি। অঞ্ঞতরোপি অস্সৰাণিজো পঞ্চঅস্সসতানি আদায বারাণসিমগ্গং পটিপজ্জি। অন্তরামগ্গে চ বারাণসিতো অৰিদূরে একো নিগমগামো অত্থি, তত্থ পুব্বে মহাৰিভৰো সেট্ঠি অহোসি। তস্স মহন্তং নিৰেসনং, তং পন কুলং অনুক্কমেন পরিক্খযং গতং, একাৰ মহল্লিকা অৰসিট্ঠা, সা তস্মিং নিৰেসনে ৰসতি। অথ সো অস্সৰাণিজো তং নিগমগামং পত্বা ‘‘ৰেতনং দস্সামী’’তি তস্সা নিৰেসনে নিৰাসং গণ্হিত্বা অস্সে একমন্তে ঠপেসি। তংদিৰসমেৰস্স একিস্সা আজানীযাৰল়ৰায গব্ভৰুট্ঠানং অহোসি। সো দ্বে তযো দিৰসে ৰসিত্বা অস্সে বলং গাহাপেত্বা ‘‘রাজানং পস্সিস্সামী’’তি অস্সে আদায পাযাসি। অথ নং মহল্লিকা ‘‘গেহৰেতনং দেহী’’তি ৰত্বা ‘‘সাধু, অম্ম, দেমী’’তি <a name="P2.0288"></a> ৰুত্তে ‘‘তাত, ৰেতনং মে দদমানো ইমম্পি অস্সপোতকং ৰেতনতো খণ্ডেত্বা দেহী’’তি আহ। ৰাণিজো তথা কত্বা <a name="V2.0240"></a> পক্কামি। সা তস্মিং অস্সপোতকে পুত্তসিনেহং পচ্চুপট্ঠপেত্বা অৰস্সাৰনঝামকভত্তৰিঘাসতিণানি দত্বা তং পটিজগ্গি।</p>
<p class="bodytext">অথাপরভাগে বোধিসত্তো পঞ্চ অস্সসতানি আদায আগচ্ছন্তো তস্মিং গেহে নিৰাসং গণ্হি। কুণ্ডকখাদকস্স সিন্ধৰপোতকস্স ঠিতট্ঠানতো গন্ধং ঘাযিত্বা একঅস্সোপি গেহং পৰিসিতুং নাসক্খি। বোধিসত্তো মহল্লিকং পুচ্ছি – ‘‘অম্ম, কচ্চি ইমস্মিং গেহে অস্সো অত্থী’’তি <a name="M2.0263"></a>। ‘‘তাত, অঞ্ঞো অস্সো নাম নত্থি, অহং পন পুত্তং কত্বা একং অস্সপোতকং পটিজগ্গামি, সো এত্থ অত্থী’’তি। ‘‘কহং সো, অম্মা’’তি? ‘‘চরিতুং গতো, তাতা’’তি। ‘‘কায ৰেলায আগমিস্সতি, অম্মা’’তি? ‘‘সাযন্হে, তাতা’’তি। বোধিসত্তো তস্স আগমনং পটিমানেন্তো অস্সে বহি ঠপেত্বাৰ নিসীদি। সিন্ধৰপোতকোপি ৰিচরিত্বা কালেযেৰ আগমি। বোধিসত্তো কুণ্ডককুচ্ছিসিন্ধৰপোতকং দিস্বা লক্খণানি সমানেত্বা ‘‘অযং সিন্ধৰো অনগ্ঘো, মহল্লিকায মূলং দত্বা গহেতুং ৰট্টতী’’তি চিন্তেসি। সিন্ধৰপোতকোপি গেহং পৰিসিত্বা অত্তনো ৰসনট্ঠানেযেৰ ঠিতো। তস্মিং খণে তে অস্সা গেহং পৰিসিতুং সক্খিংসু।</p>
<p class="bodytext">বোধিসত্তো দ্বীহতীহং ৰসিত্বা অস্সে সন্তপ্পেত্বা গচ্ছন্তো ‘‘অম্ম, ইমং অস্সপোতকং মূলং গহেত্বা ময্হং দেহী’’তি আহ। ‘‘কিং ৰদেসি, তাত, পুত্তং ৰিক্কিণন্তা নাম অত্থী’’তি। ‘‘অম্ম, ত্বং এতং কিং খাদাপেত্বা পটিজগ্গসী’’তি? ‘‘ওদনকঞ্জিকঞ্চ ঝামকভত্তঞ্চ ৰিঘাসতিণঞ্চ খাদাপেত্বা কুণ্ডকযাগুঞ্চ পাযেত্বা পটিজগ্গামি, তাতা’’তি। ‘‘অম্ম, অহং এতং লভিত্বা পিণ্ডরসভোজনং ভোজেস্সামি, ঠিতট্ঠানে <a name="P2.0289"></a> চেলৰিতানং পসারেত্বা অত্থরণপিট্ঠে ঠপেস্সামী’’তি। ‘‘তাত, এৰং সন্তে মম পুত্তো চ সুখং অনুভৰতু, তং গহেত্বা গচ্ছা’’তি। অথ বোধিসত্তো তস্স চতুন্নং পাদানং নঙ্গুট্ঠস্স মুখস্স চ মূলং একেকং কত্বা ছ সহস্সত্থৰিকাযো ঠপেত্বা মহল্লিকং নৰৰত্থং নিৰাসাপেত্বা সিন্ধৰপোতকস্স পুরতো ঠপেসি। সো অক্খীনি উম্মীলেত্বা মাতরং ওলোকেত্বা অস্সূনি পৰত্তেসি। সাপি তস্স পিট্ঠিং পরিমজ্জিত্বা আহ – ‘‘মযা পুত্তপোসাৰনিকং লদ্ধং, ত্বং, তাত, গচ্ছাহী’’তি, তদা সো অগমাসি।</p>
<p class="bodytext">বোধিসত্তো পুনদিৰসে অস্সপোতকস্স পিণ্ডরসভোজনং সজ্জেত্বা ‘‘ৰীমংসিস্সামি তাৰ নং, জানাতি নু খো অত্তনো বলং, উদাহু ন জানাতী’’তি দোণিযং কুণ্ডকযাগুং আকিরাপেত্বা দাপেসি। সো ‘‘নাহং ইমং ভোজনং ভুঞ্জিস্সামী’’তি তং যাগুং পাযিতুং ন ইচ্ছি। বোধিসত্তো তস্স ৰীমংসনৰসেন পঠমং গাথমাহ –</p>
<p class="hangnum"><a name="para10"></a><span class="paranum">১০</span>.</p>
<p class="gatha1"> ‘‘ভুত্বা <a name="V2.0241"></a> তিণপরিঘাসং, ভুত্বা আচামকুণ্ডকং।</p>
<p class="gathalast">এতং তে ভোজনং আসি, কস্মা দানি ন ভুঞ্জসী’’তি॥</p>
<p class="bodytext">তত্থ <a name="M2.0264"></a> <span class="bld">ভুত্বা তিণপরিঘাস</span>ন্তি ত্বং পুব্বে মহল্লিকায দিন্নং তেসং তেসং খাদিতাৰসেসং ৰিঘাসতিণসঙ্খাতং পরিঘাসং ভুঞ্জিত্বা ৰড্ঢিতো। <span class="bld">ভুত্বা আচামকুণ্ডক</span>ন্তি এত্থ আচামো ৰুচ্চতি ওদনাৰসেসং। <span class="bld">কুণ্ডক</span>ন্তি কুণ্ডকমেৰ। এতঞ্চ ভুঞ্জিত্বা ৰড্ঢিতোসীতি দীপেতি। <span class="bld">এতং তে</span>তি এতং তৰ পুব্বে ভোজনং আসি। <span class="bld">কস্মা দানি ন ভুঞ্জসী</span>তি মযাপি তে তমেৰ দিন্নং, ত্বং তং কস্মা ইদানি ন ভুঞ্জসীতি।</p>
<p class="bodytext">তং সুত্বা সিন্ধৰপোতকো ইতরা দ্বে গাথা অৰোচ –</p>
<p class="hangnum"><a name="para11"></a><span class="paranum">১১</span>.</p>
<p class="gatha1"> ‘‘যত্থ পোসং ন জানন্তি, জাতিযা ৰিনযেন ৰা।</p>
<p class="gathalast">বহু তত্থ মহাব্রহ্মে, অপি আচামকুণ্ডকং॥</p>
<p class="hangnum"><a name="para12"></a><span class="paranum">১২</span>.</p>
<p class="gatha1"> ‘‘ত্বঞ্চ খোমং পজানাসি, যাদিসাযং হযুত্তমো।</p>
<p class="gathalast">জানন্তো জানমাগম্ম, ন তে ভক্খামি কুণ্ডক’’ন্তি॥</p>
<p class="bodytext">তত্থ <a name="P2.0290"></a> <span class="bld">যত্থা</span>তি যস্মিং ঠানে। <span class="bld">পোস</span>ন্তি সত্তং। <span class="bld">জাতিযা ৰিনযেন ৰা</span>তি ‘‘জাতিসম্পন্নো ৰা এসো, ন ৰা, আচারযুত্তো ৰা, ন ৰা’’তি এৰং ন জানন্তি। <span class="bld">মহাব্রহ্মে</span>তি গরুকালপনেন আলপন্তো আহ। <span class="bld">যাদিসায</span>ন্তি যাদিসো অযং, অত্তানং সন্ধায ৰদতি। <span class="bld">জানন্তো জানমাগম্মা</span>তি অহং অত্তনো বলং জানন্তো জানন্তমেৰ তং আগম্ম পটিচ্চ তৰ সন্তিকে কুণ্ডকং কিং ভুঞ্জিস্সামি। ন হি ত্বং কুণ্ডকং ভোজাপেতুকামতায ছ সহস্সানি দত্বা মং গণ্হীতি।</p>
<p class="bodytext">তং সুত্বা বোধিসত্তো ‘‘তং ৰীমংসনত্থায তং মযা কতং, মা কুজ্ঝী’’তি তং সমস্সাসেত্বা সুভোজনং ভোজেত্বা আদায রাজঙ্গণং গন্ত্বা একস্মিং পস্সে পঞ্চ অস্সসতানি ঠপেত্বা একস্মিং পস্সে ৰিচিত্তসাণিং পরিক্খিপিত্বা হেট্ঠা অত্থরণং পত্থরিত্বা উপরি চেলৰিতানং বন্ধিত্বা সিন্ধৰপোতকং ঠপেসি।</p>
<p class="bodytext">রাজা আগন্ত্বা অস্সে ওলোকেন্তো ‘‘অযং অস্সো কস্মা ৰিসুং ঠপিতো’’তি পুচ্ছিত্বা ‘‘মহারাজ <a name="V2.0242"></a>, অযং সিন্ধৰো ইমে অস্সে ৰিসুং অকতো মোচেস্সতী’’তি সুত্বা ‘‘সোভনো, ভো, সিন্ধৰো’’তি পুচ্ছি। বোধিসত্তো ‘‘আম, মহারাজা’’তি ৰত্বা ‘‘তেন হিস্স জৰং পস্সিস্সামী’’তি <a name="M2.0265"></a> ৰুত্তে তং অস্সং কপ্পেত্বা অভিরুহিত্বা ‘‘পস্স, মহারাজা’’তি মনুস্সে উস্সারেত্বা রাজঙ্গণে অস্সং পাহেসি। সব্বং রাজঙ্গণং নিরন্তরং অস্সপন্তীহি পরিক্খিত্তমিৰাহোসি। পুন বোধিসত্তো ‘‘পস্স, মহারাজ, সিন্ধৰপোতকস্স ৰেগ’’ন্তি ৰিস্সজ্জেসি, একপুরিসোপি নং ন অদ্দস। পুন রত্থপটং উদরে পরিক্খিপিত্বা ৰিস্সজ্জেসি, রত্তপটমেৰ পস্সিংসু। অথ নং অন্তোনগরে একিস্সা উয্যানপোক্খরণিযা উদকপিট্ঠে ৰিস্সজ্জেসি, তত্থস্স উদকপিট্ঠে ধাৰতো খুরগ্গানিপি ন তেমিংসু। পুনৰারং পদুমিনিপত্তানং উপরি <a name="P2.0291"></a> ধাৰন্তো একপণ্ণম্পি ন উদকে ওসীদাপেসি। এৰমস্স জৰসম্পন্নং দস্সেত্বা ওরুয্হ পাণিং পহরিত্বা হত্থতলং উপনামেসি, অস্সো উপগন্ত্বা চত্তারো পাদে একতো কত্বা হত্থতলে অট্ঠাসি। অথ মহাসত্তো রাজানং আহ – ‘‘মহারাজ, ইমস্স অস্সপোতকস্স সব্বাকারেন ৰেগে দস্সিযমানে সমুদ্দপরিযন্তো নপ্পহোতী’’তি। রাজা তুস্সিত্বা মহাসত্তস্স উপড্ঢরজ্জং অদাসি। সিন্ধৰপোতকম্পি অভিসিঞ্চিত্বা মঙ্গলঅস্সং অকাসি।</p>
<p class="bodytext">সো রঞ্ঞো পিযো অহোসি মনাপো, সক্কারোপিস্স মহা অহোসি। তস্স হি ৰসনট্ঠানং রঞ্ঞো অলঙ্কতপটিযত্তো ৰাসঘরগব্ভো ৰিয অহোসি, চতুজাতিগন্ধেহি ভূমিলেপনং অকংসু, গন্ধদামমালাদামানি ওসারযিংসু, উপরি সুৰণ্ণতারকখচিতং চেলৰিতানং অহোসি, সমন্ততো চিত্রসাণি পরিক্খিত্তা অহোসি, নিচ্চং গন্ধতেলপদীপা ঝাযিংসু, উচ্চারপস্সাৰট্ঠানেপিস্স সুৰণ্ণকটাহং ঠপযিংসু, নিচ্চং রাজারহভোজনমেৰ ভুঞ্জি। তস্স পন আগতকালতো পট্ঠায রঞ্ঞো সকলজম্বুদীপে রজ্জং হত্থগতমেৰ অহোসি। রাজা বোধিসত্তস্স ওৰাদে ঠত্বা দানাদীনি পুঞ্ঞানি কত্বা সগ্গপরাযণো অহোসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে বহূ সোতাপন্না সকদাগামিনো অনাগামিনো অরহন্তো চ অহেসুং। ‘‘তদা মহল্লিকা অযমেৰ মহল্লিকা অহোসি, সিন্ধৰো সারিপুত্তো, রাজা আনন্দো, অস্সৰাণিজ্জো পন অহমেৰ অহোসি’’ন্তি।</p>
<p class="centered">কুণ্ডককুচ্ছিসিন্ধৰজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২৫৫] ৫. সুকজাতকৰণ্ণনা</p>
<p class="bodytext"><span class="bld">যাৰ</span> <a name="V2.0243"></a> <a name="M2.0266"></a> <span class="bld">সো মত্তমঞ্ঞাসী</span>তি ইদং সত্থা জেতৰনে ৰিহরন্তো একং অতিবহুং ভুঞ্জিত্বা অজীরণেন কালকতং ভিক্খুং আরব্ভ <a name="P2.0292"></a> কথেসি। তস্মিং কির এৰং কালকতে ধম্মসভাযং ভিক্খূ তস্স অগুণকথং সমুট্ঠাপেসুং – ‘‘আৰুসো, অসুকো নাম ভিক্খু অত্তনো কুচ্ছিপ্পমাণং অজানিত্বা অতিবহুং ভুঞ্জিত্বা জীরাপেতুং অসক্কোন্তো কালকতো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপেস অতিভোজনপচ্চযেনেৰ মতো’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে সুকযোনিযং নিব্বত্তিত্বা অনেকানং সুকসহস্সানং সমুদ্দানুগতে হিমৰন্তপদেসে ৰসন্তানং রাজা অহোসি। তস্সেকো পুত্তো অহোসি, তস্মিং বলপ্পত্তে বোধিসত্তো দুব্বলচক্খুকো অহোসি। সুকানং কির সীঘো ৰেগো হোতি, তেন তেসং মহল্লককালে পঠমং চক্খুমেৰ দুব্বলং হোতি। বোধিসত্তস্স পুত্তো মাতাপিতরো কুলাৰকে ঠপেত্বা গোচরং আহরিত্বা পোসেসি। সো একদিৰসং গোচরভূমিং গন্ত্বা পব্বতমত্থকে ঠিতো সমুদ্দং ওলোকেন্তো একং দীপকং পস্সি। তস্মিং পন সুৰণ্ণৰণ্ণং মধুরফলং অম্বৰনং অত্থি। সো পুনদিৰসে গোচরৰেলায উপ্পতিত্বা তস্মিং অম্বৰনে ওতরিত্বা অম্বরসং পিৰিত্বা অম্বপক্কং আদায আগন্ত্বা মাতাপিতূনং অদাসি। বোধিসত্তো তং খাদন্তো রসং সঞ্জানিত্বা ‘‘তাত, ননু ইমং অসুকদীপকে অম্বপক্ক’’ন্তি ৰত্বা ‘‘আম, তাতা’’তি ৰুত্তে ‘‘তাত, এতং দীপকং গচ্ছন্তা নাম সুকা দীঘমাযুং পালেন্তা নাম নত্থি, মা খো ত্বং পুন তং দীপকং অগমাসী’’তি আহ। সো তস্স ৰচনং অগ্গহেত্বা অগমাসিযেৰ।</p>
<p class="bodytext">অথেকদিৰসং বহুং অম্বরসং পিৰিত্বা মাতাপিতূনং অত্থায অম্বপক্কং আদায সমুদ্দমত্থকেনাগচ্ছন্তো <a name="P2.0293"></a> অতিধাততায কিলন্তকাযো নিদ্দাযাভিভূতো, সো নিদ্দাযন্তোপি আগচ্ছতেৰ, তুণ্ডেন পনস্স গহিতং অম্বপক্কং পতি। সো অনুক্কমেন আগমনৰীথিং জহিত্বা ওসীদন্তো উদকপিট্ঠেনেৰ আগচ্ছন্তো উদকে পতি। অথ নং একো মচ্ছো গহেত্বা <a name="M2.0267"></a> খাদি। বোধিসত্তো তস্মিং আগমনৰেলায অনাগচ্ছন্তেযেৰ ‘‘সমুদ্দে পতিত্বা মতো ভৰিস্সতী’’তি অঞ্ঞাসি। অথস্স মাতাপিতরোপি আহারং অলভমানা সুস্সিত্বা মরিংসু।</p>
<p class="bodytext">সত্থা <a name="V2.0244"></a> ইমং অতীতং আহরিত্বা অভিসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para13"></a><span class="paranum">১৩</span>.</p>
<p class="gatha1"> ‘‘যাৰ সো মত্তমঞ্ঞাসি, ভোজনস্মিং ৰিহঙ্গমো।</p>
<p class="gathalast">তাৰ অদ্ধানমাপাদি, মাতরঞ্চ অপোসযি॥</p>
<p class="hangnum"><a name="para14"></a><span class="paranum">১৪</span>.</p>
<p class="gatha1"> ‘‘যতো চ খো বহুতরং, ভোজনং অজ্ঝৰাহরি।</p>
<p class="gathalast">ততো তত্থেৰ সংসীদি, অমত্তঞ্ঞূ হি সো অহু॥</p>
<p class="hangnum"><a name="para15"></a><span class="paranum">১৫</span>.</p>
<p class="gatha1"> ‘‘তস্মা মত্তঞ্ঞুতা সাধু, ভোজনস্মিং অগিদ্ধতা।</p>
<p class="gathalast">অমত্তঞ্ঞূ হি সীদন্তি, মত্তঞ্ঞূ চ ন সীদরে’’তি॥</p>
<p class="bodytext">তত্থ <span class="bld">যাৰ সো</span>তি যাৰ সো ৰিহঙ্গমো ভোজনে মত্তমঞ্ঞাসি। <span class="bld">তাৰ অদ্ধানমাপাদী</span>তি তত্থকং কালং জীৰিতঅদ্ধানং আপাদি, আযুং ৰিন্দি। <span class="bld">মাতরঞ্চা</span>তি দেসনাসীসমেতং, মাতাপিতরো চ অপোসযীতি অত্থো। <span class="bld">যতো চ খো</span>তি যস্মিঞ্চ খো কালে। <span class="bld">ভোজনং অজ্ঝৰাহরী</span>তি অম্বরসং অজ্ঝোহরি। <span class="bld">ততো</span>তি তস্মিং কালে। <span class="bld">তত্থেৰ সংসীদী</span>তি তস্মিং সমুদ্দেযেৰ ওসীদি নিমুজ্জি, মচ্ছভোজনতং আপজ্জি।</p>
<p class="bodytext"><span class="bld">তস্মা মত্তঞ্ঞুতা সাধূ</span>তি যস্মা ভোজনে অমত্তঞ্ঞূ সুকো সমুদ্দে ওসীদিত্বা মতো, তস্মা ভোজনস্মিং অগিদ্ধিতাসঙ্খাতো মত্তঞ্ঞুভাৰো সাধু, পমাণজাননং সুন্দরন্তি অত্থো। অথ ৰা ‘‘পটিসঙ্খা যোনিসো আহারং আহারেতি, নেৰ দৰায ন মদায…পে॰… ফাসুৰিহারো চা’’তি।</p>
<p class="gatha1">‘‘অল্লং সুক্খঞ্চ ভুঞ্জন্তো, ন বাল়্হং সুহিতো সিযা।</p>
<p class="gathalast">ঊনুদরো মিতাহারো, সতো ভিক্খু পরিব্বজে॥</p>
<p class="gatha1">‘‘চত্তারো <a name="P2.0294"></a> পঞ্চ আলোপে, অভুত্বা উদকং পিৰে।</p>
<p class="gathalast">অলং ফাসুৰিহারায, পহিতত্তস্স ভিক্খুনো॥ (থেরগা॰ ৯৮২-৯৮৩)।</p>
<p class="gatha1">‘‘মনুজস্স <a name="V2.0245"></a> <a name="M2.0268"></a> সদা সতীমতো, মত্তং জানতো লদ্ধভোজনে।</p>
<p class="gathalast">তনূ তস্স ভৰন্তি ৰেদনা, সণিকং জীরতি আযুং পালয’’ন্তি॥ (সং॰ নি॰ ১.১২৪) –</p>
<p class="unindented">এৰং ৰণ্ণিতা মত্তঞ্ঞুতাপি সাধু।</p>
<p class="gatha1">‘‘কন্তারে পুত্তমংসংৰ, অক্খস্সব্ভঞ্জনং যথা।</p>
<p class="gathalast">এৰং আহরি আহরং, যাপনত্থমমুচ্ছিতো’’তি॥ (ৰিসুদ্ধি॰ ১.১৯) –</p>
<p class="unindented">এৰং ৰণ্ণিতা অগিদ্ধিতাপি সাধু। পাল়িযং পন ‘‘অগিদ্ধিমা’’তি লিখিতং, ততো অযং অট্ঠকথাপাঠোৰ সুন্দরতরো। <span class="bld">অমত্তঞ্ঞূ হি সীদন্তী</span>তি ভোজনে পমাণং অজানন্তা হি রসতণ্হাৰসেন পাপকম্মং কত্বা চতূসু অপাযেসু সীদন্তি। <span class="bld">মত্তঞ্ঞূ চ ন সীদরে</span>তি যে পন ভোজনে পমাণং জানন্তি, তে দিট্ঠধম্মেপি সম্পরাযেপি ন সীদন্তীতি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে বহূ সোতাপন্নাপি সকদাগামিনোপি অনাগামিনোপি অরহন্তোপি অহেসুং। ‘‘তদা সুকরাজপুত্তো ভোজনে অমত্তঞ্ঞূ ভিক্খু অহোসি, সুকরাজা পন অহমেৰ অহোসি’’ন্তি।</p>
<p class="centered">সুকজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২৫৬] ৬. জরূদপানজাতকৰণ্ণনা</p>
<p class="bodytext"><span class="bld">জরূদপানং খণমানা</span>তি ইদং সত্থা জেতৰনে ৰিহরন্তো সাৰত্থিৰাসিনো ৰাণিজে আরব্ভ কথেসি। তে কির সাৰত্থিযং ভণ্ডং গহেত্বা সকটানি পূরেত্বা ৰোহারত্থায গমনকালে তথাগতং নিমন্তেত্বা সরণানি গহেত্বা সীলেসু পতিট্ঠায সত্থারং ৰন্দিত্বা ‘‘মযং, ভন্তে, ৰোহারত্থায দীঘমগ্গং গমিস্সাম, ভণ্ডং ৰিস্সজ্জেত্বা সিদ্ধিপ্পত্তা সোত্থিনা পচ্চাগন্ত্বা পন তুম্হে ৰন্দিস্সামা’’তি ৰত্বা মগ্গং পটিপজ্জিংসু। তে কন্তারমগ্গে পুরাণউদপানং দিস্বা ‘‘ইমস্মিং উদপানে পানীযং নত্থি, মযঞ্চ পিপাসিতা, খণিস্সাম ন’’ন্তি খণন্তা পটিপাটিযা বহুং <a name="P2.0295"></a> অযং…পে॰… ৰেল়ুরিযং লভিংসু। তে তেনেৰ সন্তুট্ঠা হুত্বা তেসং রতনানং সকটানি <a name="M2.0269"></a> পূরেত্বা সোত্থিনা <a name="V2.0246"></a> সাৰত্থিং পচ্চাগমিংসু। তে আভতং ধনং পটিসামেত্বা মযং ‘‘সিদ্ধিপ্পত্তা ভত্তং দস্সামা’’তি তথাগতং নিমন্তেত্বা দানং দত্বা ৰন্দিত্বা একমন্তং নিসিন্না অত্তনো ধনস্স লদ্ধাকারং সত্থু আরোচেসুং। সত্থা ‘‘তুম্হে খো উপাসকা তেন ধনেন সন্তুট্ঠা হুত্বা পমাণঞ্ঞুতায ধনঞ্চ জীৰিতঞ্চ অলভিত্থ, পোরাণকা পন অসন্তুট্ঠা অমত্তঞ্ঞুনো পণ্ডিতানং ৰচনং অকত্বা জীৰিক্খযং পত্তা’’তি ৰত্বা তেহি যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো বারাণসিযং ৰাণিজকুলে নিব্বত্তিত্বা ৰযপ্পত্তো সত্থৰাহজেট্ঠকো অহোসি। সো বারাণসিযং ভণ্ডং গহেত্বা সকটানি পূরেত্বা বহূ ৰাণিজে আদায তমেৰ কন্তারং পটিপন্নো তমেৰ উদপানং অদ্দস। তত্থ তে ৰাণিজা ‘‘পানীযং পিৰিস্সামা’’তি তং উদপানং খণন্তা পটিপাটিযা বহূনি অযাদীনি লভিংসু। তে বহুম্পি রতনং লভিত্বা তেন অসন্তুট্ঠা ‘‘অঞ্ঞম্পি এত্থ ইতো সুন্দরতরং ভৰিস্সতী’’তি ভিয্যোসোমত্তায তং খণিংসুযেৰ। অথ বোধিসত্তো তে আহ – ‘‘ভো ৰাণিজা, লোভো নামেস ৰিনাসমূলং, অম্হেহি বহু ধনং লদ্ধং, এত্তকেনেৰ সন্তুট্ঠা হোথ, মা অতিখণথা’’তি। তে তেন নিৰারিযমানাপি খণিংসুযেৰ। সো চ উদপানো নাগপরিগ্গহিতো, অথস্স হেট্ঠা ৰসনকনাগরাজা অত্তনো ৰিমানে ভিজ্জন্তে লেড্ডূসূ চ পংসূসু চ পতমানেসু কুদ্ধো ঠপেত্বা বোধিসত্তং অৰসেসে সব্বেপি নাসিকৰাতেন পহরিত্বা জীৰিতক্খযং <a name="P2.0296"></a> পাপেত্বা নাগভৰনা নিক্খম্ম সকটানি যোজেত্বা সব্বরতনানং পূরেত্বা বোধিসত্তং সুখযানকে নিসীদাপেত্বা নাগমাণৰকেহি সদ্ধিং সকটানি যোজাপেন্তো বোধিসত্তং বারাণসিং নেত্বা ঘরং পৰেসেত্বা তং পটিসামেত্বা অত্তনো নাগভৰনমেৰ গতো। বোধিসত্তো তং ধনং ৰিস্সজ্জেত্বা সকলজম্বুদীপং উন্নঙ্গলং কত্বা দানং দত্বা সীলং সমাদিযিত্বা উপোসথকম্মং কত্বা জীৰিতপরিযোসানে সগ্গপুরং পূরেসি।</p>
<p class="bodytext">সত্থা ইমং ধম্মদেসনং আহরিত্বা অভিসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para16"></a><span class="paranum">১৬</span>.</p>
<p class="gatha1"> ‘‘জরূদপানং <a name="M2.0270"></a> খণমানা, ৰাণিজা উদকত্থিকা।</p>
<p class="gatha2">অজ্ঝগমুং অযসং লোহং, তিপুসীসঞ্চ ৰাণিজা।</p>
<p class="gathalast">রজতং জাতরূপঞ্চ, মুত্তা ৰেল়ুরিযা বহূ॥</p>
<p class="hangnum"><a name="para17"></a><span class="paranum">১৭</span>.</p>
<p class="gatha1"> ‘‘তে চ তেন অসন্তুট্ঠা, ভিয্যো ভিয্যো অখাণিসুং।</p>
<p class="gathalast">তে তত্থাসীৰিসো ঘোরো, তেজস্সী তেজসা হনি॥</p>
<p class="hangnum"><a name="para18"></a><span class="paranum">১৮</span>.</p>
<p class="gatha1"> ‘‘তস্মা <a name="V2.0247"></a> খণে নাতিখণে, অতিখাতঞ্হি পাপকং।</p>
<p class="gathalast">খাতেন চ ধনং লদ্ধং, অতিখাতেন নাসিত’’ন্তি॥</p>
<p class="bodytext">তত্থ <span class="bld">অযস</span>ন্তি কাল়লোহং। <span class="bld">লোহ</span>ন্তি তম্বলোহং। <span class="bld">মুত্তা</span>তি মুত্তাযো। <span class="bld">তে চ তেন অসন্তুট্ঠা</span>তি তে চ ৰাণিজা তেন ধনেন অসন্তুট্ঠা। <span class="bld">তে তত্থা</span>তি তে ৰাণিজা তস্মিং উদপানে। <span class="bld">তেজস্সী</span>তি ৰিসতেজেন সমন্নাগতো। <span class="bld">তেজসা হনী</span>তি ৰিসতেজেন ঘাতেসি। <span class="bld">অতিখাতেন নাসিত</span>ন্তি অতিখণেন তঞ্চ ধনং জীৰিতঞ্চ নাসিতং।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা নাগরাজা সারিপুত্তো অহোসি, সত্থৰাহজেট্ঠকো পন অহমেৰ অহোসি’’ন্তি।</p>
<p class="centered">জরূদপানজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২৫৭] ৭. গামণিচন্দজাতকৰণ্ণনা</p>
<p class="bodytext"><span class="bld">নাযং</span> <a name="P2.0297"></a> <span class="bld">ঘরানং কুসলো</span>তি ইদং সত্থা জেতৰনে ৰিহরন্তো পঞ্ঞাপসংসনং আরব্ভ কথেসি। ধম্মসভাযঞ্হি ভিক্খূ দসবলস্স পঞ্ঞং পসংসন্তা নিসীদিংসু – ‘‘আৰুসো, তথাগতো মহাপঞ্ঞো পুথুপঞ্ঞো হাসপঞ্ঞো জৰনপঞ্ঞো তিক্খপঞ্ঞো নিব্বেধিকপঞ্ঞো সদেৰকং লোকং পঞ্ঞায অতিক্কমতী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপি তথাগতো পঞ্ঞৰাযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং জনসন্ধো নাম রাজা রজ্জং কারেসি। বোধিসত্তো তস্স অগ্গমহেসিযা কুচ্ছিম্হি নিব্বত্তি। তস্স মুখং সুপরিমজ্জিতকঞ্চনাদাসতলং <a name="M2.0271"></a> ৰিয পরিসুদ্ধং অহোসি অতিসোভগ্গপ্পত্তং, তেনস্স নামগ্গহণদিৰসে ‘‘আদাসমুখমারো’’তি নামং অকংসু। তং সত্তৰস্সব্ভন্তরেযেৰ পন পিতা তযো ৰেদে চ সব্বঞ্চ লোকে কত্তব্বাকত্তব্বং সিক্খাপেত্বা তস্স সত্তৰস্সিককালে কালমকাসি। অমচ্চা মহন্তেন সক্কারেন রঞ্ঞো সরীরকিচ্চং কত্বা মতকদানং দত্বা সত্তমে দিৰসে রাজঙ্গণে সন্নিপতিত্বা ‘‘কুমারো অতিদহরো, ন সক্কা রজ্জে অভিসিঞ্চিতুং, ৰীমংসিত্বা নং অভিসিঞ্চিস্সামা’’তি একদিৰসং নগরং অলঙ্কারাপেত্বা ৰিনিচ্ছযট্ঠানং <a name="V2.0248"></a> সজ্জেত্বা পল্লঙ্কং পঞ্ঞপেত্বা কুমারস্স সন্তিকং গন্ত্বা ‘‘ৰিনিচ্ছযট্ঠানং, দেৰ, গন্তুং ৰট্টতী’’তি আহংসু। কুমারো ‘‘সাধূ’’তি মহন্তেন পরিৰারেন গন্ত্বা পল্লঙ্কে নিসীদি।</p>
<p class="bodytext">তস্স নিসিন্নকালে অমচ্চা একং দ্বীহি পাদেহি ৰিচরণমক্কটং ৰত্থুৰিজ্জাচরিযৰেসং গাহাপেত্বা ৰিনিচ্ছযট্ঠানং নেত্বা ‘‘দেৰ, অযং পুরিসো পিতু মহারাজস্স কালে ৰত্থুৰিজ্জাচরিযো পগুণৰিজ্জো অন্তোভূমিযং সত্তরতনট্ঠানে <a name="P2.0298"></a> গুণদোসং পস্সতি, এতেনেৰ গহিতং রাজকুলানং গেহট্ঠানং হোতি, ইমং দেৰো সঙ্গণ্হিত্বা ঠানন্তরে ঠপেতূ’’তি আহংসু। কুমারো তং হেট্ঠা চ উপরিচ ওলোকেত্বা ‘‘নাযং মনুস্সো, মক্কটো এসো’’তি ঞত্বা ‘‘মক্কটা নাম কতং কতং ৰিদ্ধংসেতুং জানন্তি, অকতং পন কাতুং ৰা ৰিচারেতুং ৰা ন জানন্তী’’তি চিন্তেত্বা অমচ্চানং পঠমং গাথমাহ –</p>
<p class="hangnum"><a name="para19"></a><span class="paranum">১৯</span>.</p>
<p class="gatha1"> ‘‘নাযং ঘরানং কুসলো, লোলো অযং ৰলীমুখো।</p>
<p class="gathalast">কতং কতং খো দূসেয্য, এৰং ধম্মমিদং কুল’’ন্তি॥</p>
<p class="bodytext">তত্থ <span class="bld">নাযং ঘরানং কুসলো</span>তি অযং সত্তো ন ঘরানং কুসলো, ঘরানি ৰিচারেতুং ৰা কাতুং ৰা ছেকো ন হোতি। <span class="bld">লোলো</span>তি লোলজাতিকো। <span class="bld">ৰলীমুখো</span>তি ৰলিযো মুখে অস্সাতি ৰলীমুখো। <span class="bld">এৰং ধম্মমিদংকুল</span>ন্তি ইদং মক্কটকুলং নাম কতং কতং দূসেতব্বং ৰিনাসেতব্বন্তি এৰং সভাৰন্তি।</p>
<p class="bodytext">অথামচ্চা ‘‘এৰং ভৰিস্সতি, দেৰা’’তি তং অপনেত্বা একাহদ্বীহচ্চযেন পুন তমেৰ অলঙ্করিত্বা ৰিনিচ্ছযট্ঠানং আনেত্বা ‘‘অযং, দেৰ, পিতু মহারাজস্স কালে ৰিনিচ্ছযামচ্চো, ৰিনিচ্ছযসুত্তমস্স সুপৰত্তিতং, ইমং <a name="M2.0272"></a> সঙ্গণ্হিত্বা ৰিনিচ্ছযকম্মং কারেতুং ৰট্টতী’’তি আহংসু। কুমারো তং ওলোকেত্বা ‘‘চিত্তৰতো মনুস্সস্স লোমং নাম এৰরূপং ন হোতি, অযং নিচিত্তকো ৰানরো ৰিনিচ্ছযকম্মং কাতুং ন সক্খিস্সতী’’তি ঞত্বা দুতিযং গাথমাহ –</p>
<p class="hangnum"><a name="para20"></a><span class="paranum">২০</span>.</p>
<p class="gatha1"> ‘‘নযিদং চিত্তৰতো লোমং, নাযং অস্সাসিকো মিগো।</p>
<p class="gathalast">সিট্ঠং মে জনসন্ধেন, নাযং কিঞ্চি ৰিজানতী’’তি॥</p>
<p class="bodytext">তত্থ <span class="bld">নযিদং চিত্তৰতো লোম</span>ন্তি যং ইদং এতস্স সরীরে ফরুসলোমং, ইদং ৰিচারণপঞ্ঞায সম্পযুত্তচিত্তৰতো ন হোতি। পাকতিকচিত্তেন পন অচিত্তকো নাম তিরচ্ছানগতো নত্থি। <span class="bld">নাযং</span> <a name="V2.0249"></a> <span class="bld">অস্সাসিকো</span>তি অযং অৰস্সযো ৰা হুত্বা অনুসাসনিং ৰা দত্বা অঞ্ঞং অস্সাসেতুং অসমত্থতায ন অস্সাসিকো। <span class="bld">মিগো</span>তি <a name="P2.0299"></a> মক্কটং আহ। <span class="bld">সিট্ঠং মে জনসন্ধেনা</span>তি ময্হং পিতরা জনসন্ধেন এতং সিট্ঠং কথিতং, ‘‘মক্কটো নাম কারণাকারণং ন জানাতী’’তি এৰং অনুসাসনী দিন্নাতি দীপেতি। <span class="bld">নাযং কিঞ্চি ৰিজানতী</span>তি তস্মা অযং ৰানরো ন কিঞ্চি জানাতীতি নিট্ঠমেত্থ গন্তব্বং। পাল়িযং পন ‘‘নাযং কিঞ্চি ন দূসযে’’তি লিখিতং, তং অট্ঠকথাযং নত্থি।</p>
<p class="bodytext">অমচ্চা ইমম্পি গাথং সুত্বা ‘‘এৰং ভৰিস্সতি, দেৰা’’তি তং অপনেত্বা পুনপি একদিৰসং তমেৰ অলঙ্করিত্বা ৰিনিচ্ছযট্ঠানং আনেত্বা ‘‘অযং, দেৰ, পুরিসো পিতু মহারাজস্স কালে মাতাপিতুউপট্ঠানকারকো, কুলেজেট্ঠাপচাযিককম্মকারকো, ইমং সঙ্গণ্হিতুং ৰট্টতী’’তি আহংসু। কুমারো তং ওলোকেত্বা ‘‘মক্কটা নাম চলচিত্তা, এৰরূপং কম্মং কাতুং ন সমত্থা’’তি চিন্তেত্বা ততিযং গাথমাহ –</p>
<p class="hangnum"><a name="para21"></a><span class="paranum">২১</span>.</p>
<p class="gatha1"> ‘‘ন মাতরং পিতরং ৰা, ভাতরং ভগিনিং সকং।</p>
<p class="gathalast">ভরেয্য তাদিসো পোসো, সিট্ঠং দসরথেন মে’’তি॥</p>
<p class="bodytext">তত্থ <span class="bld">ভাতরং ভগিনিং সক</span>ন্তি অত্তনো ভাতরং ৰা ভগিনিং ৰা। পাল়িযং পন ‘‘সখ’’ন্তি লিখিতং, তং পন অট্ঠকথাযং ‘‘সকন্তি ৰুত্তে সকভাতিকভগিনিযো লব্ভন্তি, সখন্তি ৰুত্তে সহাযকো লব্ভতী’’তি ৰিচারিতমেৰ। <span class="bld">ভরেয্যা</span>তি পোসেয্য। <span class="bld">তাদিসো পোসো</span>তি যাদিসো এস দিস্সতি, তাদিসো মক্কটজাতিকো সত্তো ন ভরেয্য। <span class="bld">সিট্ঠং দসরথেন মে</span>তি <a name="M2.0273"></a> এৰং মে পিতরা অনুসিট্ঠং। পিতা হিস্স জনং চতূহি সঙ্গহৰত্থূহি সন্দহনতো ‘‘জনসন্ধো’’তি ৰুচ্চতি, দসহি রথেহি কত্তব্বাকত্তব্বং অত্তনো একেনেৰ রথেন করণতো ‘‘দসরথো’’তি। তস্স সন্তিকা এৰরূপস্স ওৰাদস্স সুতত্তা এৰমাহ।</p>
<p class="bodytext">অমচ্চা ‘‘এৰং ভৰিস্সতি, দেৰা’’তি মক্কটং অপনেত্বা ‘‘পণ্ডিতো কুমারো, সক্খিস্সতি রজ্জং কারেতু’’ন্তি বোধিসত্তং রজ্জে <a name="P2.0300"></a> অভিসিঞ্চিত্বা ‘‘আদাসমুখরঞ্ঞো আণা’’তি নগরে ভেরিং চরাপেসুং। ততো পট্ঠায বোধিসত্তো ধম্মেন রজ্জং কারেসি, পণ্ডিতভাৰোপিস্স সকলজম্বুদীপং পত্থরিত্বা গতো।</p>
<p class="bodytext">পণ্ডিতভাৰদীপনত্থং পনস্স ইমানি চুদ্দস ৰত্থূনি আভতানি –</p>
<p class="gatha1">‘‘গোণো <a name="V2.0250"></a> পুত্তো হযো চেৰ, নল়কারো গামভোজকো।</p>
<p class="gatha2">গণিকা তরুণী সপ্পো, মিগো তিত্তিরদেৰতা।</p>
<p class="gathalast">নাগো তপস্সিনো চেৰ, অথো ব্রাহ্মণমাণৰো’’তি॥</p>
<p class="bodytext">তত্রাযং অনুপুব্বীকথা – বোধিসত্তস্মিঞ্হি রজ্জে অভিসিঞ্চিতে একো জনসন্ধরঞ্ঞো পাদমূলিকো নামেন গামণিচন্দো নাম এৰং চিন্তেসি – ‘‘ইদং রজ্জং নাম সমানৰযেহি সদ্ধিং সোভতি, অহঞ্চ মহল্লকো, দহরং কুমারং উপট্ঠাতুং ন সক্খিস্সামি, জনপদে কসিকম্মং কত্বা জীৰিস্সামী’’তি, সো নগরতো তিযোজনমত্তং গন্ত্বা একস্মিং গামকে ৰাসং কপ্পেসি। কসিকম্মত্থায পনস্স গোণাপি নত্থি, সো দেৰে ৰুট্ঠে একং সহাযকং দ্বে গোণে যাচিত্বা সব্বদিৰসং কসিত্বা তিণং খাদাপেত্বা গোণে সামিকস্স নিয্যাদেতুং গেহং অগমাসি। সো তস্মিং খণে ভরিযায সদ্ধিং গেহমজ্ঝে নিসীদিত্বা ভত্তং ভুঞ্জতি। গোণাপি পরিচযেন গেহং পৰিসিংসু, তেসু পৰিসন্তেসু সামিকো থালকং উক্খিপি, ভরিযা থালকং অপনেসি। গামণিচন্দো ‘‘ভত্তেন মং নিমন্তেয্যু’’ন্তি ওলোকেন্তো গোণে অনিয্যাদেত্বাৰ গতো। চোরা রত্তিং ৰজং ভিন্দিত্বা তেযেৰ গোণে হরিংসু। গোণসামিকো পাতোৰ ৰজং পৰিট্ঠো তে গোণে অদিস্বা চোরেহি হটভাৰং জানন্তোপি ‘‘গামণিচন্দস্স গীৰং করিস্সামী’’তি তং উপসঙ্কমিত্বা <a name="P2.0301"></a> ‘‘ভো গোণে, মে দেহী’’তি আহ। ‘‘ননু গোণা গেহং পৰিট্ঠা’’তি। ‘‘কিং পন তে ময্হং নিয্যাদিতা’’তি? ‘‘ন নিয্যাদিতা’’তি। ‘‘তেন হি অযং তে রাজদূতো, এহী’’তি <a name="M2.0274"></a> আহ। তেসু হি জনপদেসু যংকিঞ্চি সক্খরং ৰা কপালখণ্ডং ৰা উক্খিপিত্বা ‘‘অযং তে রাজদূতো, এহী’’তি ৰুত্তে যো ন গচ্ছতি, তস্স রাজাণং করোতি, তস্মা সো ‘‘রাজদূতো’’তি সুত্বাৰ নিক্খমি।</p>
<p class="bodytext">সো তেন সদ্ধিং রাজকুলং গচ্ছন্তো একং সহাযকস্স ৰসনগামং পত্বা ‘‘ভো, অতিছাতোম্হি, যাৰ গামং পৰিসিত্বা আহারকিচ্চং কত্বা আগচ্ছামি, তাৰ ইধেৰ হোহী’’তি ৰত্বা সহাযগেহং পাৰিসি। সহাযো পনস্স গেহে নত্থি, সহাযিকা দিস্বা ‘‘সামি, পক্কাহারো নত্থি, মুহুত্তং অধিৰাসেহি, ইদানেৰ পচিত্বা দস্সামী’’তি নিস্সেণিযা ৰেগেন তণ্ডুলকোট্ঠকং অভিরুহন্তী ভূমিযং পতি, তঙ্খণঞ্ঞেৰ তস্সা সত্তমাসিকো গব্ভো পতিতো। তস্মিং খণে তস্সা সামিকো আগন্ত্বা তং দিস্বা ‘‘ত্বং মে ভরিযং পহরিত্বা গব্ভং পাতেসি, অযং তে রাজদূতো, এহী’’তি তং গহেত্বা নিক্খমি। ততো পট্ঠায দ্বে জনা গামণিং মজ্ঝে কত্বা গচ্ছন্তি।</p>
<p class="bodytext">অথেকস্মিং গামদ্বারে একো অস্সগোপকো অস্সং নিৰত্তেতুং ন সক্কোতি, অস্সোপি তেসং সন্তিকেন <a name="V2.0251"></a> গচ্ছতি। অস্সগোপকো গামণিচন্দং দিস্বা ‘‘মাতুল গামণিচন্দ, এতং তাৰ অস্সং কেনচিদেৰ পহরিত্বা নিৰত্তেহী’’তি আহ। সো একং পাসাণং গহেত্বা খিপি, পাসাণো অস্সস্স পাদে পহরিত্বা এরণ্ডদণ্ডকং ৰিয ভিন্দি। অথ নং অস্সগোপকো ‘‘তযা মে অস্সস্স পাদো ভিন্নো, অযং তে রাজদূতো’’তি ৰত্বা গণ্হি।</p>
<p class="bodytext">সো তীহি জনেহি নীযমানো চিন্তেসি – ‘‘ইমে মং রঞ্ঞো দস্সেস্সন্তি, অহং গোণমূলম্পি <a name="P2.0302"></a> দাতুং ন সক্কোমি, পগেৰ গব্ভপাতনদণ্ডং, অস্সমূলং পন কুতো লভিস্সামি, মতং মে সেয্যো’’তি। সো গচ্ছন্তো অন্তরামগ্গে অটৰিযং মগ্গসমীপেযেৰ একং একতো পপাতং পব্বতং অদ্দস, তস্স ছাযায দ্বে পিতাপুত্তা নল়কারা একতো কিলঞ্জং চিনন্তি। গামণিচন্দো ‘‘ভো, সরীরকিচ্চং কাতুকামোম্হি, থোকং ইধেৰ হোথ, যাৰ আগচ্ছামী’’তি ৰত্বা পব্বতং অভিরুহিত্বা পপাতপস্সে পতমানো পিতুনল়কারস্স পিট্ঠিযং পতি, নল়কারো একপ্পহারেনেৰ জীৰিতক্খযং পাপুণি। গামণি উট্ঠায অট্ঠাসি। নল়কারপুত্তো ‘‘ত্বং মে পিতুঘাতকচোরো, অযং তে রাজদূতো’’তি ৰত্বা তং হত্থে গহেত্বা গুম্বতো নিক্খমি <a name="M2.0275"></a>, ‘‘কিং এত’’ন্তি চ ৰুত্তে ‘‘পিতুঘাতকচোরো মে’’তি আহ। ততো পট্ঠায গামণিং মজ্ঝে কত্বা চত্তারো জনা পরিৰারেত্বা নযিংসু।</p>
<p class="bodytext">অথাপরস্মিং গামদ্বারে একো গামভোজকো গামণিচন্দং দিস্বা ‘‘মাতুল গামণিচন্দ, কহং গচ্ছসী’’তি ৰত্বা ‘‘রাজানং পস্সিতু’’ন্তি ৰুত্তে ‘‘অদ্ধা ত্বং রাজানং পস্সিস্সসি, অহং রঞ্ঞো সাসনং দাতুকামো, হরিস্সসী’’তি আহ। ‘‘আম, হরিস্সামী’’তি। ‘‘অহং পকতিযা অভিরূপো ধনৰা যসসম্পন্নো অরোগো, ইদানি পনম্হি দুগ্গতো চেৰ পণ্ডুরোগী চ, তত্থ কিং কারণন্তি রাজানং পুচ্ছ, রাজা কির পণ্ডিতো, সো তে কথেস্সতি, তস্স সাসনং পুন ময্হং কথেয্যাসী’’তি। সো ‘‘সাধূ’’তি সম্পটিচ্ছি।</p>
<p class="bodytext">অথ নং পুরতো অঞ্ঞতরস্মিং গামদ্বারে একা গণিকা দিস্বা ‘‘মাতুল গামণিচন্দ, কহং গচ্ছসী’’তি ৰত্বা ‘‘রাজানং পস্সিতু’’ন্তি ৰুত্তে ‘‘রাজা কির পণ্ডিতো, মম সাসনং হরা’’তি <a name="P2.0303"></a> ৰত্বা এৰমাহ – ‘‘পুব্বে অহং বহুং ভতিং লভামি, ইদানি পন তম্বুলমত্তম্পি ন লভামি, কোচি মে সন্তিকং আগতো নাম নত্থি, তত্থ কিং কারণন্তি রাজানং পুচ্ছিত্বা পচ্চাগন্ত্বা ময্হং কথেয্যাসী’’তি।</p>
<p class="bodytext">অথ নং পুরতো অঞ্ঞতরস্মিং গামদ্বারে একা তরুণিত্থী দিস্বা তথেৰ পুচ্ছিত্বা ‘‘অহং নেৰ <a name="V2.0252"></a> সামিকস্স গেহে ৰসিতুং সক্কোমি, ন কুলগেহে, তত্থ কিং কারণন্তি রাজানং পুচ্ছিত্বা পচ্চাগন্ত্বা ময্হং কথেয্যাসী’’তি আহ।</p>
<p class="bodytext">অথ নং ততো পরভাগে মহামগ্গসমীপে একস্মিং ৰম্মিকে ৰসন্তো সপ্পো দিস্বা ‘‘গামণিচন্দ, কহং যাসী’’তি পুচ্ছিত্বা ‘‘রাজানং পস্সিতু’’ন্তি ৰুত্তে ‘‘রাজা কির পণ্ডিতো, সাসনং মে হরা’’তি ৰত্বা ‘‘অহং গোচরত্থায গমনকালে ছাতজ্ঝত্তো মিলাতসরীরো ৰম্মিকতো নিক্খমন্তো সরীরেন বিলং পূরেত্বা সরীরং কড্ঢেন্তো কিচ্ছেন নিক্খমামি, গোচরং চরিত্বা আগতো পন সুহিতো থূলসরীরো হুত্বা পৰিসন্তো বিলপস্সানি অফুসন্তো সহসাৰ পৰিসামি, তত্থ কিং কারণন্তি রাজানং পুচ্ছিত্বা ময্হং কথেয্যাসী’’তি আহ।</p>
<p class="bodytext">অথ <a name="M2.0276"></a> নং পুরতো একো মিগো দিস্বা তথেৰ পুচ্ছিত্বা ‘‘অহং অঞ্ঞত্থ তিণং খাদিতুং ন সক্কোমি, একস্মিংযেৰ রুক্খমূলে সক্কোমি, তত্থ কিং কারণন্তি রাজানং পুচ্ছেয্যাসী’’তি আহ।</p>
<p class="bodytext">অথ নং ততো পরভাগে একো তিত্তিরো দিস্বা তথেৰ পুচ্ছিত্বা ‘‘অহং একস্মিংযেৰ ৰম্মিকপাদে নিসীদিত্বা ৰস্সন্তো মনাপং করিত্বা ৰস্সিতুং সক্কোমি, সেসট্ঠানেসু নিসিন্নো ন সক্কোমি, তত্থ কিং কারণন্তি রাজানং পুচ্ছেয্যাসী’’তি আহ।</p>
<p class="bodytext">অথ নং পুরতো একা <a name="P2.0304"></a> রুক্খদেৰতা দিস্বা ‘‘চন্দ, কহং যাসী’’তি পুচ্ছিত্বা ‘‘রঞ্ঞো সন্তিক’’ন্তি ৰুত্তে ‘‘রাজা কির পণ্ডিতো, অহং পুব্বে সক্কারপ্পত্তো অহোসিং, ইদানি পন পল্লৰমুট্ঠিমত্তম্পি ন লভামি, তত্থ কিং কারণন্তি রাজানং পুচ্ছেয্যাসী’’তি আহ।</p>
<p class="bodytext">ততো অপরভাগে একো নাগরাজা তং দিস্বা তথেৰ পুচ্ছিত্বা ‘‘রাজা কির পণ্ডিতো, পুব্বে ইমস্মিং সরে উদকং পসন্নং মণিৰণ্ণং, ইদানি আৰিলং পণ্ণকসেৰালপরিযোনদ্ধং, তত্থ কিং কারণন্তি রাজানং পুচ্ছেয্যাসী’’তি আহ।</p>
<p class="bodytext">অথ নং পুরতো নগরস্স আসন্নট্ঠানে একস্মিং আরামে ৰসন্তা তাপসা দিস্বা তথেৰ পুচ্ছিত্বা ‘‘রাজা কির পণ্ডিতো, পুব্বে ইমস্মিং আরামে ফলাফলানি মধুরানি অহেসুং, ইদানি নিরোজানি কসটানি জাতানি, তত্থ কিং কারণন্তি রাজানং পুচ্ছেয্যাসী’’তি আহংসু।</p>
<p class="bodytext">ততো <a name="V2.0253"></a> নং পুরতো গন্ত্বা নগরদ্বারসমীপে একিস্সং সালাযং ব্রাহ্মণমাণৰকা দিস্বা ‘‘কহং, ভো চন্দ, গচ্ছসী’’তি ৰত্বা ‘‘রঞ্ঞো সন্তিক’’ন্তি ৰুত্তে ‘‘তেন হি নো সাসনং গহেত্বা গচ্ছ, অম্হাকঞ্হি পুব্বে গহিতগহিতট্ঠানং পাকটং অহোসি, ইদানি পন ছিদ্দঘটে উদকং ৰিয ন সণ্ঠাতি ন পঞ্ঞাযতি, অন্ধকারো ৰিয হোতি, তত্থ কিং কারণন্তি রাজানং পুচ্ছেয্যাসী’’তি আহংসু।</p>
<p class="bodytext">গামণিচন্দো ইমানি দস সাসনানি গহেত্বা রঞ্ঞো সন্তিকং অগমাসি। রাজা ৰিনিচ্ছযট্ঠানে নিসিন্নো অহোসি। গোণসামিকো গামণিচন্দং গহেত্বা রাজানং উপসঙ্কমি। রাজা গামণিচন্দং দিস্বা সঞ্জানিত্বা <a name="M2.0277"></a> ‘‘অযং অম্হাকং পিতু উপট্ঠাকো, অম্হে উক্খিপিত্বা পরিহরি, কহং নু খো এত্তকং কালং ৰসী’’তি <a name="P2.0305"></a> চিন্তেত্বা ‘‘অম্ভো গামণিচন্দ, কহং এত্তকং কালং ৰসসি, চিরকালতো পট্ঠায ন পঞ্ঞাযসি, কেনত্থেন আগতোসী’’তি আহ। ‘‘আম, দেৰ, অম্হাকং দেৰস্স সগ্গগতকালতো পট্ঠায জনপদং গন্ত্বা কসিকম্মং কত্বা জীৰামি, ততো মং অযং পুরিসো গোণঅড্ডকারণা রাজদূতং দস্সেত্বা তুম্হাকং সন্তিকং আকড্ঢী’’তি। ‘‘অনাকড্ঢিযমানো নাগচ্ছেয্যাসি’’, ‘‘আকড্ঢিতভাৰোযেৰ সোভনো, ইদানি তং দট্ঠুং লভামি, কহং সো পুরিসো’’তি? ‘‘অযং, দেৰা’’তি। ‘‘সচ্চং কির, ভো, অম্হাকং চন্দস্স দূতং দস্সেসী’’তি? ‘‘সচ্চং, দেৰা’’তি। ‘‘কিং কারণা’’তি? ‘‘অযং মে দেৰ দ্বে গোণে ন দেতী’’তি। ‘‘সচ্চং কির, চন্দা’’তি। ‘‘তেন হি, দেৰ, ময্হম্পি ৰচনং সুণাথা’’তি সব্বং পৰত্তিং কথেসি। তং সুত্বা রাজা গোণসামিকং পুচ্ছি – ‘‘কিং, ভো, তৰ গেহং পৰিসন্তে গোণে অদ্দসা’’তি। ‘‘নাদ্দসং, দেৰা’’তি। ‘‘কিং, ভো, মং ‘আদাসমুখরাজা নামা’তি কথেন্তানং ন সুতপুব্বং তযা, ৰিস্সত্থো কথেহী’’তি? ‘‘অদ্দসং, দেৰা’’তি। ‘‘ভো চন্দ, গোণানং অনিয্যাদিতত্তা গোণা তৰ গীৰা, অযং পন পুরিসো দিস্বাৰ ‘ন পস্সামী’তি সম্পজানমুসাৰাদং ভণি, তস্মা ত্বঞ্ঞেৰ কম্মিকো হুত্বা ইমস্স চ পুরিসস্স পজাপতিযায চস্স অক্খীনি উপ্পাটেত্বা সযং গোণমূলং চতুৰীসতি কহাপণে দেহী’’তি। এৰং ৰুত্তে গোণসামিকং বহি করিংসু। সো ‘‘অক্খীসু উপ্পাটিতেসু চতুৰীসতিকহাপণেহি কিং করিস্সামী’’তি গামণিচন্দস্স পাদেসু পতিত্বা ‘‘সামি চন্দ, গোণমূলকহাপণা তুয্হেৰ হোন্তু, ইমে চ গণ্হাহী’’তি অঞ্ঞেপি কহাপণে দত্বা পলাযি।</p>
<p class="bodytext">ততো দুতিযো আহ – ‘‘অযং, দেৰ, মম পজাপতিং পহরিত্বা <a name="P2.0306"></a> গব্ভং পাতেসী’’তি। ‘‘সচ্চং চন্দা’’তি? ‘‘সুণোহি মহারাজা’’তি চন্দো সব্বং ৰিত্থারেত্বা কথেসি। অথ নং রাজা ‘‘কিং পন ত্বং এতস্স পজাপতিং পহরিত্বা গব্ভং পাতেসী’’তি পুচ্ছি। ‘‘ন পাতেমি, দেৰা’’তি <a name="V2.0254"></a>। ‘‘অম্ভো সক্খিস্সসি ত্বং ইমিনা গব্ভস্স পাতিতভাৰং সাধেতু’’ন্তি? ‘‘ন সক্কোমি, দেৰা’’তি। ‘‘ইদানি কিং করোসী’’তি? ‘‘দেৰ, পুত্তং মে লদ্ধুং ৰট্টতী’’তি। ‘‘তেন হি, অম্ভো চন্দ, ত্বং এতস্স পজাপতিং তৰ গেহে করিত্বা যদা পুত্তৰিজাতা <a name="M2.0278"></a> হোতি, তদা নং নেত্বা এতস্সেৰ দেহী’’তি। সোপি গামণিচন্দস্স পাদেসু পতিত্বা ‘‘মা মে, সামি, গেহং, ভিন্দী’’তি কহাপণে দত্বা পলাযি।</p>
<p class="bodytext">অথ ততিযো আগন্ত্বা ‘‘ইমিনা মে, দেৰ, পহরিত্বা অস্সস্স পাদো ভিন্নো’’তি আহ। ‘‘সচ্চং চন্দা’’তি। ‘‘সুণোহি, মহারাজা’’তি চন্দো তং পৰত্তিং ৰিত্থারেন কথেসি। তং সুত্বা রাজা অস্সগোপকং আহ – ‘‘সচ্চং কির ত্বং ‘অস্সং পহরিত্বা নিৰত্তেহী’তি কথেসী’’তি। ‘‘ন কথেমি, দেৰা’’তি। সো পুনৰারে পুচ্ছিতো ‘‘আম, কথেমী’’তি আহ। রাজা চন্দং আমন্তেত্বা ‘‘অম্ভো চন্দ, অযং কথেত্বাৰ ‘ন কথেমী’তি মুসাৰাদং ৰদতি, ত্বং এতস্স জিব্হং ছিন্দিত্বা অস্সমূলং অম্হাকং সন্তিকা গহেত্বা সহস্সং দেহী’’তি আহ। অস্সগোপকো অপরেপি কহাপণে দত্বা পলাযি।</p>
<p class="bodytext">ততো নল়কারপুত্তো ‘‘অযং মে, দেৰ, পিতুঘাতকচোরো’’তি আহ। ‘‘সচ্চং কির, চন্দা’’তি। ‘‘সুণোহি, দেৰা’’তি চন্দো তম্পি কারণং ৰিত্থারেত্বা কথেসি। অথ রাজা নল়কারং আমন্তেত্বা ‘‘ইদানি কিং করোসী’’তি পুচ্ছি। ‘‘দেৰ <a name="P2.0307"></a> মে পিতরং লদ্ধুং ৰট্টতী’’তি। ‘‘অম্ভো চন্দ, ইমস্স কির পিতরং লদ্ধুং ৰট্টতি, মতকং পন ন সক্কা পুন আনেতুং, ত্বং ইমস্স মাতরং আনেত্বা তৰ গেহে কত্বা এতস্স পিতা হোহী’’তি। নল়কারপুত্তো ‘‘মা মে, সামি, মতস্স পিতু গেহং ভিন্দী’’তি গামণিচন্দস্স কহাপণে দত্বা পলাযি।</p>
<p class="bodytext">গামণিচন্দো অড্ডে জযং পত্বা তুট্ঠচিত্তো রাজানং আহ – ‘‘অত্থি, দেৰ, তুম্হাকং কেহিচি সাসনং পহিতং, তং ৰো কথেমী’’তি। ‘‘কথেহি, চন্দা’’তি। চন্দো ব্রাহ্মণমাণৰকানং সাসনং আদিং কত্বা পটিলোমক্কমেন একেকং কথং কথেসি। রাজা পটিপাটিযা ৰিস্সজ্জেসি।</p>
<p class="bodytext">কথং? পঠমং তাৰ সাসনং সুত্বা ‘‘পুব্বে তেসং ৰসনট্ঠানে ৰেলং জানিত্বা ৰস্সনকুক্কুটো অহোসি, তেসং তেন সদ্দেন উট্ঠায মন্তে গহেত্বা সজ্ঝাযং করোন্তানঞ্ঞেৰ অরুণো উগ্গচ্ছতি, তেন তেসং গহিতগহিতং ন নস্সতি। ইদানি পন নেসং ৰসনট্ঠানে অৰেলায ৰস্সনককুক্কুটো অত্থি, সো অতিরত্তিং ৰা ৰস্সতি অতিপভাতে ৰা, অতিরত্তিং ৰস্সন্তস্স তস্স সদ্দেন উট্ঠায মন্তে গহেত্বা নিদ্দাভিভূতা <a name="M2.0279"></a> সজ্ঝাযং অকত্বাৰ পুন সযন্তি <a name="V2.0255"></a>, অতিপভাতে ৰস্সন্তস্স সদ্দেন উট্ঠায সজ্ঝাযিতুং ন লভন্তি, তেন তেসং গহিতগহিতং ন পঞ্ঞাযতী’’তি আহ।</p>
<p class="bodytext">দুতিযং সুত্বা ‘‘তে পুব্বে সমণধম্মং করোন্তা কসিণপরিকম্মে যুত্তপযুত্তা অহেসুং। ইদানি পন সমণধম্মং ৰিস্সজ্জেত্বা অকত্তব্বেসু যুত্তপযুত্তা আরামে উপ্পন্নানি ফলাফলানি উপট্ঠাকানং দত্বা পিণ্ডপটিপিণ্ডকেন মিচ্ছাজীৰেন জীৰিকং কপ্পেন্তি, তেন নেসং ফলাফলানি ন মধুরানি <a name="P2.0308"></a> জাতানি। সচে পন তে পুব্বে ৰিয পুন সমণধম্মে যুত্তপযুত্তা ভৰিস্সন্তি, পুন তেসং ফলাফলানি মধুরানি ভৰিস্সন্তি। তে তাপসা রাজকুলানং পণ্ডিতভাৰং ন জানন্তি, সমণধম্মং তেসং কাতুং ৰদেহী’’তি আহ।</p>
<p class="bodytext">ততিযং সুত্বা ‘‘তে নাগরাজানো অঞ্ঞমঞ্ঞং কলহং করোন্তি, তেন তং উদকং আৰিলং জাতং। সচে তে পুব্বে ৰিয সমগ্গা ভৰিস্সন্তি, পুন পসন্নং ভৰিস্সতী’’তি আহ।</p>
<p class="bodytext">চতুত্থং সুত্বা ‘‘সা রুক্খদেৰতা পুব্বে অটৰিযং পটিপন্নে মনুস্সে রক্খতি, তস্মা নানপ্পকারং বলিকম্মং লভতি। ইদানি পন আরক্খং ন করোতি, তস্মা বলিকম্মং ন লভতি। সচে পুব্বে ৰিয আরক্খং করিস্সতি, পুন লাভগ্গপ্পত্তা ভৰিস্সতি। সা রাজূনং অত্থিভাৰং ন জানাতি, তস্মা অটৰিআরুল়্হমনুস্সানং আরক্খং কাতুং ৰদেহী’’তি আহ।</p>
<p class="bodytext">পঞ্চমং সুত্বা ‘‘যস্মিং ৰম্মিকপাদে নিসীদিত্বা সো তিত্তিরো মনাপং ৰস্সতি, তস্স হেট্ঠা মহন্তী নিধিকুম্ভি অত্থি, তং উদ্ধরিত্বা ত্বং গণ্হাহী’’তি আহ।</p>
<p class="bodytext">ছট্ঠং সুত্বা ‘‘যস্স রুক্খস্স মূলে সো মিগো তিণানি খাদিতুং সক্কোতি, তস্স রুক্খস্স উপরি মহন্তং ভমরমধু অত্থি, সো মধুমক্খিতেসু তিণেসু পলুদ্ধো অঞ্ঞানি খাদিতুং ন সক্কোতি, ত্বং তং মধুপটলং হরিত্বা অগ্গমধুং অম্হাকং পহিণ, সেসং অত্তনা পরিভুঞ্জা’’তি আহ।</p>
<p class="bodytext">সত্তমং সুত্বা ‘‘যস্মিং ৰম্মিকে সো সপ্পো ৰসতি, তস্স হেট্ঠা মহন্তী নিধিকুম্ভি অত্থি, সো তং রক্খমানো ৰসন্তো নিক্খমনকালে ধনলোভেন সরীরং সিথিলং কত্বা লগ্গন্তো নিক্খমতি, গোচরং গহেত্বা <a name="M2.0280"></a> ধনসিনেহেন অলগ্গন্তো ৰেগেন সহসা পৰিসতি। তং নিধিকুম্ভিং উদ্ধরিত্বা ত্বং গণ্হাহী’’তি আহ।</p>
<p class="bodytext">অট্ঠমং <a name="V2.0256"></a> সুত্বা ‘‘তস্সা তরুণিত্থিযা সামিকস্স চ মাতাপিতূনঞ্চ ৰসনগামানং <a name="P2.0309"></a> অন্তরে একস্মিং গামকে জারো অত্থি। সা তং সরিত্বা তস্মিং সিনেহেন সামিকস্স গেহে ৰসিতুং অসক্কোন্তী ‘মাতাপিতরো পস্সিস্সামী’তি জারস্স গেহে কতিপাহং ৰসিত্বা মাতাপিতূনং গেহং গচ্ছতি, তত্থ কতিপাহং ৰসিত্বা পুন জারং সরিত্বা ‘সামিকস্স গেহং গমিস্সামী’তি পুন জারস্সেৰ গেহং গচ্ছতি। তস্সা ইত্থিযা রাজূনং অত্থিভাৰং আচিক্খিত্বা ‘সামিকস্সেৰ কির গেহে ৰসতু। সচে তং রাজা গণ্হাপেতি, জীৰিতং তে নত্থি, অপ্পমাদং কাতুং ৰট্টতী’তি তস্সা কথেহী’’তি আহ।</p>
<p class="bodytext">নৰমং সুত্বা ‘‘সা গণিকা পুব্বে একস্স হত্থতো ভতিং গহেত্বা তং অজীরাপেত্বা অঞ্ঞস্স হত্থতো ন গণ্হাতি, তেনস্সা পুব্বে বহুং উপ্পজ্জি। ইদানি পন অত্তনো ধম্মতং ৰিস্সজ্জেত্বা একস্স হত্থতো গহিতং অজীরাপেত্বাৰ অঞ্ঞস্স হত্থতো গণ্হাতি, পুরিমস্স ওকাসং অকত্বা পচ্ছিমস্স করোতি, তেনস্সা ভতি ন উপ্পজ্জতি, ন কেচি নং উপসঙ্কমন্তি। সচে অত্তনো ধম্মে ঠস্সতি, পুব্বসদিসাৰ ভৰিস্সতি। অত্তনো ধম্মে ঠাতুমস্সা কথেহী’’তি আহ।</p>
<p class="bodytext">দসমং সুত্বা ‘‘সো গামভোজকো পুব্বে ধম্মেন সমেন অড্ডং ৰিনিচ্ছিনি, তেন মনুস্সানং পিযো অহোসি মনাপো, সম্পিযাযমানা চস্স মনুস্সা বহুপণ্ণাকারং আহরিংসু, তেন অভিরূপো ধনৰা যসসম্পন্নো অহোসি। ইদানি পন লঞ্জৰিত্তকো হুত্বা অধম্মেন অড্ডং ৰিনিচ্ছিনতি, তেন দুগ্গতো কপণো হুত্বা পণ্ডুরোগেন অভিভূতো। সচে পুব্বে ৰিয ধম্মেন অড্ডং ৰিনিচ্ছিনিস্সতি, পুন পুব্বসদিসো ভৰিস্সতি। সো রঞ্ঞো অত্থিভাৰং ন জানাতি, ধম্মেন অড্ডং ৰিনিচ্ছিনিতুমস্স কথেহী’’তি আহ।</p>
<p class="bodytext">ইতি সো গামণিচন্দো ইমানি এত্তকানি সাসনানি রঞ্ঞো আরোচেসি, রাজা অত্তনো পঞ্ঞায সব্বানিপি তানি সব্বঞ্ঞুবুদ্ধো <a name="P2.0310"></a> ৰিয ব্যাকরিত্বা গামণিচন্দস্স বহুং ধনং দত্বা তস্স ৰসনগামং ব্রহ্মদেয্যং কত্বা তস্সেৰ দত্বা উয্যোজেসি। সো নগরা নিক্খমিত্বা বোধিসত্তেন দিন্নসাসনং <a name="M2.0281"></a> ব্রাহ্মণমাণৰকানঞ্চ তাপসানঞ্চ নাগরাজস্স চ রুক্খদেৰতায চ আরোচেত্বা তিত্তিরস্স ৰসনট্ঠানতো নিধিং গহেত্বা মিগস্স তিণখাদনট্ঠানে রুক্খতো ভমরমধুং গহেত্বা রঞ্ঞো মধুং পেসেত্বা সপ্পস্স ৰসনট্ঠানে ৰম্মিকং খণিত্বা নিধিং গহেত্বা তরুণিত্থিযা চ গণিকায চ গামভোজকস্স চ রঞ্ঞো কথিতনিযামেনেৰ সাসনং আরোচেত্বা মহন্তেন যসেন <a name="V2.0257"></a> অত্তনো গামকং গন্ত্বা যাৰতাযুকং ঠত্বা যথাকম্মং গতো। আদাসমুখরাজাপি দানাদীনি পুঞ্ঞানি কত্বা জীৰিতপরিযোসানে সগ্গপুরং পূরেন্তো গতো।</p>
<p class="bodytext">সত্থা ‘‘ন, ভিক্খৰে, তথাগতো ইদানেৰ মহাপঞ্ঞো, পুব্বেপি মহাপঞ্ঞোযেৰা’’তি ৰত্বা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে বহূ সোতাপন্নসকদাগামিঅনাগামিঅরহন্তো অহেসুং। ‘‘তদা গামণিচন্দো আনন্দো অহোসি, আদাসমুখরাজা পন অহমেৰ অহোসি’’ন্তি।</p>
<p class="centered">গামণিচন্দজাতকৰণ্ণনা সত্তমা।</p>
<p class="hangnum">  </p>
<p class="subhead"> ২৫৮] ৮. মন্ধাতুজাতকৰণ্ণনা</p>
<p class="bodytext"><span class="bld">যাৰতা চন্দিমসূরিযা</span>তি ইদং সত্থা জেতৰনে ৰিহরন্তো একং উক্কণ্ঠিতভিক্খুং আরব্ভ কথেসি। সো কির সাৰত্থিং পিণ্ডায চরমানো একং অলঙ্কতপটিযত্তং ইত্থিং দিস্বা উক্কণ্ঠি। অথ নং ভিক্খূ ধম্মসভং আনেত্বা ‘‘অযং, ভন্তে, ভিক্খু উক্কণ্ঠিতো’’তি সত্থু দস্সেসুং। সত্থা ‘‘সচ্চং কির ত্বং, ভিক্খু, উক্কণ্ঠিতো’’তি পুচ্ছিত্বা ‘‘সচ্চং, ভন্তে’’তি ৰুত্তে ‘‘কদা ত্বং <a name="P2.0311"></a>, ভিক্খু, অগারং অজ্ঝাৰসমানো তণ্হং পূরেতুং সক্খিস্সসি, কামতণ্হা হি নামেসা সমুদ্দো ৰিয দুপ্পূরা, পোরাণকরাজানো দ্বিসহস্সপরিত্তদীপপরিৰারেসু চতূসু মহাদীপেসু চক্কৰত্তিরজ্জং কারেত্বা মনুস্সপরিহারেনেৰ চাতুমহারাজিকদেৰলোকে রজ্জং কারেত্বা তাৰতিংসদেৰলোকে ছত্তিংসায সক্কানঞ্চ ৰসনট্ঠানে দেৰরজ্জং কারেত্বাপি অত্তনো কামতণ্হং পূরেতুং অসক্কোন্তাৰ কালমকংসু, ত্বং পনেতং তণ্হং কদা পূরেতুং সক্খিস্সসী’’তি ৰত্বা অতীতং আহরি।</p>
<p class="bodytext">অতীতে পঠমকপ্পিকেসু মহাসম্মতো নাম রাজা অহোসি। তস্স পুত্তো রোজো নাম, তস্স পুত্তো ৰররোজো নাম, তস্স পুত্তো কল্যাণো নাম, তস্স পুত্তো <a name="M2.0282"></a> ৰরকল্যাণো নাম, তস্স পুত্তো উপোসথো নাম, তস্স পুত্তো মন্ধাতু নাম অহোসি। সো সত্তহি রতনেহি চতূহি চ ইদ্ধীহি সমন্নাগতো চক্কৰত্তিরজ্জং কারেসি। তস্স ৰামহত্থং সমঞ্জিত্বা দক্খিণহত্থেন অপ্ফোটিতকালে আকাসা দিব্বমেঘো ৰিয জাণুপ্পমাণং সত্তরতনৰস্সং ৰস্সতি, এৰরূপো অচ্ছরিযমনুস্সো অহোসি। সো চতুরাসীতি ৰস্সসহস্সানি কুমারকীল়ং কীল়ি। চতুরাসীতি ৰস্সসহস্সানি <a name="V2.0258"></a> ওপরজ্জং কারেসি, চতুরাসীতি ৰস্সসহস্সানি চক্কৰত্তিরজ্জং কারেসি, আযুপ্পমাণং অসঙ্খ্যেয্যং অহোসি।</p>
<p class="bodytext">সো একদিৰসং কামতণ্হং পূরেতুং অসক্কোন্তো উক্কণ্ঠিতাকারং দস্সেসি। অথামচ্চা ‘‘কিং নু খো, দেৰ, উক্কণ্ঠিতোসী’’তি পুচ্ছিংসু। ‘‘ময্হং পুঞ্ঞবলে ওলোকিযমানে ইদং রজ্জং কিং করিস্সতি, কতরং নু খো ঠানং রমণীয’’ন্তি? ‘‘দেৰলোকো, মহারাজা’’তি। সো চক্করতনং অব্ভুক্কিরিত্বা সদ্ধিং পরিসায চাতুমহারাজিকদেৰলোকং <a name="P2.0312"></a> অগমাসি। অথস্স চত্তারো মহারাজানো দিব্বমালাগন্ধহত্থা দেৰগণপরিৰুতা পচ্চুগ্গমনং কত্বা তং আদায চাতুমহারাজিকদেৰলোকং গন্ত্বা দেৰরজ্জং অদংসু। তস্স সকপরিসায পরিৰারিতস্সেৰ তস্মিং রজ্জং কারেন্তস্স দীঘো অদ্ধা ৰীতিৰত্তো।</p>
<p class="bodytext">সো তত্থাপি তণ্হং পূরেতুং অসক্কোন্তো উক্কণ্ঠিতাকারং দস্সেসি, চত্তারো মহারাজানো ‘‘কিং নু খো, দেৰ, উক্কণ্ঠিতোসী’’তি পুচ্ছিংসু। ‘‘ইমম্হা দেৰলোকা কতরং ঠানং রমণীয’’ন্তি। ‘‘মযং, দেৰ, পরেসং উপট্ঠাকপরিসা, তাৰতিংসদেৰলোকো রমণীযো’’তি। মন্ধাতা চক্করতনং অব্ভুক্কিরিত্বা অত্তনো পরিসায পরিৰুতো তাৰতিংসাভিমুখো পাযাসি। অথস্স সক্কো দেৰরাজা দিব্বমালাগন্ধহত্থো দেৰগণপরিৰুতো পচ্চুগ্গমনং কত্বা তং হত্থে গহেত্বা ‘‘ইতো এহি, মহারাজা’’তি আহ। রঞ্ঞো দেৰগণপরিৰুতস্স গমনকালে পরিণাযকরতনং চক্করতনং আদায সদ্ধিং পরিসায মনুস্সপথং ওতরিত্বা অত্তনো নগরমেৰ পাৰিসি। সক্কো মন্ধাতুং তাৰতিংসভৰনং নেত্বা দেৰতা দ্বে কোট্ঠাসে কত্বা অত্তনো দেৰরজ্জং মজ্ঝে ভিন্দিত্বা অদাসি। ততো পট্ঠায দ্বে রাজানো রজ্জং কারেসুং। এৰং কালে গচ্ছন্তে সক্কো সট্ঠি চ ৰস্সসতসহস্সানি তিস্সো চ ৰস্সকোটিযো আযুং খেপেত্বা চৰি, অঞ্ঞো সক্কো নিব্বত্তি। সোপি দেৰরজ্জং <a name="M2.0283"></a> কারেত্বা আযুক্খযেন চৰি। এতেনূপাযেন ছত্তিংস সক্কা চৰিংসু, মন্ধাতা পন মনুস্সপরিহারেন দেৰরজ্জং কারেসিযেৰ।</p>
<p class="bodytext">তস্স এৰং কালে গচ্ছন্তে ভিয্যোসোমত্তায কামতণ্হা উপ্পজ্জি, সো ‘‘কিং মে উপড্ঢরজ্জেন, সক্কং মারেত্বা একরজ্জমেৰ করিস্সামী’’তি চিন্তেসি। সক্কং মারেতুং নাম ন সক্কা, তণ্হা নামেসা ৰিপত্তিমূলা, তেনস্স আযুসঙ্খারো পরিহাযি, জরা সরীরং পহরি। মনুস্সসরীরঞ্চ <a name="P2.0313"></a> নাম দেৰলোকে ন ভিজ্জতি, অথ সো দেৰলোকা ভস্সিত্বা উয্যানে ওতরি। উয্যানপালো তস্স আগতভাৰং রাজকুলে নিৰেদেসি। রাজকুলং আগন্ত্বা উয্যানেযেৰ সযনং পঞ্ঞপেসি। রাজা অনুট্ঠানসেয্যায নিপজ্জি। অমচ্চা ‘‘দেৰ, তুম্হাকং পরতো <a name="V2.0259"></a> কিন্তি কথেমা’’তি পুচ্ছিংসু। ‘‘মম পরতো তুম্হে ইমং সাসনং মহাজনস্স কথেয্যাথ – ‘মন্ধাতুমহারাজা দ্বিসহস্সপরিত্তদীপপরিৰারেসু চতূসু মহাদীপেসু চক্কৰত্তিরজ্জং কারেত্বা দীঘরত্তং চাতুমহারাজিকেসু রজ্জং কারেত্বা ছত্তিংসায সক্কানং আযুপ্পমাণেন দেৰলোকে রজ্জং কারেত্বা তণ্হং অপূরেত্বা কালমকাসী’’’তি। সো এৰং ৰত্বা কালং কত্বা যথাকম্মং গতো।</p>
<p class="bodytext">সত্থা ইমং অতীতং আহরিত্বা অভিসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para22"></a><span class="paranum">২২</span>.</p>
<p class="gatha1"> ‘‘যাৰতা চন্দিমসূরিযা, পরিহরন্তি দিসা ভন্তি ৰিরোচনা।</p>
<p class="gathalast">সব্বেৰ দাসা মন্ধাতু, যে পাণা পথৰিস্সিতা॥</p>
<p class="hangnum"><a name="para23"></a><span class="paranum">২৩</span>.</p>
<p class="gatha1"> ‘‘ন কহাপণৰস্সেন, তিত্তি কামেসু ৰিজ্জতি।</p>
<p class="gathalast">অপ্পস্সাদা দুখা কামা, ইতি ৰিঞ্ঞায পণ্ডিতো॥</p>
<p class="hangnum"><a name="para24"></a><span class="paranum">২৪</span>.</p>
<p class="gatha1"> ‘‘অপি দিব্বেসু কামেসু, রতিং সো নাধিগচ্ছতি।</p>
<p class="gathalast">তণ্হক্খযরতো হোতি, সম্মাসম্বুদ্ধসাৰকো’’তি॥</p>
<p class="bodytext">তত্থ <span class="bld">যাৰতা</span>তি পরিচ্ছেদৰচনং। <span class="bld">পরিহরন্তী</span>তি যত্তকেন পরিচ্ছেদেন সিনেরুং পরিহরন্তি। <span class="bld">দিসা ভন্তী</span>তি দসসু দিসাসু ভাসন্তি পভাসন্তি। <span class="bld">ৰিরোচনা</span>তি আলোককরণতায ৰিরোচনসভাৰা। <span class="bld">সব্বেৰ দাসা মন্ধাতু, যে পাণা পথৰিস্সিতা</span>তি এত্তকে পদেসে যে পথৰিনিস্সিতা <a name="M2.0284"></a> পাণা জনপদৰাসিনো মনুস্সা, সব্বেৰ তে ‘‘দাসা মযং রঞ্ঞো মন্ধাতুস্স, অয্যকো নো রাজা মন্ধাতা’’তি এৰং উপগতত্তা ভুজিস্সাপি সমানা দাসাযেৰ।</p>
<p class="bodytext"><span class="bld">ন কহাপণৰস্সেনা</span>তি তেসং দাসভূতানং মনুস্সানং অনুগ্গহায যং মন্ধাতা অপ্ফোটেত্বা <a name="P2.0314"></a> সত্তরতনৰস্সং ৰস্সাপেতি, তং ইধ ‘‘কহাপণৰস্স’’ন্তি ৰুত্তং। <span class="bld">তিত্তি কামেসূ</span>তি তেনাপি কহাপণৰস্সেন ৰত্থুকামকিলেসকামেসু তিত্তি নাম নত্থি, এৰং দুপ্পূরা এসা তণ্হা। <span class="bld">অপ্পস্সাদা দুখা কামা</span>তি সুপিনকূপমত্তা কামা নাম অপ্পস্সাদা পরিত্তসুখা, দুক্খমেৰ পনেত্থ বহুতরং। তং দুক্খক্খন্ধসুত্তপরিযাযেন দীপেতব্বং। <span class="bld">ইতি ৰিঞ্ঞাযা</span>তি এৰং জানিত্বা।</p>
<p class="bodytext"><span class="bld">দিব্বেসূ</span>তি দেৰতানং পরিভোগেসু রূপাদীসু। <span class="bld">রতিং সো</span>তি সো ৰিপস্সকো ভিক্খু দিব্বেহি কামেহি <a name="V2.0260"></a> নিমন্তিযমানোপি তেসু রতিং নাধিগচ্ছতি আযস্মা সমিদ্ধি ৰিয। <span class="bld">তণ্হক্খযরতো</span>তি নিব্বানরতো। নিব্বানঞ্হি আগম্ম তণ্হা খীযতি, তস্মা তং ‘‘তণ্হক্খযো’’তি ৰুচ্চতি। তত্থ রতো হোতি অভিরতো। <span class="bld">সম্মাসম্বুদ্ধসাৰকো</span>তি বুদ্ধস্স সৰনন্তে জাতো বহুস্সুতো যোগাৰচরপুগ্গলো।</p>
<p class="bodytext">এৰং সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি, অঞ্ঞে পন বহূ সোতাপত্তিফলাদীনি পাপুণিংসু। ‘‘তদা মন্ধাতুরাজা অহমেৰ অহোসি’’ন্তি।</p>
<p class="centered">মন্ধাতুজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২৫৯] ৯. তিরীটৰচ্ছজাতকৰণ্ণনা</p>
<p class="bodytext"><span class="bld">নযিমস্স ৰিজ্জা</span>তি ইদং সত্থা জেতৰনে ৰিহরন্তো আযস্মতো আনন্দস্স কোসলরঞ্ঞো মাতুগামানং হত্থতো পঞ্চসতানি, রঞ্ঞো হত্থতো পঞ্চসতানীতি দুস্সসহস্সপটিলাভৰত্থুং আরব্ভ কথেসি। ৰত্থু হেট্ঠা দুকনিপাতে <span class="bld">গুণজাতকে</span> (জা॰ অট্ঠ॰ ২.২.গুণজাতকৰণ্ণনা) ৰিত্থারিতমেৰ।</p>
<p class="bodytext">অতীতে <a name="M2.0285"></a> বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা নামগ্গহণদিৰসে <span class="bld">তিরীটৰচ্ছকুমারো</span>তি কতনামো অনুপুব্বেন ৰযপ্পত্তো তক্কসিলাযং সব্বসিপ্পানি উগ্গণ্হিত্বা অগারং অজ্ঝাৰসন্তো মাতাপিতূনং কালকিরিযায সংৰিগ্গহদযো হুত্বা নিক্খমিত্বা ইসিপব্বজ্জং <a name="P2.0315"></a> পব্বজিত্বা অরঞ্ঞাযতনে ৰনমূলফলাহারো হুত্বা ৰাসং কপ্পেসি। তস্মিং তত্থ ৰসন্তে বারাণসিরঞ্ঞো পচ্চন্তো কুপি, সো তত্থ গন্ত্বা যুদ্ধে পরাজিতো মরণভযভীতো হত্থিক্খন্ধগতো একেন পস্সেন পলাযিত্বা অরঞ্ঞে ৰিচরন্তো পুব্বণ্হসমযে তিরীটৰচ্ছস্স ফলাফলত্থায গতকালে তস্স অস্সমপদং পাৰিসি। সো ‘‘তাপসানং ৰসনট্ঠান’’ন্তি হত্থিতো ওতরিত্বা ৰাতাতপেন কিলন্তো পিপাসিতো পানীযঘটং ওলোকেন্তো কত্থচি অদিস্বা চঙ্কমনকোটিযং উদপানং অদ্দস। উদকউস্সিঞ্চনত্থায পন রজ্জুঘটং অদিস্বা পিপাসং সন্ধারেতুং অসক্কোন্তো হত্থিস্স কুচ্ছিযং বদ্ধযোত্তং গহেত্বা হত্থিং উদপানতটে ঠপেত্বা তস্স পাদে যোত্তং বন্ধিত্বা যোত্তেন উদপানং ওতরিত্বা যোত্তে অপাপুণন্তে উত্তরিত্বা উত্তরসাটকং যোত্তকোটিযা সঙ্ঘাটেত্বা পুন ওতরি, তথাপি নপ্পহোসিযেৰ। সো অগ্গপাদেহি <a name="V2.0261"></a> উদকং ফুসিত্বা অতিপিপাসিতো ‘‘পিপাসং ৰিনোদেত্বা মরণম্পি সুমরণ’’ন্তি চিন্তেত্বা উদপানে পতিত্বা যাৰদত্থং পিৰিত্বা পচ্চুত্তরিতুং অসক্কোন্তো তত্থেৰ অট্ঠাসি। হত্থীপি সুসিক্খিতত্তা অঞ্ঞত্থ অগন্ত্বা রাজানং ওলোকেন্তো তত্থেৰ অট্ঠাসি। বোধিসত্তো সাযন্হসমযে ফলাফলং আহরিত্বা হত্থিং দিস্বা ‘‘রাজা আগতো ভৰিস্সতি, ৰম্মিতহত্থীযেৰ পন পঞ্ঞাযতি, কিং নু খো কারণ’’ন্তি সো হত্থিসমীপং উপসঙ্কমি। হত্থীপি তস্স উপসঙ্কমনভাৰং ঞত্বা একমন্তং অট্ঠাসি। বোধিসত্তো উদপানতটং গন্ত্বা রাজানং দিস্বা ‘‘মা ভাযি, মহারাজা’’তি সমস্সাসেত্বা নিস্সেণিং বন্ধিত্বা রাজানং উত্তারেত্বা কাযমস্স সম্বাহিত্বা তেলেন মক্খেত্বা ন্হাপেত্বা ফলাফলানি খাদাপেত্বা <a name="P2.0316"></a> হত্থিস্স সন্নাহং মোচেসি। রাজা দ্বীহতীহং ৰিস্সমিত্বা বোধিসত্তস্স অত্তনো সন্তিকং আগমনত্থায পটিঞ্ঞং গহেত্বা পক্কামি। রাজবলকাযো নগরস্স অৰিদূরে খন্ধাৰারং বন্ধিত্বা ঠিতো। রাজানং আগচ্ছন্তং দিস্বা পরিৰারেসি, রাজা নগরং পাৰিসি।</p>
<p class="bodytext">বোধিসত্তোপি <a name="M2.0286"></a> অড্ঢমাসচ্চযেন বারাণসিং পত্বা উয্যানে ৰসিত্বা পুনদিৰসে ভিক্খং চরমানো রাজদ্বারং গতো। রাজা মহাৰাতপানং উগ্ঘাটেত্বা রাজঙ্গণং ওলোকযমানো বোধিসত্তং দিস্বা সঞ্জানিত্বা পাসাদা ওরুয্হ ৰন্দিত্বা মহাতলং আরোপেত্বা সমুস্সিতসেতচ্ছত্তে রাজপল্লঙ্কে নিসীদাপেত্বা অত্তনো পটিযাদিতং আহারং ভোজেত্বা সযম্পি ভুঞ্জিত্বা উয্যানং নেত্বা তত্থস্স চঙ্কমনাদিপরিৰারং ৰসনট্ঠানং কারেত্বা সব্বে পব্বজিতপরিক্খারে দত্বা উয্যানপালং পটিচ্ছাপেত্বা ৰন্দিত্বা পক্কামি। ততো পট্ঠায বোধিসত্তো রাজনিৰেসনেযেৰ পরিভুঞ্জি, মহাসক্কারসম্মানো অহোসি।</p>
<p class="bodytext">তং অসহমানা অমচ্চা ‘‘এৰরূপং সক্কারং একোপি যোধো লভমানো কিং নাম ন করেয্যা’’তি ৰত্বা উপরাজানং উপগন্ত্বা ‘‘দেৰ, অম্হাকং রাজা একং তাপসং অতিৰিয মমাযতি, কিং নাম তেন তস্মিং দিট্ঠং, তুম্হেপি তাৰ রঞ্ঞা সদ্ধিং মন্তেথা’’তি আহংসু। সো ‘‘সাধূ’’তি সম্পটিচ্ছিত্বা অমচ্চেহি সদ্ধিং রাজানং উপসঙ্কমিত্বা পঠমং গাথমাহ –</p>
<p class="hangnum"><a name="para25"></a><span class="paranum">২৫</span>.</p>
<p class="gatha1"> ‘‘নযিমস্স ৰিজ্জামযমত্থি কিঞ্চি, ন বন্ধৰো নো পন তে সহাযো।</p>
<p class="gathalast">অথ কেন ৰণ্ণেন তিরীটৰচ্ছো, তেদণ্ডিকো ভুঞ্জতি অগ্গপিণ্ড’’ন্তি॥</p>
<p class="bodytext">তত্থ <span class="bld">নযিমস্স ৰিজ্জামযমত্থি কিঞ্চী</span>তি ইমস্স তাপসস্স ৰিজ্জামযং কিঞ্চি কম্মং নত্থি। <span class="bld">ন বন্ধৰো</span> তিপুত্তবন্ধৰসিপ্পবন্ধৰগোত্তবন্ধৰঞাতিবন্ধৰেসু <a name="P2.0317"></a> অঞ্ঞতরোপি ন হোতি <a name="V2.0262"></a>। <span class="bld">নো পন তে সহাযো</span>তি সহপংসুকীল়িকো সহাযকোপি তে ন হোতি। <span class="bld">কেন ৰণ্ণেনা</span>তি কেন কারণেন। <span class="bld">তিরীটৰচ্ছো</span>তি তস্স নামং। <span class="bld">তেদণ্ডিকো</span>তি কুণ্ডিকঠপনত্থায তিদণ্ডকং গহেত্বা চরন্তো। <span class="bld">অগ্গপিণ্ড</span>ন্তি রসসম্পন্নং রাজারহং অগ্গভোজনং।</p>
<p class="bodytext">তং সুত্বা রাজা পুত্তং আমন্তেত্বা ‘‘তাত, মম পচ্চন্তং গন্ত্বা যুদ্ধপরাজিতস্স দ্বীহতীহং অনাগতভাৰং সরসী’’তি ৰত্বা ‘‘সরামী’’তি ৰুত্তে ‘‘তদা মযা ইমং নিস্সায জীৰিতং লদ্ধ’’ন্তি সব্বং তং পৰত্তিং আচিক্খিত্বা ‘‘তাত <a name="M2.0287"></a>, ময্হং জীৰিতদাযকে মম সন্তিকং আগতে রজ্জং দদন্তোপি অহং নেৰ এতেন কতগুণানুরূপং কাতুং সক্কোমী’’তি ৰত্বা ইতরা দ্বে গাথা অৰোচ –</p>
<p class="hangnum"><a name="para26"></a><span class="paranum">২৬</span>.</p>
<p class="gatha1"> ‘‘আপাসু মে যুদ্ধপরাজিতস্স, একস্স কত্বা ৰিৰনস্মি ঘোরে।</p>
<p class="gathalast">পসারযী কিচ্ছগতস্স পাণিং, তেনূদতারিং দুখসম্পরেতো॥</p>
<p class="hangnum"><a name="para27"></a><span class="paranum">২৭</span>.</p>
<p class="gatha1"> ‘‘এতস্স কিচ্চেন ইধানুপত্তো, ৰেসাযিনো ৰিসযা জীৰলোকে।</p>
<p class="gathalast">লাভারহো তাত তিরীটৰচ্ছো, দেথস্স ভোগং যজথঞ্চ যঞ্ঞ’’ন্তি॥</p>
<p class="bodytext">তত্থ <span class="bld">আপাসূ</span>তি আপদাসু। <span class="bld">একস্সা</span>তি অদুতিযস্স। <span class="bld">কত্বা</span>তি অনুকম্পং করিত্বা পেমং উপ্পাদেত্বা। <span class="bld">ৰিৰনস্মি</span>ন্তি পানীযরহিতে অরঞ্ঞে। <span class="bld">ঘোরে</span>তি দারুণে। <span class="bld">পসারযী কিচ্ছগতস্স পাণি</span>ন্তি নিস্সেণিং বন্ধিত্বা কূপং ওতারেত্বা দুক্খগতস্স ময্হং উত্তারণত্থায ৰীরিযপটিসংযুত্তং হত্থং পসারেসি। <span class="bld">তেনূদতারিং দুখসম্পরেতো</span>তি তেন কারণেনম্হি দুক্খপরিৰারিতোপি তম্হা কূপা উত্তিণ্ণো।</p>
<p class="bodytext"><span class="bld">এতস্স কিচ্চেন ইধানুপত্তো</span>তি অহং এতস্স তাপসস্স কিচ্চেন, এতেন কতস্স কিচ্চস্সানুভাৰেন ইধানুপ্পত্তো <a name="P2.0318"></a>। <span class="bld">ৰেসাযিনো ৰিসযা</span>তি ৰেসাযী ৰুচ্চতি যমো, তস্স ৰিসযা। <span class="bld">জীৰলোকে</span>তি মনুস্সলোকে। অহঞ্হি ইমস্মিং জীৰলোকে ঠিতো যমৰিসযং মচ্চুৰিসযং পরলোকং গতো নাম অহোসিং, সোম্হি এতস্স কারণা ততো পুন ইধাগতোতি ৰুত্তং হোতি। <span class="bld">লাভারহো</span>তি লাভং অরহো চতুপচ্চযলাভস্স অনুচ্ছৰিকো। <span class="bld">দেথস্স ভোগ</span>ন্তি এতেন পরিভুঞ্জিতব্বং চতুপচ্চযসমণপরিক্খারসঙ্খাতং ভোগং এতস্স দেথ। <span class="bld">যজথঞ্চ যঞ্ঞ</span>ন্তি ত্বঞ্চ অমচ্চা চ নাগরা চাতি সব্বেপি তুম্হে এতস্স ভোগঞ্চ দেথ, যঞ্ঞঞ্চ যজথ। তস্স হি দীযমানো দেয্যধম্মো <a name="V2.0263"></a> তেন ভুঞ্জিতব্বত্তা ভোগো হোতি, ইতরেসং দানযঞ্ঞত্তা যঞ্ঞো। তেনাহ ‘‘দেথস্স ভোগং যজথঞ্চ যঞ্ঞ’’ন্তি।</p>
<p class="bodytext">এৰং <a name="M2.0288"></a> রঞ্ঞা গগনতলে পুণ্ণচন্দং উট্ঠাপেন্তেন ৰিয বোধিসত্তস্স গুণে পকাসিতে তস্স গুণো সব্বত্থমেৰ পাকটো জাতো, অতিরেকতরো তস্স লাভসক্কারো উদপাদি। ততো পট্ঠায উপরাজা ৰা অমচ্চা ৰা অঞ্ঞো ৰা কোচি কিঞ্চি রাজানং ৰত্তুং ন ৰিসহি। রাজা বোধিসত্তস্স ওৰাদে ঠত্বা দানাদীনি পুঞ্ঞানি কত্বা সগ্গপুরং পূরেসি। বোধিসত্তোপি অভিঞ্ঞা চ সমাপত্তিযো চ উপ্পাদেত্বা ব্রহ্মলোকপরাযণো অহোসি।</p>
<p class="bodytext">সত্থা ‘‘পোরাণকপণ্ডিতাপি উপকারৰসেন করিংসূ’’তি ইমং ধম্মদেসনং আহরিত্বা জাতকং সমোধানেসি – ‘‘তদা রাজা আনন্দো অহোসি, তাপসো পন অহমেৰ অহোসি’’ন্তি।</p>
<p class="centered">তিরীটৰচ্ছজাতকৰণ্ণনা নৰমা।</p>
<p class="hangnum">  </p>
<p class="subhead"> ২৬০] ১০. দূতজাতকৰণ্ণনা</p>
<p class="bodytext"><span class="bld">যস্সত্থা দূরমাযন্তী</span>তি ইদং সত্থা জেতৰনে ৰিহরন্তো একং লোলভিক্খুং আরব্ভ কথেসি। ৰত্থু নৰকনিপাতে <span class="bld">চক্কৰাকজাতকে</span> (জা॰ ১.৯.৬৯ আদযো) আৰিভৰিস্সতি। সত্থা পন তং ভিক্খুং আমন্তেত্বা <a name="P2.0319"></a> ‘‘ন খো, ভিক্খু, ইদানেৰ, পুব্বেপি ত্বং লোলো, লোল্যকারণেনেৰ পন অসিনা সীসচ্ছেদনং লভী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো তস্স পুত্তো হুত্বা ৰযপ্পত্তো তক্কসিলাযং সব্বসিপ্পানি উগ্গণ্হিত্বা পিতু অচ্চযেন রজ্জে পতিট্ঠায ভোজনসুদ্ধিকো অহোসি, তেনস্স <span class="bld">ভোজনসুদ্ধিকরাজা</span>ত্বেৰ নামং জাতং। সো কির তথারূপেন ৰিধানেন ভত্তং ভুঞ্জতি, যথাস্স একিস্সা ভত্তপাতিযা সতসহস্সং ৰযং গচ্ছতি। ভুঞ্জন্তো পন অন্তোগেহে ন ভুঞ্জতি, অত্তনো ভোজনৰিধানং ওলোকেন্তং মহাজনং পুঞ্ঞং কারেতুকামতায রাজদ্বারে রতনমণ্ডপং কারেত্বা ভোজনৰেলায তং অলঙ্করাপেত্বা কঞ্চনমযে সমুস্সিতসেতচ্ছত্তে রাজপল্লঙ্কে নিসীদিত্বা খত্তিযকঞ্ঞাহি পরিৰুতো <a name="M2.0289"></a> সতসহস্সগ্ঘনিকায সুৰণ্ণপাতিযা সব্বরসভোজনং ভুঞ্জতি। অথেকো লোলপুরিসো তস্স ভোজনৰিধানং ওলোকেত্বা তং ভোজনং ভুঞ্জিতুকামো <a name="V2.0264"></a> হুত্বা পিপাসং সন্ধারেতুং অসক্কোন্তো ‘‘অত্থেকো উপাযো’’তি গাল়্হং নিৰাসেত্বা হত্থে উক্খিপিত্বা ‘‘ভো, অহং দূতো, দূতো’’তি উচ্চাসদ্দং করোন্তো রাজানং উপসঙ্কমি। তেন চ সমযেন তস্মিং জনপদে ‘‘দূতোম্হী’’তি ৰদন্তং ন ৰারেন্তি, তস্মা মহাজনো দ্বিধা ভিজ্জিত্বা ওকাসং অদাসি। সো ৰেগেন গন্ত্বা রঞ্ঞো পাতিযা একং ভত্তপিণ্ডং গহেত্বা মুখে পক্খিপি, অথস্স ‘‘সীসং ছিন্দিস্সামী’’তি অসিগাহো অসিং অব্বাহেসি, রাজা ‘‘মা পহরী’’তি নিৰারেসি, ‘‘মা ভাযি, ভুঞ্জস্সূ’’তি হত্থং ধোৰিত্বা নিসীদি। ভোজনপরিযোসানে <a name="P2.0320"></a> চস্স অত্তনো পিৰনপানীযঞ্চেৰ তম্বূলঞ্চ দাপেত্বা ‘‘ভো পুরিস, ত্বং ‘দূতোম্হী’তি ৰদসি, কস্স দূতোসী’’তি পুচ্ছি। ‘‘মহারাজ অহং তণ্হাদূতো, উদরদূতো, তণ্হা মং আণাপেত্বা ‘ত্বং গচ্ছাহী’তি দূতং কত্বা পেসেসী’’তি ৰত্বা পুরিমা দ্বে গাথা অৰোচ –</p>
<p class="hangnum"><a name="para28"></a><span class="paranum">২৮</span>.</p>
<p class="gatha1"> ‘‘যস্সত্থা দূরমাযন্তি, অমিত্তমপি যাচিতুং।</p>
<p class="gathalast">তস্সূদরস্সহং দূতো, মা মে কুজ্ঝ রথেসভ॥</p>
<p class="hangnum"><a name="para29"></a><span class="paranum">২৯</span>.</p>
<p class="gatha1"> ‘‘যস্স দিৰা চ রত্তো চ, ৰসমাযন্তি মাণৰা।</p>
<p class="gathalast">তস্সূদরস্সহং দূতো, মা মে কুজ্ঝ রথেসভা’’তি॥</p>
<p class="bodytext">তত্থ <span class="bld">যস্সত্থা দূরমাযন্তী</span>তি যস্স অত্থায ইমে সত্তা তণ্হাৰসিকা হুত্বা দূরম্পি গচ্ছন্তি। <span class="bld">রথেসভা</span>তি রথযোধজেট্ঠক।</p>
<p class="bodytext">রাজা তস্স ৰচনং সুত্বা ‘‘সচ্চমেতং, ইমে সত্তা উদরদূতা তণ্হাৰসেন ৰিচরন্তি, তণ্হাৰ ইমে সত্তে ৰিচারেতি, যাৰ মনাপং ৰত ইমিনা কথিত’’ন্তি তস্স পুরিসস্স তুস্সিত্বা ততিযং গাথমাহ –</p>
<p class="hangnum"><a name="para30"></a><span class="paranum">৩০</span>.</p>
<p class="gatha1"> ‘‘দদামি তে ব্রাহ্মণ রোহিণীনং, গৰং সহস্সং সহ পুঙ্গৰেন।</p>
<p class="gathalast">দূতো হি দূতস্স কথং ন দজ্জং, মযম্পি তস্সেৰ ভৰাম দূতা’’তি॥</p>
<p class="bodytext">তত্থ <a name="M2.0290"></a> <span class="bld">ব্রাহ্মণা</span>তি আলপনমত্তমেতং। <span class="bld">রোহিণীন</span>ন্তি রত্তৰণ্ণানং। <span class="bld">সহ পুঙ্গৰেনা</span>তি যূথপরিণাযকেন উপদ্দৰরক্খকেন উসভেন সদ্ধিং। <span class="bld">মযম্পী</span>তি অহঞ্চ অৰসেসা চ সব্বে সত্তা তস্সেৰ উদরস্স দূতা ভৰাম, তস্মা অহং উদরদূতো সমানো উদরদূতস্স তুয্হং কস্মা ন <a name="V2.0265"></a> দজ্জন্তি। এৰঞ্চ পন ৰত্বা ‘‘ইমিনা ৰত পুরিসেন অস্সুতপুব্বং কারণং কথিত’’ন্তি তুট্ঠচিত্তো তস্স মহন্তং যসং অদাসি।</p>
<p class="bodytext">সত্থা <a name="P2.0321"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে সো লোলভিক্খু সকদাগামিফলে পতিট্ঠহি, অঞ্ঞেপি বহূ সোতাপন্নাদযো অহেসুং। ‘‘তদা লোলপুরিসো এতরহি লোলভিক্খু অহোসি, ভোজনসুদ্ধিকরাজা পন অহমেৰ অহোসি’’ন্তি।</p>
<p class="centered">দূতজাতকৰণ্ণনা দসমা।</p>
<p class="centered">সঙ্কপ্পৰগ্গো পঠমো।</p>
<p class="bodytext">তস্সুদ্দানং –</p>
<p class="gatha1">সঙ্কপ্প তিলমুট্ঠি চ, মণি চ সিন্ধৰাসুকং।</p>
<p class="gathalast">জরূদপানং গামণি, মন্ধাতা তিরীটদূতন্তি॥</p>
<p class="title">২. পদুমৰগ্গো</p>
<p class="hangnum">  </p>
<p class="subhead"> ২৬১] ১. পদুমজাতকৰণ্ণনা</p>
<p class="bodytext"><span class="bld">যথা</span> <a name="V2.0266"></a> <span class="bld">কেসা চ মস্সূ চা</span>তি ইদং সত্থা জেতৰনে ৰিহরন্তো আনন্দবোধিম্হি মালাপূজকারকে ভিক্খূ আরব্ভ কথেসি। ৰত্থু <span class="bld">কালিঙ্গবোধিজাতকে</span> আৰিভৰিস্সতি। সো পন আনন্দত্থেরেন রোপিতত্তা ‘‘আনন্দবোধী’’তি জাতো। থেরেন হি জেতৰনদ্বারকোট্ঠকে বোধিস্স রোপিতভাৰো সকলজম্বুদীপে পত্থরি। অথেকচ্চে জনপদৰাসিনো ভিক্খূ ‘‘আনন্দবোধিম্হি মালাপূজং করিস্সামা’’তি জেতৰনং <a name="M2.0291"></a> আগন্ত্বা সত্থারং ৰন্দিত্বা পুনদিৰসে সাৰত্থিং পৰিসিত্বা উপ্পলৰীথিং গন্ত্বা মালং অলভিত্বা আগন্ত্বা আনন্দত্থেরস্স আরোচেসুং – ‘‘আৰুসো, মযং ‘বোধিম্হি মালাপূজং করিস্সামা’তি উপ্পলৰীথিং গন্ত্বা একমালম্পি ন লভিম্হা’’তি। থেরো ‘‘অহং ৰো, আৰুসো, আহরিস্সামী’’তি উপ্পলৰীথিং গন্ত্বা বহূ নীলুপ্পলকলাপে উক্খিপাপেত্বা আগম্ম তেসং দাপেসি, তে তানি গহেত্বা বোধিস্স পূজং করিংসু। তং পৰত্তিং সুত্বা ধম্মসভাযং ভিক্খূ থেরস্স গুণকথং সমুট্ঠাপেসুং – ‘‘আৰুসো, জানপদা ভিক্খূ অপ্পপুঞ্ঞা উপ্পলৰীথিং গন্ত্বা মালং ন লভিংসু, থেরো পন গন্ত্বাৰ আহরাপেসী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ <a name="P2.0322"></a> ৰত্তুছেকা কথাকুসলা মালং লভন্তি, পুব্বেপি লভিংসুযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সেট্ঠিপুত্তো অহোসি। অন্তোনগরে চ একস্মিং সরে পদুমানি পুপ্ফন্তি। একো ছিন্ননাসো পুরিসো তং সরং রক্খতি। অথেকদিৰসং বারাণসিযং উস্সৰে ঘুট্ঠে মালং পিল়ন্ধিত্বা উস্সৰং কীল়িতুকামা তযো সেট্ঠিপুত্তা ‘‘নাসচ্ছিন্নস্স অভূতেন ৰণ্ণং ৰত্বা মালং যাচিস্সামা’’তি তস্স পদুমানি ভঞ্জনকালে সরস্স সন্তিকং গন্ত্বা একমন্তং অট্ঠংসু।</p>
<p class="bodytext">তেসু একো তং আমন্তেত্বা পঠমং গাথমাহ –</p>
<p class="hangnum"><a name="para31"></a><span class="paranum">৩১</span>.</p>
<p class="gatha1"> ‘‘যথা <a name="V2.0267"></a> কেসা চ মস্সূ চ, ছিন্নং ছিন্নং ৰিরূহতি।</p>
<p class="gathalast">এৰং রুহতু তে নাসা, পদুমং দেহি যাচিতো’’তি॥</p>
<p class="bodytext">সো তস্স কুজ্ঝিত্বা পদুমং ন অদাসি।</p>
<p class="bodytext">অথস্স দুতিযো দুতিযং গাথমাহ –</p>
<p class="hangnum"><a name="para32"></a><span class="paranum">৩২</span>.</p>
<p class="gatha1"> ‘‘যথা সারদিকং বীজং, খেত্তে ৰুত্তং ৰিরূহতি।</p>
<p class="gathalast">এৰং রুহতু তে নাসা, পদুমং দেহি যাচিতো’’তি॥</p>
<p class="bodytext">তত্থ <span class="bld">সারদিক</span>ন্তি সরদসমযে গহেত্বা নিক্খিত্তং সারসম্পন্নং বীজং। সো তস্সপি কুজ্ঝিত্বা পদুমং ন অদাসি।</p>
<p class="bodytext">অথস্স ততিযো ততিযং গাথমাহ –</p>
<p class="hangnum"><a name="para33"></a><span class="paranum">৩৩</span>.</p>
<p class="gatha1"> ‘‘উভোপি <a name="M2.0292"></a> পলপন্তেতে, অপি পদ্মানি দস্সতি।</p>
<p class="gatha1">ৰজ্জুং ৰা তে ন ৰা ৰজ্জুং, নত্থি নাসায রূহনা।</p>
<p class="gathalast">দেহি সম্ম পদুমানি, অহং যাচামি যাচিতো’’তি॥</p>
<p class="bodytext">তত্থ <span class="bld">উভোপি পলপন্তেতে</span>তি এতে দ্বেপি মুসা ৰদন্তি। <span class="bld">অপি পদ্মানী</span>তি ‘‘অপি নাম নো পদুমানি দস্সতী’’তি চিন্তেত্বা এৰং ৰদন্তি। <span class="bld">ৰজ্জুং ৰা</span> <a name="P2.0323"></a> <span class="bld">তে ন ৰা ৰজ্জু</span>ন্তি ‘‘তৰ নাসা রুহতূ’’তি এৰং ৰদেয্যুং ৰা ন ৰা ৰদেয্যুং, এতেসং ৰচনং অপ্পমাণং, সব্বত্থাপি নত্থি নাসায রুহনা, অহং পন তে নাসং পটিচ্চ ন কিঞ্চি ৰদামি, কেৰলং যাচামি, তস্স মে দেহি, সম্ম, পদুমানি যাচিতোতি।</p>
<p class="bodytext">তং সুত্বা পদুমসরগোপকো ‘‘ইমেহি দ্বীহি মুসাৰাদো কথিতো, তুম্হেহি সভাৰো কথিতো, তুম্হাকং অনুচ্ছৰিকানি পদুমানী’’তি মহন্তং পদুমকলাপং আদায তস্স দত্বা অত্তনো পদুমসরমেৰ গতো।</p>
<p class="bodytext">সত্থা <a name="V2.0268"></a> ইমং ধম্মদেসনং আহরিত্বা জাতকং সমোধানেসি – ‘‘তদা পদুমলাভী সেট্ঠিপুত্তো অহমেৰ অহোসি’’ন্তি।</p>
<p class="centered">পদুমজাতকৰণ্ণনা পঠমা।</p>
<p class="hangnum">  </p>
<p class="subhead"> ২৬২] ২. মুদুপাণিজাতকৰণ্ণনা</p>
<p class="bodytext"><span class="bld">পাণি চে মুদুকো চস্সা</span>তি ইদং সত্থা জেতৰনে ৰিহরন্তো একং উক্কণ্ঠিতভিক্খুং আরব্ভ কথেসি। তঞ্হি সত্থা ধম্মসভং আনীতং ‘‘সচ্চং কির ত্বং, ভিক্খু, উক্কণ্ঠিতোসী’’তি পুচ্ছিত্বা ‘‘সচ্চং, ভন্তে’’তি ৰুত্তে ‘‘ভিক্খু, ইত্থিযো নামেতা কিলেসৰসেন গমনতো অরক্খিযা, পোরাণকপণ্ডিতাপি অত্তনো ধীতরং রক্খিতুং নাসক্খিংসু, পিতরা হত্থে গহেত্বা ঠিতাৰ পিতরং অজানাপেত্বা কিলেসৰসেন পুরিসেন সদ্ধিং পলাযী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো তস্স অগ্গমহেসিযা কুচ্ছিম্হি নিব্বত্তিত্বা ৰযপ্পত্তো তক্কসিলাযং সব্বসিপ্পানি উগ্গণ্হিত্বা পিতু অচ্চযেন রজ্জে পতিট্ঠায ধম্মেন রজ্জং কারেসি। সো <a name="M2.0293"></a> ধীতরঞ্চ ভাগিনেয্যঞ্চ দ্বেপি অন্তোনিৰেসনে পোসেন্তো একদিৰসং অমচ্চেহি সদ্ধিং নিসিন্নো ‘‘মমচ্চযেন ময্হং ভাগিনেয্যো রাজা <a name="P2.0324"></a> ভৰিস্সতি, ধীতাপি মে তস্স অগ্গমহেসী ভৰিস্সতী’’তি ৰত্বা অপরভাগে ভাগিনেয্যস্স ৰযপ্পত্তকালে পুন অমচ্চেহি সদ্ধিং নিসিন্নো ‘‘ময্হং ভাগিনেয্যস্স অঞ্ঞস্স রঞ্ঞো ধীতরং আনেস্সাম, ময্হং ধীতরম্পি অঞ্ঞস্মিং রাজকুলে দস্সাম, এৰং নো ঞাতকা বহুতরা ভৰিস্সন্তী’’তি আহ। অমচ্চা সম্পটিচ্ছিংসু।</p>
<p class="bodytext">অথ রাজা ভাগিনেয্যস্স বহিগেহং দাপেসি, অন্তো পৰেসনং নিৰারেসি। তে পন অঞ্ঞমঞ্ঞং পটিবদ্ধচিত্তা অহেসুং। কুমারো ‘‘কেন নু খো উপাযেন রাজধীতরং বহি নীহরাপেয্য’’ন্তি চিন্তেন্তো ‘‘অত্থি উপাযো’’তি ধাতিযা লঞ্জং দত্বা ‘‘কিং, অয্যপুত্ত, কিচ্চ’’ন্তি ৰুত্তে ‘‘অম্ম, কথং নু খো রাজধীতরং বহি কাতুং ওকাসং লভেয্যামা’’তি আহ। ‘‘রাজধীতায সদ্ধিং কথেত্বা জানিস্সামী’’তি। ‘‘সাধু, অম্মা’’তি। সা গন্ত্বা ‘‘এহি, অম্ম, সীসে তে ঊকা গণ্হিস্সামী’’তি তং নীচপীঠকে নিসীদাপেত্বা সযং উচ্চে নিসীদিত্বা তস্সা সীসং অত্তনো ঊরূসু ঠপেত্বা ঊকা গণ্হযমানা রাজধীতায সীসং নখেহি ৰিজ্ঝি <a name="V2.0269"></a>। রাজধীতা ‘‘নাযং অত্তনো নখেহি ৰিজ্ঝতি, পিতুচ্ছাপুত্তস্স মে কুমারস্স নখেহি ৰিজ্ঝতী’’তি ঞত্বা ‘‘অম্ম, ত্বং কুমারস্স সন্তিকং অগমাসী’’তি পুচ্ছি। ‘‘আম, অম্মা’’তি। ‘‘কিং তেন সাসনং কথিত’’ন্তি? ‘‘তৰ বহিকরণূপাযং পুচ্ছতি, অম্মা’’তি। রাজধীতা ‘‘পণ্ডিতো হোন্তো জানিস্সতী’’তি পঠমং গাথং বন্ধিত্বা ‘‘অম্ম, ইমং উগ্গহেত্বা কুমারস্স কথেহী’’তি আহ।</p>
<p class="hangnum"><a name="para34"></a><span class="paranum">৩৪</span>.</p>
<p class="gatha1"> ‘‘পাণি চে মুদুকো চস্স, নাগো চস্স সুকারিতো।</p>
<p class="gathalast">অন্ধকারো চ ৰস্সেয্য, অথ নূন তদা সিযা’’তি॥</p>
<p class="bodytext">সা তং উগ্গণ্হিত্বা কুমারস্স সন্তিকং গন্ত্বা ‘‘অম্ম, রাজধীতা কিমাহা’’তি ৰুত্তে ‘‘অয্যপুত্ত, অঞ্ঞং কিঞ্চি অৰত্বা ইমং গাথং <a name="P2.0325"></a> পহিণী’’তি তং গাথং উদাহাসি। কুমারো চ তস্সত্থং ঞত্বা ‘‘গচ্ছ, অম্মা’’তি তং উয্যোজেসি।</p>
<p class="bodytext">গাথাযত্থো – সচে তে একিস্সা চূল়ুপট্ঠাকায মম হত্থো ৰিয হত্থো মুদু অস্স, যদি চ তে আনেঞ্জকারণং সুকারিতো একো হত্থী অস্স, যদি চ তং দিৰসং চতুরঙ্গসমন্নাগতো অতিৰিয বহলো অন্ধকারো অস্স, দেৰো চ ৰস্সেয্য। <span class="bld">অথ নূন তদা সিযা</span>তি <a name="M2.0294"></a> তাদিসে কালে ইমে চত্তারো পচ্চযে আগম্ম একংসেন তে মনোরথস্স মত্থকগমনং সিযাতি।</p>
<p class="bodytext">কুমারো এতমত্থং তথতো ঞত্বা একং অভিরূপং মুদুহত্থং চূল়ুপট্ঠাকং সজ্জং কত্বা মঙ্গলহত্থিগোপকস্স লঞ্জং দত্বা হত্থিং আনেঞ্জকারণং কারেত্বা কালং আগমেন্তো অচ্ছি।</p>
<p class="bodytext">অথেকস্মিং কাল়পক্খুপোসথদিৰসে মজ্ঝিমযামসমনন্তরে ঘনকাল়মেঘো ৰস্সি। সো ‘‘অযং দানি রাজধীতায ৰুত্তদিৰসো’’তি ৰারণং অভিরুহিত্বা মুদুহত্থকং চূল়ুপট্ঠাকং হত্থিপিট্ঠে নিসীদাপেত্বা গন্ত্বা রাজনিৰেসনস্স আকাসঙ্গণাভিমুখে ঠানে হত্থিং মহাভিত্তিযং অল্লীযাপেত্বা ৰাতপানসমীপে তেমেন্তো অট্ঠাসি। রাজাপি ধীতরং রক্খন্তো অঞ্ঞত্থ সযিতুং ন দেতি, অত্তনো সন্তিকে চূল়সযনে সযাপেতি। সাপি ‘‘অজ্জ কুমারো আগমিস্সতী’’তি ঞত্বা নিদ্দং অনোক্কমিত্বাৰ নিপন্না ‘‘তাত ন্হাযিতুকামাম্হী’’তি আহ। রাজা ‘‘এহি, অম্মা’’তি তং হত্থে গহেত্বা ৰাতপানসমীপং নেত্বা ‘‘ন্হাযাহি, অম্মা’’তি উক্খিপিত্বা ৰাতপানস্স বহিপস্সে পমুখে ঠপেত্বা একস্মিং হত্থে গহেত্বা অট্ঠাসি। সা ন্হাযমানাৰ কুমারস্স হত্থং পসারেসি, সো তস্সা হত্থতো আভরণানি ওমুঞ্চিত্বা উপট্ঠাকায হত্থে পিল়ন্ধিত্বা <a name="V2.0270"></a> তং উক্খিপিত্বা রাজধীতরং নিস্সায পমুখে ঠপেসি <a name="P2.0326"></a>। সা তস্সা হত্থং গহেত্বা পিতু হত্থে ঠপেসি, সো তস্সা হত্থং গহেত্বা ধীতু হত্থং মুঞ্চি, সা ইতরস্মাপি হত্থা আভরণানি ওমুঞ্চিত্বা তস্সা দুতিযহত্থে পিল়ন্ধিত্বা পিতু হত্থে ঠপেত্বা কুমারেন সদ্ধিং অগমাসি। রাজা ‘‘ধীতাযেৰ মে’’তি সঞ্ঞায তং দারিকং ন্হানপরিযোসানে সিরিগব্ভে সযাপেত্বা দ্বারং পিধায লঞ্ছেত্বা আরক্খং দত্বা অত্তনো সযনং গন্ত্বা নিপজ্জি।</p>
<p class="bodytext">সো পভাতায রত্তিযা দ্বারং ৰিৰরিত্বা তং দারিকং দিস্বা ‘‘কিমেত’’ন্তি পুচ্ছি। সা তস্সা কুমারেন সদ্ধিং গতভাৰং কথেসি। রাজা ৰিপ্পটিসারী হুত্বা ‘‘হত্থে গহেত্বা চরন্তেনপি মাতুগামং রক্খিতুং ন সক্কা, এৰং অরক্খিযা নামিত্থিযো’’তি চিন্তেত্বা ইতরা দ্বে গাথা অৰোচ –</p>
<p class="hangnum"><a name="para35"></a><span class="paranum">৩৫</span>.</p>
<p class="gatha1"> ‘‘অনলা মুদুসম্ভাসা, দুপ্পূরা তা নদীসমা।</p>
<p class="gathalast">সীদন্তি নং ৰিদিত্বান, আরকা পরিৰজ্জযে॥</p>
<p class="hangnum"><a name="para36"></a><span class="paranum">৩৬</span>.</p>
<p class="gatha1"> ‘‘যং <a name="M2.0295"></a> এতা উপসেৰন্তি, ছন্দসা ৰা ধনেন ৰা।</p>
<p class="gathalast">জাতৰেদোৰ সং ঠানং, খিপ্পং অনুদহন্তি ন’’ন্তি॥</p>
<p class="bodytext">তত্থ <span class="bld">অনলা মুদুসম্ভাসা</span>তি মুদুৰচনেনপি অসক্কুণেয্যা, নেৰ সক্কা সণ্হৰাচায সঙ্গণ্হিতুন্তি অত্থো। পুরিসেহি ৰা এতাসং ন অলন্তি অনলা। <span class="bld">মুদুসম্ভাসা</span>তি হদযে থদ্ধেপি সম্ভাসাৰ মুদু এতাসন্তি মুদুসম্ভাসা। <span class="bld">দুপ্পূরা তা নদীসমা</span>তি যথা নদী আগতাগতস্স উদকস্স সন্দনতো উদকেন দুপ্পূরা, এৰং অনুভূতানুভূতেহি মেথুনাদীহি অপরিতুস্সনতো দুপ্পূরা। তেন ৰুত্তং –</p>
<p class="indent">‘‘তিণ্ণং, ভিক্খৰে, ধম্মানং অতিত্তো অপ্পটিৰানো মাতুগামো কালং করোতি। কতমেসং তিণ্ণং? মেথুনসমাপত্তিযা চ ৰিজাযনস্স চ অলঙ্কারস্স চ। ইমেসং খো, ভিক্খৰে, তিণ্ণং ধম্মানং অতিত্তো অপ্পটিৰানো মাতুগামো কালং করোতী’’তি।</p>
<p class="bodytext"><span class="bld">সীদন্তী</span>তি অট্ঠসু মহানিরযেসু সোল়সসু উস্সদনিরযেসু নিমুজ্জন্তি। <span class="bld">ন</span>ন্তি নিপাতমত্তং <a name="P2.0327"></a>। <span class="bld">ৰিদিত্বানা</span>তি এৰং জানিত্বা। <span class="bld">আরকা পরিৰজ্জযে</span>তি ‘‘এতা ইত্থিযো নাম মেথুনধম্মাদীহি অতিত্তা কালং কত্বা এতেসু নিরযেসু সীদন্তি, এতা এৰং অত্তনা সীদমানা কস্সঞ্ঞস্স <a name="V2.0271"></a> সুখায ভৰিস্সন্তী’’তি এৰং ঞত্বা পণ্ডিতো পুরিসো দূরতোৰ তা পরিৰজ্জযেতি দীপেতি। <span class="bld">ছন্দসা ৰা ধনেন ৰা</span>তি অত্তনো ৰা ছন্দেন রুচিযা পেমেন, ভতিৰসেন লদ্ধধনেন ৰা যং পুরিসং এতা ইত্থিযো উপসেৰন্তি ভজন্তি। <span class="bld">জাতৰেদো</span>তি অগ্গি। সো হি জাতমত্তোৰ ৰেদিযতি, ৰিদিতো পাকটো হোতীতি জাতৰেদো। সো যথা অত্তনো ঠানং কারণং ওকাসং অনুদহতি, এৰমেতাপি যং উপসেৰন্তি, তং পুরিসং ধনযসসীলপঞ্ঞাসমন্নাগতম্পি তেসং সব্বেসং ধনাদীনং ৰিনাসনতো পুন তায সম্পত্তিযা অভব্বুপ্পত্তিকং কুরুমানা খিপ্পং অনুদহন্তি ঝাপেন্তি। ৰুত্তম্পি চেতং –</p>
<p class="gatha1">‘‘বলৰন্তো দুব্বলা হোন্তি, থামৰন্তোপি হাযরে।</p>
<p class="gathalast">চক্খুমা অন্ধকা হোন্তি, মাতুগামৰসং গতা॥</p>
<p class="gatha1">‘‘গুণৰন্তো <a name="M2.0296"></a> নিগ্গুণা হোন্তি, পঞ্ঞৰন্তোপি হাযরে।</p>
<p class="gathalast">পমত্তা বন্ধনে সেন্তি, মাতুগামৰসং গতা॥</p>
<p class="gatha1">‘‘অজ্ঝেনঞ্চ তপং সীলং, সচ্চং চাগং সতিং মতিং।</p>
<p class="gathalast">অচ্ছিন্দন্তি পমত্তস্স, পন্থদূভীৰ তক্করা॥</p>
<p class="gatha1">‘‘যসং কিত্তিং ধিতিং সূরং, বাহুসচ্চং পজাননং।</p>
<p class="gathalast">খেপযন্তি পমত্তস্স, কট্ঠপুঞ্জংৰ পাৰকো’’তি॥</p>
<p class="bodytext">এৰং ৰত্বা মহাসত্তো ‘‘ভাগিনেয্যোপি মযাৰ পোসেতব্বো’’তি মহন্তেন সক্কারেন ধীতরং তস্সেৰ দত্বা তং ওপরজ্জে পতিট্ঠপেসি। সোপি মাতুলস্স অচ্চযেন রজ্জে পতিট্ঠহি।</p>
<p class="bodytext">সত্থা ইমং ধম্মদেসেনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি। ‘‘তদা রাজা অহমেৰ অহোসি’’ন্তি।</p>
<p class="centered">মুদুপাণিজাতকৰণ্ণনা দুতিযা।</p>
<p class="hangnum">  </p>
<p class="subhead"> ২৬৩] ৩. চূল়পলোভনজাতকৰণ্ণনা</p>
<p class="bodytext"><span class="bld">অভিজ্জমানে</span> <a name="V2.0272"></a> <a name="P2.0328"></a> <span class="bld">ৰারিস্মি</span>ন্তি ইদং সত্থা জেতৰনে ৰিহরন্তো একং উক্কণ্ঠিতভিক্খুমেৰ আরব্ভ কথেসি। তঞ্হি সত্থা ধম্মসভং আনীতং ‘‘সচ্চং কির, ত্বং ভিক্খু, উক্কণ্ঠিতোসী’’তি পুচ্ছিত্বা ‘‘সচ্চং, ভন্তে’’তি ৰুত্তে ‘‘ভিক্খু, ইত্থিযো নামেতা পোরাণকে সুদ্ধসত্তেপি সংকিলেসেসু’’ন্তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তো রাজা অপুত্তকো হুত্বা অত্তনো ইত্থিযো ‘‘পুত্তপত্থনং করোথা’’তি আহ। তা পুত্তে পত্থেন্তি। এৰং অদ্ধানে গতে বোধিসত্তো ব্রহ্মলোকা চৰিত্বা অগ্গমহেসিযা কুচ্ছিস্মিং নিব্বত্তি। তং জাতমত্তং ন্হাপেত্বা থঞ্ঞপাযনত্থায ধাতিযা অদংসু। সো পাযমানো রোদতি, অথ নং অঞ্ঞিস্সা অদংসু। মাতুগামহত্থগতো নেৰ তুণ্হী হোতি। অথ নং একস্স পাদমূলিকস্স অদংসু, তেন গহিতমত্তোযেৰ তুণ্হী অহোসি। ততো পট্ঠায পুরিসাৰ <a name="M2.0297"></a> তং গহেত্বা চরন্তি। থঞ্ঞং পাযেন্তা দুহিত্বা ৰা পাযেন্তি, সাণিঅন্তরেন ৰা থনং মুখে ঠপেন্তি। তেনস্স <span class="bld">অনিত্থিগন্ধকুমারো</span>তি নামং করিংসু। তস্স অপরাপরং ৰদ্ধমানস্সপি মাতুগামং নাম দস্সেতুং ন সক্কা। তেনস্স রাজা ৰিসুংযেৰ নিসজ্জাদিট্ঠানানি ঝানাগারঞ্চ কারেসি।</p>
<p class="bodytext">সো তস্স সোল়সৰস্সিককালে চিন্তেসি – ‘‘ময্হং অঞ্ঞো পুত্তো নত্থি, অযং পন কুমারো কামে ন পরিভুঞ্জতি, রজ্জম্পি ন ইচ্ছিস্সতি, দুল্লদ্ধো ৰত মে পুত্তো’’তি। অথ নং একা নচ্চগীতৰাদিতকুসলা পুরিসে পরিচরিত্বা অত্তনো ৰসে কাতুং পটিবলা তরুণনাটকিত্থী উপসঙ্কমিত্বা ‘‘দেৰ, কিং নু চিন্তেসী’’তি আহ, রাজা তং কারণং আচিক্খি। ‘‘হোতু, দেৰ <a name="P2.0329"></a>, অহং তং পলোভেত্বা কামরসং জানাপেস্সামী’’তি। ‘‘সচে মে পুত্তং অনিত্থিগন্ধকুমারং পলোভেতুং সক্কিস্সসি, সো রাজা ভৰিস্সতি, ত্বং অগ্গমহেসী’’তি। সা ‘‘মমেসো ভারো, তুম্হে মা চিন্তযিত্থা’’তি ৰত্বা আরক্খমনুস্সে উপসঙ্কমিত্বা আহ – ‘‘অহং পচ্চূসসমযে আগন্ত্বা অয্যপুত্তস্স সযনট্ঠানে বহিঝানাগারে ঠত্বা গাযিস্সামি। সচে সো কুজ্ঝতি, ময্হং কথেয্যাথ, অহং অপগচ্ছিস্সামি। সচে সুণাতি, ৰণ্ণং মে কথেয্যাথা’’তি। তে ‘‘সাধূ’’তি সম্পটিচ্ছিংসু।</p>
<p class="bodytext">সাপি পচ্চূসকালে তস্মিং পদেসে ঠত্বা তন্তিস্সরেন গীতস্সরং, গীতস্সরেন তন্তিস্সরং অনতিক্কমিত্বা মধুরেন সদ্দেন গাযি, কুমারো সুণন্তোৰ নিপজ্জি, পুনদিৰসে চ আসন্নট্ঠানে ঠত্বা <a name="V2.0273"></a> গাযিতুং আণাপেসি, পুনদিৰসে ঝানাগারে ঠত্বা গাযিতুং আণাপেসি, পুনদিৰসে অত্তনো সমীপে ঠত্বাতি এৰং অনুক্কমেনেৰ তণ্হং উপ্পাদেত্বা লোকধম্মং সেৰিত্বা কামরসং ঞত্বা ‘‘মাতুগামং নাম অঞ্ঞেসং ন দস্সামী’’তি অসিং গহেত্বা অন্তরৰীথিং ওতরিত্বা পুরিসে অনুবন্ধন্তো ৰিচরি। অথ নং রাজা গাহাপেত্বা তায কুমারিকায সদ্ধিং নগরা নীহরাপেসি। উভোপি অরঞ্ঞং পৰিসিত্বা অধোগঙ্গং গন্ত্বা একস্মিং পস্সে গঙ্গং, একস্মিং সমুদ্দং কত্বা উভিন্নমন্তরে অস্সমপদং মাপেত্বা ৰাসং কপ্পযিংসু। কুমারিকা পণ্ণসালাযং নিসীদিত্বা কন্দমূলাদীনি পচতি, বোধিসত্তো অরঞ্ঞতো ফলাফলং আহরতি।</p>
<p class="bodytext">অথেকদিৰসং <a name="M2.0298"></a> তস্মিং ফলাফলত্থায গতে সমুদ্দদীপকা একো তাপসো ভিক্খাচারত্থায আকাসেন গচ্ছন্তো ধূমং দিস্বা অস্সমপদে ওতরি। অথ নং সা ‘‘নিসীদ, যাৰ পচ্চতী’’তি নিসীদাপেত্বা ইত্থিকুত্তেন পলোভেত্বা ঝানা চাৰেত্বা ব্রহ্মচরিযমস্স অন্তরধাপেসি। সো পক্খচ্ছিন্নকাকো ৰিয হুত্বা <a name="P2.0330"></a> তং জহিতুং অসক্কোন্তো সব্বদিৰসং তত্থেৰ ঠত্বা বোধিসত্তং আগচ্ছন্তং দিস্বা ৰেগেন সমুদ্দাভিমুখো পলাযি। অথ নং সো ‘‘পচ্চামিত্তো মে অযং ভৰিস্সতী’’তি অসিং গহেত্বা অনুবন্ধি। তাপসো আকাসে উপ্পতনাকারং দস্সেত্বা সমুদ্দে পতি। বোধিসত্তো ‘‘এস তাপসো আকাসেনাগতো ভৰিস্সতি, ঝানস্স পরিহীনত্তা সমুদ্দে পতিতো, মযা দানিস্স অৰস্সযেন ভৰিতুং ৰট্টতী’’তি চিন্তেত্বা ৰেলন্তে ঠত্বা ইমা গাথা অৰোচ –</p>
<p class="hangnum"><a name="para37"></a><span class="paranum">৩৭</span>.</p>
<p class="gatha1"> ‘‘অভিজ্জমানে ৰারিস্মিং, সযং আগম্ম ইদ্ধিযা।</p>
<p class="gathalast">মিস্সীভাৰিত্থিযা গন্ত্বা, সংসীদসি মহণ্ণৰে॥</p>
<p class="hangnum"><a name="para38"></a><span class="paranum">৩৮</span>.</p>
<p class="gatha1"> ‘‘আৰট্টনী মহামাযা, ব্রহ্মচরিযৰিকোপনা।</p>
<p class="gathalast">সীদন্তি নং ৰিদিত্বান, আরকা পরিৰজ্জযে॥</p>
<p class="hangnum"><a name="para39"></a><span class="paranum">৩৯</span>.</p>
<p class="gatha1"> ‘‘যং এতা উপসেৰন্তি, ছন্দসা ৰা ধনেন ৰা।</p>
<p class="gathalast">জাতৰেদোৰ সং ঠানং, খিপ্পং অনুদহন্তি ন’’ন্তি॥</p>
<p class="bodytext">তত্থ <span class="bld">অভিজ্জমানে ৰারিস্মি</span>ন্তি ইমস্মিং উদকে অচলমানে অকম্পমানে উদকং অনামসিত্বা সযং আকাসেনেৰ ইদ্ধিযা আগন্ত্বা। <span class="bld">মিস্সীভাৰিত্থিযা</span>তি লোকধম্মৰসেন ইত্থিযা <a name="V2.0274"></a> সদ্ধিং মিস্সীভাৰং। <span class="bld">আৰট্টনী মহামাযা</span>তি ইত্থিযো নামেতা কামাৰট্টেন আৰট্টনতো আৰট্টনী, অনন্তাহি ইত্থিমাযাহি সমন্নাগতত্তা মহামাযা নাম। ৰুত্তঞ্হেতং –</p>
<p class="gatha1">‘‘মাযা চেতা মরীচী চ, সোকো রোগো চুপদ্দৰো।</p>
<p class="gatha2">খরা চ বন্ধনা চেতা, মচ্চুপাসো গুহাসযো।</p>
<p class="gathalast">তাসু যো ৰিস্সসে পোসো, সো নরেসু নরাধমো’’তি॥ (জা॰ ২.২১.১১৮)।</p>
<p class="bodytext"><span class="bld">ব্রহ্মচরিযৰিকোপনা</span>তি <a name="M2.0299"></a> সেট্ঠচরিযস্স মেথুনৰিরতিব্রহ্মচরিযস্স ৰিকোপনা। <span class="bld">সীদন্তী</span>তি ইত্থিযো নামেতা ইসীনং ব্রহ্মচরিযৰিকোপনেন অপাযেসু সীদন্তি। সেসং পুরিমনযেনেৰ যোজেতব্বং।</p>
<p class="bodytext">এতং পন বোধিসত্তস্স ৰচনং সুত্বা তাপসো সমুদ্দমজ্ঝে ঠিতোযেৰ নট্ঠজ্ঝানং পুন উপ্পাদেত্বা আকাসেন অত্তনো ৰসনট্ঠানমেৰ গতো। বোধিসত্তো চিন্তেসি – ‘‘অযং তাপসো এৰং ভারিকো সমানো সিম্বলিতূলং ৰিয আকাসেন গতো, মযাপি ইমিনা <a name="P2.0331"></a> ৰিয ঝানং উপ্পাদেত্বা আকাসেন চরিতুং ৰট্টতী’’তি। সো অস্সমং গন্ত্বা তং ইত্থিং মনুস্সপথং নেত্বা ‘‘গচ্ছ, ত্ব’’ন্তি উয্যোজেত্বা অরঞ্ঞং পৰিসিত্বা মনুঞ্ঞে ভূমিভাগে অস্সমং মাপেত্বা ইসিপব্বজ্জং পব্বজিত্বা কসিণপরিকম্মং কত্বা অভিঞ্ঞা চ সমাপত্তিযো চ নিব্বত্তেত্বা ব্রহ্মলোকপরাযণো অহোসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু সোতাপত্তিফলে পতিট্ঠহি। ‘‘তদা অনিত্থিগন্ধকুমারো অহমেৰ অহোসি’’ন্তি।</p>
<p class="centered">চূল়পলোভনজাতকৰণ্ণনা ততিযা।</p>
<p class="hangnum">  </p>
<p class="subhead"> ২৬৪] ৪. মহাপনাদজাতকৰণ্ণনা</p>
<p class="bodytext"><span class="bld">পনাদো নাম সো রাজা</span>তি ইদং সত্থা গঙ্গাতীরে নিসিন্নো ভদ্দজিত্থেরস্সানুভাৰং আরব্ভ কথেসি। একস্মিঞ্হি সমযে সত্থা সাৰত্থিযং ৰস্সং ৰসিত্বা ‘‘ভদ্দজিকুমারস্স সঙ্গহং করিস্সামী’’তি ভিক্খুসঙ্ঘপরিৰুতো চারিকং চরমানো ভদ্দিযনগরং পত্বা জাতিযাৰনে তযো মাসে <a name="V2.0275"></a> ৰসি কুমারস্স ঞাণপরিপাকং আগমযমানো। ভদ্দজিকুমারো মহাযসো অসীতিকোটিৰিভৰস্স ভদ্দিযসেট্ঠিনো একপুত্তকো। তস্স তিণ্ণং উতূনং অনুচ্ছৰিকা তযো পাসাদা অহেসুং। একেকস্মিং চত্তারো চত্তারো মাসে ৰসতি। একস্মিং ৰসিত্বা নাটকপরিৰুতো মহন্তেন যসেন অঞ্ঞং পাসাদং গচ্ছতি। তস্মিং খণে ‘‘কুমারস্স যসং পস্সিস্সামা’’তি সকলনগরং সঙ্খুভি, পাসাদন্তরে চক্কাতিচক্কানি মঞ্চাতিমঞ্চানি বন্ধন্তি।</p>
<p class="bodytext">সত্থা <a name="M2.0300"></a> তযো মাসে ৰসিত্বা ‘‘মযং গচ্ছামা’’তি নগরৰাসীনং আরোচেসি। নাগরা ‘‘ভন্তে, স্বে গমিস্সথা’’তি সত্থারং নিমন্তেত্বা দুতিযদিৰসে বুদ্ধপ্পমুখস্স ভিক্খুসঙ্ঘস্স মহাদানং সজ্জেত্বা নগরমজ্ঝে মণ্ডপং কত্বা অলঙ্করিত্বা আসনানি পঞ্ঞপেত্বা কালং আরোচেসুং। সত্থা ভিক্খুসঙ্ঘপরিৰুতো তত্থ গন্ত্বা নিসীদি, মনুস্সা মহাদানং অদংসু। সত্থা নিট্ঠিতভত্তকিচ্চো মধুরস্সরেন অনুমোদনং আরভি। তস্মিং খণে ভদ্দজিকুমারোপি পাসাদতো পাসাদং গচ্ছতি <a name="P2.0332"></a>, তস্স সম্পত্তিদস্সনত্থায তং দিৰসং ন কোচি অগমাসি, অত্তনো মনুস্সাৰ পরিৰারেসুং। সো মনুস্সে পুচ্ছি – ‘‘অঞ্ঞস্মিং কালে মযি পাসাদতো পাসাদং গচ্ছন্তে সকলনগরং সঙ্খুভতি, চক্কাতিচক্কানি মঞ্চাতিমঞ্চানি বন্ধন্তি, অজ্জ পন ঠপেত্বা ময্হং মনুস্সে অঞ্ঞো কোচি নত্থি, কিং নু খো কারণ’’ন্তি। ‘‘সামি, সম্মাসম্বুদ্ধো ইমং ভদ্দিযনগরং উপনিস্সায তযো মাসে ৰসিত্বা অজ্জেৰ গমিস্সতি, সো ভত্তকিচ্চং নিট্ঠাপেত্বা মহাজনস্স ধম্মং দেসেতি, সকলনগরৰাসিনোপি তস্স ধম্মকথং সুণন্তী’’তি। সো ‘‘তেন হি এথ, মযম্পি সুণিস্সামা’’তি সব্বাভরণপটিমণ্ডিতোৰ মহন্তেন পরিৰারেন উপসঙ্কমিত্বা পরিসপরিযন্তে ঠিতো ধম্মং সুণন্তো ঠিতোৰ সব্বকিলেসে খেপেত্বা অগ্গফলং অরহত্তং পাপুণি।</p>
<p class="bodytext">সত্থা ভদ্দিযসেট্ঠিং আমন্তেত্বা ‘‘মহাসেট্ঠি, পুত্তো তে অলঙ্কতপটিযত্তোৰ ধম্মকথং সুণন্তো অরহত্তে পতিট্ঠিতো, তেনস্স অজ্জেৰ পব্বজিতুং ৰা ৰট্টতি পরিনিব্বাযিতুং ৰা’’তি আহ। ‘‘ভন্তে, ময্হং পুত্তস্স পরিনিব্বানেন কিচ্চং নত্থি, পব্বাজেথ নং, পব্বাজেত্বা চ পন নং গহেত্বা স্বে অম্হাকং গেহং উপসঙ্কমথা’’তি। ভগৰা নিমন্তনং অধিৰাসেত্বা কুলপুত্তং আদায ৰিহারং গন্ত্বা পব্বাজেত্বা উপসম্পদং দাপেসি। তস্স মাতাপিতরো সত্তাহং মহাসক্কারং করিংসু। সত্থা সত্তাহং ৰসিত্বা কুলপুত্তমাদায চারিকং চরন্তো কোটিগামং পাপুণি। কোটিগামৰাসিনো মনুস্সা বুদ্ধপ্পমুখস্স ভিক্খুসঙ্ঘস্স মহাদানং অদংসু। সত্থা ভত্তকিচ্চাৰসানে অনুমোদনং আরভি। কুলপুত্তো অনুমোদনকরণকালে বহিগামং গন্ত্বা ‘‘সত্থু আগতকালেযেৰ উট্ঠহিস্সামী’’তি গঙ্গাতিত্থসমীপে একস্মিং রুক্খমূলে ঝানং সমাপজ্জিত্বা নিসীদি <a name="V2.0276"></a>। মহল্লকত্থেরেসু আগচ্ছন্তেসুপি অনুট্ঠহিত্বা সত্থু আগতকালেযেৰ উট্ঠহি। পুথুজ্জনা ভিক্খূ ‘‘অযং পুরে ৰিয পব্বজিত্বা মহাথেরে আগচ্ছন্তেপি দিস্বা ন উট্ঠহতী’’তি কুজ্ঝিংসু।</p>
<p class="bodytext">কোটিগামৰাসিনো <a name="M2.0301"></a> মনুস্সা নাৰাসঙ্ঘাতে বন্ধিংসু। সত্থা নাৰাসঙ্ঘাতে ঠত্বা ‘‘কহং <a name="P2.0333"></a>, ভদ্দজী’’তি পুচ্ছি। ‘‘এস, ভন্তে, ইধেৰা’’তি। ‘‘এহি, ভদ্দজি, অম্হেহি সদ্ধিং একনাৰং অভিরুহা’’তি। থেরোপি উপ্পতিত্বা একনাৰায অট্ঠাসি। অথ নং গঙ্গায মজ্ঝং গতকালে সত্থা আহ – ‘‘ভদ্দজি, তযা মহাপনাদরাজকালে অজ্ঝাৰুত্থপাসাদো কহ’’ন্তি। ইমস্মিং ঠানে নিমুগ্গো, ভন্তেতি। পুথুজ্জনা ভিক্খূ ‘‘ভদ্দজিত্থেরো অঞ্ঞং ব্যাকরোতী’’তি আহংসু। সত্থা ‘‘তেন হি, ভদ্দজি, সব্রহ্মচারীনং কঙ্খং ছিন্দা’’তি আহ। তস্মিং খণে থেরো সত্থারং ৰন্দিত্বা ইদ্ধিবলেন গন্ত্বা পাসাদথূপিকং পাদঙ্গুলিযা গহেত্বা পঞ্চৰীসতিযোজনং পাসাদং গহেত্বা আকাসে উপ্পতি। উপ্পতিতো চ পন হেট্ঠাপাসাদে ঠিতানং পাসাদং ভিন্দিত্বা পঞ্ঞাযি। সো একযোজনং দ্বিযোজনং তিযোজনন্তি যাৰ ৰীসতিযোজনা উদকতো পাসাদং উক্খিপি। অথস্স পুরিমভৰে ঞাতকা পাসাদলোভেন মচ্ছকচ্ছপনাগমণ্ডূকা হুত্বা তস্মিংযেৰ পাসাদে নিব্বত্তা পাসাদে উট্ঠহন্তে পরিৰত্তিত্বা পরিৰত্তিত্বা উদকেযেৰ পতিংসু। সত্থা তে পতন্তে দিস্বা ‘‘ঞাতকা তে, ভদ্দজি, কিলমন্তী’’তি আহ। থেরো সত্থু ৰচনং সুত্বা পাসাদং ৰিস্সজ্জেসি, পাসাদো যথাঠানেযেৰ পতিট্ঠহি, সত্থা পারগঙ্গং গতো। অথস্স গঙ্গাতীরেযেৰ আসনং পঞ্ঞাপযিংসু, সো পঞ্ঞত্তে ৰরবুদ্ধাসনে তরুণসূরিযো ৰিয রস্মিযো মুঞ্চন্তো নিসীদি। অথ নং ভিক্খূ ‘‘কস্মিং কালে, ভন্তে, অযং পাসাদো ভদ্দজিত্থেরেন অজ্ঝাৰুত্থো’’তি পুচ্ছিংসু। সত্থা ‘‘মহাপনাদরাজকালে’’তি ৰত্বা অতীতং আহরি।</p>
<p class="bodytext">অতীতে ৰিদেহরট্ঠে মিথিলাযং সুরুচি নাম রাজা অহোসি, পুত্তোপি তস্স সুরুচিযেৰ, তস্স পন পুত্তো মহাপনাদো নাম অহোসি, তে ইমং পাসাদং পটিলভিংসু। পটিলাভত্থায পনস্স ইদং পুব্বকম্মং – দ্বে পিতাপুত্তা নল়েহি চ উদুম্বরদারূহি চ পচ্চেকবুদ্ধস্স ৰসনপণ্ণসালং করিংসু। ইমস্মিং জাতকে সব্বং অতীতৰত্থু পকিণ্ণকনিপাতে <span class="bld">সুরুচিজাতকে</span> (জা॰ ১.১৪.১০২ আদযো) আৰিভৰিস্সতি।</p>
<p class="bodytext">সত্থা <a name="P2.0334"></a> ইমং অতীতং আহরিত্বা সম্মাসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para40"></a><span class="paranum">৪০</span>.</p>
<p class="gatha1"> ‘‘পনাদো <a name="M2.0302"></a> নাম সো রাজা, যস্স যূপো সুৰণ্ণযো।</p>
<p class="gathalast">তিরিযং সোল়সুব্বেধো, উদ্ধমাহু সহস্সধা॥</p>
<p class="hangnum"><a name="para41"></a><span class="paranum">৪১</span>.</p>
<p class="gatha1"> ‘‘সহস্সকণ্ডো <a name="V2.0277"></a> সতগেণ্ডু, ধজালু হরিতামযো।</p>
<p class="gathalast">অনচ্চুং তত্থ গন্ধব্বা, ছ সহস্সানি সত্তধা॥</p>
<p class="hangnum"><a name="para42"></a><span class="paranum">৪২</span>.</p>
<p class="gatha1"> ‘‘এৰমেতং তদা আসি, যথা ভাসসি ভদ্দজি।</p>
<p class="gathalast">সক্কো অহং তদা আসিং, ৰেয্যাৰচ্চকরো তৰা’’তি॥</p>
<p class="bodytext">তত্থ <span class="bld">যূপো</span>তি পাসাদো। <span class="bld">তিরিযং সোল়সুব্বেধো</span>তি ৰিত্থারতো সোল়সকণ্ডপাতৰিত্থারো অহোসি। <span class="bld">উদ্ধমাহু সহস্সধা</span>তি উব্বেধেন সহস্সকণ্ডগমনমত্তং উচ্চো অহু, সহস্সকণ্ডগমনগণনায পঞ্চৰীসতিযোজনপ্পমাণং হোতি। ৰিত্থারো পনস্স অট্ঠযোজনমত্তো।</p>
<p class="bodytext"><span class="bld">সহস্সকণ্ডো সতগেণ্ডূ</span>তি সো পনেস সহস্সকণ্ডুব্বেধো পাসাদো সতভূমিকো অহোসি। <span class="bld">ধজালূ</span>তি ধজসম্পন্নো। <span class="bld">হরিতামযো</span>তি হরিতমণিপরিক্খিত্তো। অট্ঠকথাযং পন ‘‘সমালুহরিতামযো’’তি পাঠো, হরিতমণিমযেহি দ্বারকৰাটৰাতপানেহি সমন্নাগতোতি অত্থো। <span class="bld">সমালূ</span>তি কির দ্বারকৰাটৰাতপানানং নামং। <span class="bld">গন্ধব্বা</span>তি নটা, <span class="bld">ছ সহস্সানি সত্তধা</span>তি ছ গন্ধব্বসহস্সানি সত্তধা হুত্বা তস্স পাসাদস্স সত্তসু ঠানেসু রঞ্ঞো রতিজননত্থায নচ্চিংসূতি অত্থো। তে এৰং নচ্চন্তাপি রাজানং হাসেতুং নাসক্খিংসু, অথ সক্কো দেৰরাজা দেৰনটং পেসেত্বা সমজ্জং কারেসি, তদা মহাপনাদো হসি।</p>
<p class="bodytext"><span class="bld">যথা ভাসসি, ভদ্দজী</span>তি ভদ্দজিত্থেরেন হি ‘‘ভদ্দজি, তযা মহাপনাদরাজকালে অজ্ঝাৰুত্থপাসাদো কহ’’ন্তি ৰুত্তে ‘‘ইমস্মিং ঠানে নিমুগ্গো, ভন্তে’’তি ৰদন্তেন তস্মিং কালে অত্তনো অত্থায তস্স পাসাদস্স নিব্বত্তভাৰো চ মহাপনাদরাজভাৰো চ ভাসিতো হোতি। তং গহেত্বা সত্থা ‘‘যথা ত্বং, ভদ্দজি, ভাসসি, তদা এতং তথেৰ অহোসি, অহং তদা তৰ কাযৰেয্যাৰচ্চকরো সক্কো দেৰানমিন্দো অহোসি’’ন্তি আহ। তস্মিং <a name="P2.0335"></a> খণে পুথুজ্জনভিক্খূ নিক্কঙ্খা অহেসুং।</p>
<p class="bodytext">সত্থা <a name="M2.0303"></a> ইমং ধম্মদেসনং আহরিত্বা জাতকং সমোধানেসি – ‘‘তদা মহাপনাদো রাজা ভদ্দজি অহোসি, সক্কো পন অহমেৰ অহোসি’’ন্তি।</p>
<p class="centered">মহাপনাদজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২৬৫] ৫. খুরপ্পজাতকৰণ্ণনা</p>
<p class="bodytext"><span class="bld">দিস্বা</span> <a name="V2.0278"></a> <span class="bld">খুরপ্পে</span>তি ইদং সত্থা জেতৰনে ৰিহরন্তো একং ওস্সট্ঠৰীরিযং ভিক্খুং আরব্ভ কথেসি। তঞ্হি সত্থা ‘‘সচ্চং কির ত্বং, ভিক্খু, ওস্সট্ঠৰীরিযো’’তি পুচ্ছিত্বা ‘‘সচ্চং, ভন্তে’’তি ৰুত্তে ‘‘ভিক্খু, কস্মা এৰং ত্বং নিয্যানিকসাসনে পব্বজিত্বা ৰীরিযং ওস্সজি, পোরাণকপণ্ডিতা অনিয্যানিকট্ঠানেপি ৰীরিযং করিংসূ’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং অটৰিআরক্খককুলে নিব্বত্তিত্বা ৰযপ্পত্তো পঞ্চপুরিসসতপরিৰারো অটৰিআরক্খকেসু সব্বজেট্ঠকো হুত্বা অটৰিমুখে একস্মিং গামে ৰাসং কপ্পেসি। সো ভতিং গহেত্বা মনুস্সে অটৰিং অতিক্কামেতি। অথেকস্মিং দিৰসে বারাণসেয্যকো সত্থৰাহপুত্তো পঞ্চহি সকটসতেহি তং গামং পত্বা তং পক্কোসাপেত্বা ‘‘সম্ম, সহস্সং গহেত্বা মং অটৰিং অতিক্কামেহী’’তি আহ। সো ‘‘সাধূ’’তি তস্স হত্থতো সহস্সং গণ্হি, ভতিং গণ্হন্তোযেৰ তস্স জীৰিতং পরিচ্চজি। সো তং আদায অটৰিং পাৰিসি, অটৰিমজ্ঝে পঞ্চসতা চোরা উট্ঠহিংসু, চোরে দিস্বাৰ সেসপুরিসা উরেন নিপজ্জিংসু, আরক্খকজেট্ঠকো একোৰ নদন্তো ৰগ্গন্তো পহরিত্বা পঞ্চসতেপি চোরে পলাপেত্বা সত্থৰাহপুত্তং সোত্থিনা কন্তারং তারেসি।</p>
<p class="bodytext">সত্থৰাহপুত্তো পরকন্তারে সত্থং নিৰেসেত্বা <a name="P2.0336"></a> আরক্খকজেট্ঠকং নানগ্গরসভোজনং ভোজেত্বা সযম্পি ভুত্তপাতরাসো সুখনিসিন্নো তেন সদ্ধিং সল্লপন্তো ‘‘সম্ম, তথাদারুণানং চোরানং আৰুধানি গহেত্বা অৰত্থরণকালে কেন নু খো তে কারণেন চিত্তুত্রাসমত্তম্পি ন উপ্পন্ন’’ন্তি পুচ্ছন্তো পঠমং গাথমাহ –</p>
<p class="hangnum"><a name="para43"></a><span class="paranum">৪৩</span>.</p>
<p class="gatha1"> ‘‘দিস্বা <a name="M2.0304"></a> খুরপ্পে ধনুৰেগনুন্নে, খগ্গে গহীতে তিখিণে তেলধোতে।</p>
<p class="gathalast">তস্মিং ভযস্মিং মরণে ৰিযূল়্হে, কস্মা নু তে নাহু ছম্ভিতত্ত’’ন্তি॥</p>
<p class="bodytext">তত্থ <span class="bld">ধনুৰেগনুন্নে</span>তি ধনুৰেগেন ৰিস্সট্ঠে। <span class="bld">খগ্গে গহীতে</span>তি থরুদণ্ডেহি সুগহিতে খগ্গে। <span class="bld">মরণে ৰিযূল়্হে</span>তি মরণে পচ্চুপট্ঠিতে। <span class="bld">কস্মা নু তে নাহূ</span>তি কেন নু খো কারণেন নাহোসি। <span class="bld">ছম্ভিতত্ত</span>ন্তি সরীরচলনং।</p>
<p class="bodytext">তং সুত্বা আরক্খকজেট্ঠকো ইতরা দ্বে গাথা অভাসি –</p>
<p class="hangnum"><a name="para44"></a><span class="paranum">৪৪</span>.</p>
<p class="gatha1"> ‘‘দিস্বা <a name="V2.0279"></a> খুরপ্পে ধনুৰেগনুন্নে, খগ্গে গহীতে তিখিণে তেলধোতে।</p>
<p class="gathalast">তস্মিং ভযস্মিং মরণে ৰিযূল়্হে, ৰেদং অলত্থং ৰিপুলং উল়ারং॥</p>
<p class="hangnum"><a name="para45"></a><span class="paranum">৪৫</span>.</p>
<p class="gatha1"> ‘‘সো ৰেদজাতো অজ্ঝভৰিং অমিত্তে, পুব্বেৰ মে জীৰিতমাসি চত্তং।</p>
<p class="gathalast">ন হি জীৰিতে আলযং কুব্বমানো, সূরো কযিরা সূরকিচ্চং কদাচী’’তি॥</p>
<p class="bodytext">তত্থ <span class="bld">ৰেদং অলত্থ</span>ন্তি তুট্ঠিঞ্চেৰ সোমনস্সঞ্চ পটিলভিং। <span class="bld">ৰিপুল</span>ন্তি বহুং। <span class="bld">উল়ার</span>ন্তি উত্তমং। <span class="bld">অজ্ঝভৰি</span>ন্তি জীৰিতং পরিচ্চজিত্বা অভিভৰিং। <span class="bld">পুব্বেৰ মে জীৰিতমাসি চত্ত</span>ন্তি মযা পুব্বেৰ তৰ হত্থতো ভতিং গণ্হন্তেনেৰ জীৰিতং চত্তমাসি। <span class="bld">ন হি জীৰিতে আলযং কুব্বমানো</span>তি জীৰিতস্মিঞ্হি নিকন্তিং কুরুমানো পুরিসকিচ্চং কদাচিপি ন করোতি।</p>
<p class="bodytext">এৰং <a name="P2.0337"></a> সো সরৰস্সে ৰস্সন্তে জীৰিতনিকন্তিযা ৰিস্সট্ঠত্তা অত্তনা সূরকিচ্চস্স কতভাৰং ঞাপেত্বা সত্থৰাহপুত্তং উয্যোজেত্বা সকগামমেৰ পচ্চাগন্ত্বা দানাদীনি পুঞ্ঞানি কত্বা যথাকম্মং গতো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে ওস্সট্ঠৰীরিযো ভিক্খু অরহত্তে পতিট্ঠহি। ‘‘তদা আরক্খকজেট্ঠকো অহমেৰ অহোসি’’ন্তি।</p>
<p class="centered">খুরপ্পজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২৬৬] ৬. ৰাতগ্গসিন্ধৰজাতকৰণ্ণনা</p>
<p class="bodytext"><span class="bld">যেনাসি</span> <a name="M2.0305"></a> <span class="bld">কিসিযা পণ্ডূ</span>তি ইদং সত্থা জেতৰনে ৰিহরন্তো সাৰত্থিযং অঞ্ঞতরং কুটুম্বিকং আরব্ভ কথেসি। সাৰত্থিযং কিরেকা অভিরূপা ইত্থী একং অভিরূপং কুটুম্বিকং দিস্বা পটিবদ্ধচিত্তা অহোসি, সকলসরীরং ঝাযমানো ৰিযস্সা অব্ভন্তরে কিলেসগ্গি উপ্পজ্জি। সা নেৰ কাযস্সাদং লভি, ন চিত্তস্সাদং, ভত্তম্পিস্সা ন রুচ্চি, কেৰলং মঞ্চকঅটনিং গহেত্বা নিপজ্জি। অথ নং উপট্ঠাযিকা চ সহাযিকা চ পুচ্ছিংসু – ‘‘কিং নু খো ত্বং কম্পমানচিত্তা অটনিং গহেত্বা নিপন্না, কিং তে অফাসুক’’ন্তি। সা একং দ্বে ৰারে অকথেত্বা পুনপ্পুনং ৰুচ্চমানা তমত্থং আরোচেসি। অথ নং তা সমস্সাসেত্বা ‘‘ত্বং মা চিন্তযি, মযং তং <a name="V2.0280"></a> আনেস্সামা’’তি ৰত্বা গন্ত্বা কুটুম্বিকেন সদ্ধিং মন্তেসুং, সো পটিক্খিপিত্বা পুনপ্পুনং ৰুচ্চমানো অধিৰাসেসি। তা ‘‘অসুকদিৰসে অসুকৰেলাযং আগচ্ছা’’তি পটিঞ্ঞং গহেত্বা গন্ত্বা তস্সা আরোচেসুং। সা অত্তনো সযনগব্ভং সজ্জেত্বা অত্তানং অলঙ্করিত্বা সযনপিট্ঠে নিসিন্না তস্মিং আগন্ত্বা সযনেকদেসে নিসিন্নে চিন্তেসি – ‘‘সচাহং ইমস্স <a name="P2.0338"></a> গরুকং অকত্বা ইদানেৰ ওকাসং করিস্সামি, ইস্সরিযং মে পরিহাযিস্সতি, আগতদিৰসেযেৰ ওকাসকরণং নাম অকারণং, অজ্জ ন মঙ্কুং কত্বা অঞ্ঞস্মিং দিৰসে ওকাসং করিস্সামী’’তি। অথ নং হত্থগহণাদিৰসেন কেল়িং কাতুং আরদ্ধং হত্থে গহেত্বা ‘‘অপেহি অপেহি, ন মে তযা অত্থো’’তি নিব্ভচ্ছেসি। সো ওসক্কিত্বা লজ্জিতো উট্ঠায অত্তনো গেহমেৰ গতো।</p>
<p class="bodytext">ইতরা ইত্থিযো তায তথা কতভাৰং ঞত্বা কুটুম্বিকে নিক্খন্তে তং উপসঙ্কমিত্বা এৰমাহংসু – ‘‘ত্বং এতস্মিং পটিবদ্ধচিত্তা আহারং পটিক্খিপিত্বা নিপজ্জি, অথ নং মযং পুনপ্পুনং যাচিত্বা আনযিম্হ, তস্স কস্মা ওকাসং ন অকাসী’’তি। সা তমত্থং আরোচেসি। ইতরা ‘‘তেন হি পঞ্ঞাযিস্সসী’’তি ৰত্বা পক্কমিংসু। কুটুম্বিকো পুন নিৰত্তিত্বাপি ন ওলোকেসি। সা তং অলভমানা নিরাহারা তত্থেৰ জীৰিতক্খযং পাপুণি। কুটুম্বিকো তস্সা মতভাৰং ঞত্বা বহুং মালাগন্ধৰিলেপনং আদায জেতৰনং গন্ত্বা সত্থারং পূজেত্বা একমন্তং নিসীদিত্বা সত্থারা চ ‘‘কিং নু খো, উপাসক, ন পঞ্ঞাযসী’’তি পুচ্ছিতে তমত্থং আরোচেত্বা ‘‘স্বাহং, ভন্তে, এত্তকং কালং লজ্জায বুদ্ধুপট্ঠানং নাগতো’’তি আহ। সত্থা ‘‘ন <a name="M2.0306"></a>, উপাসক, ইদানেৰেসা কিলেসৰসেন তং পক্কোসাপেত্বা আগতকালে তং ওকাসং অকত্বা লজ্জাপেসি, পুব্বেপি পন পণ্ডিতেসু পটিবদ্ধচিত্তা হুত্বা পক্কোসাপেত্বা আগতকালে ওকাসং অকত্বা কিলমেত্বাৰ উয্যোজেসী’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সিন্ধৰকুলে নিব্বত্তিত্বা ৰাতগ্গসিন্ধৰো নাম হুত্বা তস্স মঙ্গলঅস্সো অহোসি। অস্সগোপকা তং নেত্বা গঙ্গাযং ন্হাপেন্তি। অথ নং ভদ্দলী নাম গদ্রভী দিস্বা পটিবদ্ধচিত্তা হুত্বা কিলেসৰসেন কম্পমানা নেৰ তিণং খাদি <a name="P2.0339"></a>, ন উদকং পিৰি, পরিসুস্সিত্বা কিসা অট্ঠিচম্মমত্তা অহোসি। অথ নং পুত্তো গদ্রভপোতকো মাতরং পরিসুস্সমানং দিস্বা ‘‘কিং নু খো ত্বং, অম্ম, নেৰ তিণং খাদসি, ন উদকং পিৰসি, পরিসুস্সিত্বা তত্থ তত্থ কম্পমানা নিপজ্জসি, কিং তে অফাসুক’’ন্তি পুচ্ছি। সা অকথেত্বা পুনপ্পুনং ৰুচ্চমানা তমত্থং কথেসি। অথ নং পুত্তো সমস্সাসেত্বা ‘‘অম্ম, মা চিন্তযি, অহং তং আনেস্সামী’’তি ৰত্বা ৰাতগ্গসিন্ধৰস্স ন্হাযিতুং <a name="V2.0281"></a> আগতকালে তং উপসঙ্কমিত্বা ‘‘তাত, ময্হং মাতা তুম্হেসু পটিবদ্ধচিত্তা নিরাহারা সুস্সিত্বা মরিস্সতি, জীৰিতদানমস্সা দেথা’’তি আহ। ‘‘সাধু, তাত, দস্সামি, অস্সগোপকা মং ন্হাপেত্বা থোকং গঙ্গাতীরে ৰিচরণত্থায ৰিস্সজ্জেন্তি, ত্বং মাতরং গহেত্বা তং পদেসং এহী’’তি। সো গন্ত্বা মাতরং আনেত্বা তস্মিং পদেসে ৰিস্সজ্জেত্বা একমন্তং পটিচ্ছন্নো অট্ঠাসি।</p>
<p class="bodytext">অস্সগোপকাপি ৰাতগ্গসিন্ধৰং তস্মিং ঠানে ৰিস্সজ্জেসুং। সো তং গদ্রভিং ওলোকেত্বা উপসঙ্কমি। অথ সা গদ্রভী তস্মিং উপসঙ্কমিত্বা অত্তনো সরীরং উপসিঙ্ঘমানে ‘‘সচাহং গরুং অকত্বা আগতক্খণেযেৰস্স ওকাসং করিস্সামি, এৰং মে যসো চ ইস্সরিযঞ্চ পরিহাযিস্সতি, অনিচ্ছমানা ৰিয ভৰিতুং ৰট্টতী’’তি চিন্তেত্বা সিন্ধৰস্স হেট্ঠাহনুকে পাদেন পহরিত্বা পলাযি, দন্তমূলমস্স ভিজ্জিত্বা গতকালো ৰিয অহোসি। ৰাতগ্গসিন্ধৰো ‘‘কো মে এতায অত্থো’’তি <a name="P2.0340"></a> লজ্জিতো ততোৰ পলাযি। সা ৰিপ্পটিসারিনী হুত্বা তত্থেৰ পতিত্বা সোচমানা নিপজ্জি।</p>
<p class="bodytext">অথ <a name="M2.0307"></a> নং পুত্তো উপসঙ্কমিত্বা পুচ্ছন্তো পঠমং গাথমাহ –</p>
<p class="hangnum"><a name="para46"></a><span class="paranum">৪৬</span>.</p>
<p class="gatha1"> ‘‘যেনাসি কিসিযা পণ্ডু, যেন ভত্তং ন রুচ্চতি।</p>
<p class="gathalast">অযং সো আগতো ভত্তা, কস্মা দানি পলাযসী’’তি॥</p>
<p class="bodytext">তত্থ <span class="bld">যেনা</span>তি তস্মিং পটিবদ্ধচিত্ততায যেন কারণভূতেন।</p>
<p class="bodytext">পুত্তস্স ৰচনং সুত্বা গদ্রভী দুতিযং গাথমাহ –</p>
<p class="hangnum"><a name="para47"></a><span class="paranum">৪৭</span>.</p>
<p class="gatha1"> ‘‘সচে পনাদিকেনেৰ, সন্থৰো নাম জাযতি।</p>
<p class="gathalast">যসো হাযতি ইত্থীনং, তস্মা তাত পলাযহ’’ন্তি॥</p>
<p class="bodytext">তত্থ <span class="bld">আদিকেনেৰা</span>তিআদিতোৰ পঠমমেৰ। <span class="bld">সন্থৰো</span>তি মেথুনধম্মসংযোগৰসেন মিত্তসন্থৰো। <span class="bld">যসো হাযতি ইত্থীন</span>ন্তি, তাত, ইত্থীনঞ্হি গরুকং অকত্বা আদিতোৰ সন্থৰং কুরুমানানং যসো হাযতি, ইস্সরিযগব্বিতভাৰো পরিহাযতীতি। এৰং সা ইত্থীনং সভাৰং পুত্তস্স কথেসি।</p>
<p class="bodytext">ততিযগাথং <a name="V2.0282"></a> পন সত্থা অভিসম্বুদ্ধো হুত্বা আহ –</p>
<p class="hangnum"><a name="para48"></a><span class="paranum">৪৮</span>.</p>
<p class="gatha1"> ‘‘যসস্সিনং কুলে জাতং, আগতং যা ন ইচ্ছতি।</p>
<p class="gathalast">সোচতি চিররত্তায, ৰাতগ্গমিৰ ভদ্দলী’’তি॥</p>
<p class="bodytext">তত্থ <span class="bld">যসস্সিন</span>ন্তি যসসম্পন্নং। <span class="bld">যা ন ইচ্ছতী</span>তি যা ইত্থী তথারূপং পুরিসং ন ইচ্ছতি। <span class="bld">চিররত্তাযা</span>তি চিররত্তং, দীঘমদ্ধানন্তি অত্থো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে কুটুম্বিকো সোতাপত্তিফলে পতিট্ঠহি। ‘‘তদা গদ্রভী সা ইত্থী অহোসি, ৰাতগ্গসিন্ধৰো পন অহমেৰ অহোসি’’ন্তি।</p>
<p class="centered">ৰাতগ্গসিন্ধৰজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২৬৭] ৭. কক্কটকজাতকৰণ্ণনা</p>
<p class="bodytext"><span class="bld">সিঙ্গী</span> <a name="P2.0341"></a> <a name="M2.0308"></a> <span class="bld">মিগো</span>তি ইদং সত্থা জেতৰনে ৰিহরন্তো অঞ্ঞতরং ইত্থিং আরব্ভ কথেসি। সাৰত্থিযং কিরেকো কুটুম্বিকো অত্তনো ভরিযং গহেত্বা উদ্ধারসোধনত্থায জনপদং গন্ত্বা উদ্ধারং সোধেত্বা আগচ্ছন্তো অন্তরামগ্গে চোরেহি গহিতো। ভরিযা পনস্স অভিরূপা পাসাদিকা দস্সনীযা, চোরজেট্ঠকো তস্সা সিনেহেন কুটুম্বিকং মারেতুং আরভি। সা পন ইত্থী সীলৰতী আচারসম্পন্না পতিদেৰতা, সা চোরজেট্ঠকস্স পাদেসু নিপতিত্বা ‘‘সামি, সচে মযি সিনেহো অত্থি, মা ময্হং সামিকং মারেহি। সচে মারেসি, অহম্পি ৰিসং ৰা খাদিত্বা নাসৰাতং ৰা সন্নিরুম্ভিত্বা মরিস্সামি, তযা পন সদ্ধিং ন গমিস্সামি, মা মে অকারণেন সামিকং মারেহী’’তি যাচিত্বা তং ৰিস্সজ্জাপেসি। তে উভোপি সোত্থিনা সাৰত্থিং পত্বা জেতৰনপিট্ঠিৰিহারেন গচ্ছন্তা ‘‘ৰিহারং পৰিসিত্বা সত্থারং ৰন্দিস্সামা’’তি গন্ধকুটিপরিৰেণং গন্ত্বা সত্থারং ৰন্দিত্বা একমন্তং নিসীদিংসু। তে সত্থারা ‘‘কহং গতত্থ, উপাসকা’’তি পুট্ঠা ‘‘উদ্ধারসোধনত্থাযা’’তি আহংসু। ‘‘অন্তরামগ্গে পন আরোগ্যেন আগতত্থা’’তি ৰুত্তে কুটুম্বিকো আহ – ‘‘অন্তরামগ্গে নো, ভন্তে, চোরা গণ্হিংসু, তত্রেসা মং মারিযমানং চোরজেট্ঠকং যাচিত্বা মোচেসি, ইমং নিস্সায মযা জীৰিতং লদ্ধ’’ন্তি। সত্থা ‘‘ন, উপাসক, ইদানেৰেতায <a name="V2.0283"></a> এৰং তুয্হং জীৰিতং দিন্নং, পুব্বেপি পণ্ডিতানম্পি জীৰিতং অদাসিযেৰা’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে হিমৰন্তে মহাউদকরহদো, তত্থ মহাসুৰণ্ণকক্কটকো অহোসি। সো তস্স নিৰাসভাৰেন ‘‘কুল়ীরদহো’’তি পঞ্ঞাযিত্থ। কক্কটকো মহা অহোসি খলমণ্ডলপ্পমাণো, হত্থী গহেত্বা ৰধিত্বা খাদতি। হত্থী তস্স ভযেন তত্থ ওতরিত্বা গোচরং <a name="P2.0342"></a> গণ্হিতুং ন সক্কোন্তি। তদা বোধিসত্তো কুল়ীরদহং উপনিস্সায ৰসমানং হত্থিযূথজেট্ঠকং পটিচ্চ করেণুযা কুচ্ছিস্মিং পটিসন্ধিং গণ্হি। অথস্স মাতা ‘‘গব্ভং রক্খিস্সামী’’তি অঞ্ঞং পব্বতপ্পদেসং গন্ত্বা গব্ভং রক্খিত্বা পুত্তং ৰিজাযি। সো অনুক্কমেন ৰিঞ্ঞুতং পত্তো <a name="M2.0309"></a> মহাসরীরো থামসম্পন্নো সোভগ্গপ্পত্তো অঞ্জনপব্বতো ৰিয অহোসি। সো একায করেণুযা সদ্ধিং সংৰাসং কপ্পেত্বা ‘‘কক্কটকং গণ্হিস্সামী’’তি অত্তনো ভরিযঞ্চ মাতরঞ্চ আদায তং হত্থিযূথং উপসঙ্কমিত্বা পিতরং পস্সিত্বা ‘‘তাত, অহং কক্কটকং গণ্হিস্সামী’’তি আহ। অথ নং পিতা ‘‘ন সক্খিস্সসি, তাতা’’তি ৰারেত্বা পুনপ্পুনং ৰদন্তং ‘‘ত্বঞ্ঞেৰ জানিস্সসী’’তি আহ।</p>
<p class="bodytext">সো কুল়ীরদহং উপনিস্সায ৰসন্তে সব্বৰারণে সন্নিপাতেত্বা সব্বেহি সদ্ধিং দহসমীপং গন্ত্বা ‘‘কিং সো কক্কটকো ওতরণকালে গণ্হাতি, উদাহু গোচরং গণ্হনকালে, উদাহু উত্তরণকালে’’তি পুচ্ছিত্বা ‘‘উত্তরণকালে’’তি সুত্বা ‘‘তেন হি তুম্হে কুল়ীরদহং ওতরিত্বা যাৰদত্থং গোচরং গহেত্বা পঠমং উত্তরথ, অহং পচ্ছতো ভৰিস্সামী’’তি আহ। ৰারণা তথা করিংসু। কুল়ীরো পচ্ছতো উত্তরন্তং বোধিসত্তং মহাসণ্ডাসেন কম্মারো লোহসলাকং ৰিয অল়দ্বযেন পাদে দল়্হং গণ্হি, করেণুকা বোধিসত্তং অৰিজহিত্বা সমীপেযেৰ অট্ঠাসি। বোধিসত্তো আকড্ঢন্তো কুল়ীরং চালেতুং নাসক্খি, কুল়ীরো পন তং আকড্ঢন্তো অত্তনো অভিমুখং করোতি। সো মরণভযতজ্জিতো বদ্ধরৰং রৰি, সব্বে ৰারণা মরণভযতজ্জিতা কোঞ্চনাদং কত্বা মুত্তকরীসং চজমানা পলাযিংসু, করেণুকাপিস্স সণ্ঠাতুং অসক্কোন্তী পলাযিতুং আরভি।</p>
<p class="bodytext">অথ নং <a name="P2.0343"></a> সো অত্তনো বদ্ধভাৰং সঞ্ঞাপেত্বা তস্সা অপলাযনত্থং পঠমং গাথমাহ –</p>
<p class="bodytext"><a name="para49"></a><span class="paranum">৪৯</span>. তত্থ <a name="V2.0284"></a> <span class="bld">সিঙ্গী মিগো</span>তি সিঙ্গী সুৰণ্ণৰণ্ণো মিগো। দ্বীহি অল়েহি সিঙ্গকিচ্চং সাধেন্তেহি যুত্ততায সিঙ্গীতি অত্থো। মিগোতি পন সব্বপাণসঙ্গাহকৰসেন ইধ কুল়ীরো ৰুত্তো। <span class="bld">আযতচক্খুনেত্তো</span>তি এত্থ দস্সনট্ঠেন চক্খু, নযনট্ঠেন নেত্তং, আযতানি চক্খুসঙ্খাতানি নেত্তানি <a name="M2.0310"></a> অস্সাতি আযতচক্খুনেত্তো, দীঘঅক্খীতি অত্থো। অট্ঠিমেৰস্স তচকিচ্চং সাধেতীতি <span class="bld">অট্ঠিত্তচো। তেনাভিভূতো</span>তি তেন মিগেন অভিভূতো অজ্ঝোত্থতো নিচ্চলং গহিতো হুত্বা। <span class="bld">কপণং রুদামী</span>তি কারুঞ্ঞপ্পত্তো হুত্বা রুদামি ৰিরৰামি। <span class="bld">মা হেৰ ম</span>ন্তি মং এৰরূপং ব্যসনপ্পত্তং অত্তনো পাণসমং পিযসামিকং ত্বং মা হেৰ জহীতি।</p>
<p class="bodytext">অথ সা করেণুকা নিৰত্তিত্বা তং অস্সাসযমানা দুতিযং গাথমাহ –</p>
<p class="hangnum"><a name="para50"></a><span class="paranum">৫০</span>.</p>
<p class="gatha1"> ‘‘অয্য ন তং জহিস্সামি, কুঞ্জরং সট্ঠিহাযনং।</p>
<p class="gathalast">পথব্যা চাতুরন্তায, সুপ্পিযো হোসি মে তুৰ’’ন্তি॥</p>
<p class="bodytext">তত্থ <span class="bld">সট্ঠিহাযন</span>ন্তি জাতিযা সট্ঠিৰস্সকালস্মিঞ্হি কুঞ্জরা থামেন পরিহাযন্তি, সা অহং এৰং থামহীনং ইমং ব্যসনং পত্তং তং ন জহিস্সামি, মা ভাযি, ইমিস্সা হি চতূসু দিসাসু সমুদ্দং পত্বা ঠিতায চাতুরন্তায পথৰিযা ত্বং ময্হং সুট্ঠু পিযোতি।</p>
<p class="bodytext">অথ নং সন্থম্ভেত্বা ‘‘অয্য, ইদানি তং কুল়ীরেন সদ্ধিং থোকং কথাসল্লাপং লভমানা ৰিস্সজ্জাপেস্সামী’’তি ৰত্বা কুল়ীরং যাচমানা ততিযং গাথমাহ –</p>
<p class="hangnum"><a name="para51"></a><span class="paranum">৫১</span>.</p>
<p class="gatha1"> ‘‘যে <a name="P2.0344"></a> কুল়ীরা সমুদ্দস্মিং, গঙ্গায যমুনায চ।</p>
<p class="gathalast">তেসং ত্বং ৰারিজো সেট্ঠো, মুঞ্চ রোদন্তিযা পতি’’ন্তি॥</p>
<p class="bodytext">তস্সত্থো – যে সমুদ্দে ৰা গঙ্গায ৰা যমুনায ৰা কুল়ীরা, সব্বেসং ৰণ্ণসম্পত্তিযা চ মহন্তত্তেন চ ত্বমেৰ সেট্ঠো উত্তমো। তেন তং যাচামি, ময্হং রোদমানায সামিকং মুঞ্চাতি।</p>
<p class="bodytext">কুল়ীরো তস্সা কথযমানায ইত্থিসদ্দে নিমিত্তং গহেত্বা আকড্ঢিযমানসো হুত্বা ৰারণস্স পাদতো অল়ে ৰিনিৰেঠেন্তো ‘‘অযং ৰিস্সট্ঠো ইদং নাম করিস্সতী’’তি ন কিঞ্চি অঞ্ঞাসি। অথ নং ৰারণো পাদং উক্খিপিত্বা পিট্ঠিযং অক্কমি, তাৰদেৰ অট্ঠীনি ভিজ্জিংসু। ৰারণো তুট্ঠরৰং <a name="V2.0285"></a> রৰি, সব্বে ৰারণা সন্নিপতিত্বা কুল়ীরং নীহরিত্বা মহীতলে ঠপেত্বা মদ্দন্তা চুণ্ণৰিচুণ্ণমকংসু। তস্স দ্বে অল়া সরীরতো ভিজ্জিত্বা একমন্তে পতিংসু। সো চ কুল়ীরদহো গঙ্গায একাবদ্ধো <a name="M2.0311"></a>, গঙ্গায পূরণকালে গঙ্গোদকেন পূরতি, উদকে মন্দীভূতে দহতো উদকং গঙ্গং ওতরতি। অথ দ্বেপি তে অল়া উপ্লৰিত্বা গঙ্গায ৰুয্হিংসু। তেসু একো সমুদ্দং পাৰিসি, একং দসভাতিকরাজানো উদকে কীল়মানা লভিত্বা আল়িঙ্গং নাম মুদিঙ্গং অকংসু। সমুদ্দং পন পৰিট্ঠং অসুরা গহেত্বা আলম্বরং নাম ভেরিং কারেসুং। তে অপরভাগে সক্কেন সঙ্গামে পরাজিতা তং ছড্ডেত্বা পলাযিংসু, অথ নং সক্কো অত্তনো অত্থায গণ্হাপেসি। ‘‘আলম্বরমেঘো ৰিয থনতী’’তি তং সন্ধায ৰদন্তি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উভো জযম্পতিকা সোতাপত্তিফলে পতিট্ঠহিংসু <a name="P2.0345"></a>। ‘‘তদা করেণুকা অযং উপাসিকা অহোসি, ৰারণো পন অহমেৰ অহোসি’’ন্তি।</p>
<p class="centered">কক্কটকজাতকৰণ্ণনা সত্তমা।</p>
<p class="hangnum">  </p>
<p class="subhead"> ২৬৮] ৮. আরামদূসকজাতকৰণ্ণনা</p>
<p class="bodytext"><span class="bld">যো ৰে সব্বসমেতান</span>ন্তি ইদং সত্থা দক্খিণাগিরিজনপদে অঞ্ঞতরং উয্যানপালপুত্তং আরব্ভ কথেসি। সত্থা কির ৰুত্থৰস্সো জেতৰনা নিক্খমিত্বা দক্খিণাগিরিজনপদে চারিকং চরি। অথেকো উপাসকো বুদ্ধপ্পমুখং ভিক্খুসঙ্ঘং নিমন্তেত্বা উয্যানে নিসীদাপেত্বা যাগুখজ্জকেহি সন্তপ্পেত্বা ‘‘অয্যা, উয্যানচারিকং চরিতুকামা ইমিনা উয্যানপালেন সদ্ধিং চরন্তূ’’তি ৰত্বা ‘‘অয্যানং ফলাফলানি দদেয্যাসী’’তি উয্যানপালং আণাপেসি। ভিক্খূ চরমানা একং ছিদ্দট্ঠানং দিস্বা ‘‘ইদং ঠানং ছিদ্দং ৰিরল়রুক্খং, কিং নু খো কারণ’’ন্তি পুচ্ছিংসু। অথ নেসং উয্যানপালো আচিক্খি – ‘‘একো কির উয্যানপালপুত্তো উপরোপকেসু উদকং আসিঞ্চন্তো ‘মূলপ্পমাণেন আসিঞ্চিস্সামী’তি উপ্পাটেত্বা মূলপ্পমাণেন উদকং আসিঞ্চি, তেন তং ঠানং ছিদ্দং জাত’’ন্তি। ভিক্খূ সত্থু সন্তিকং গন্ত্বা তমত্থং আরোচেসুং। সত্থা ‘‘ন, ভিক্খৰে, ইদানেৰ পুব্বেপি সো কুমারকো আরামদূসকোযেৰা’’তি ৰত্বা অতীতং আহরি।</p>
<p class="bodytext">অতীতে <a name="M2.0312"></a> বারাণসিযং ৰিস্সসেনে নাম রঞ্ঞে রজ্জং কারেন্তে উস্সৰে ঘুট্ঠে উয্যানপালো ‘‘উস্সৰং কীল়িস্সামী’’তি উয্যানৰাসিনো মক্কটে আহ – ‘‘ইদং উয্যানং তুম্হাকং বহূপকারং <a name="V2.0286"></a>, অহং সত্তাহং উস্সৰং কীল়িস্সামি, তুম্হে সত্ত দিৰসে উপরোপকেসু উদকং আসিঞ্চথা’’তি। তে ‘‘সাধূ’’তি সম্পটিচ্ছিংসু। সো তেসং চম্মঘটকে দত্বা পক্কামি। মক্কটা উদকং আসিঞ্চন্তা উপরোপকেসু আসিঞ্চিংসু। অথ নে মক্কটজেট্ঠকো আহ – ‘‘আগমেথ তাৰ, উদকং নাম সব্বকালং দুল্লভং, তং রক্খিতব্বং, উপরোপকে উপ্পাটেত্বা মূলপ্পমাণং <a name="P2.0346"></a> ঞত্বা দীঘমূলকেসু বহুং, রস্সমূলকেসু অপ্পং উদকং সিঞ্চিতুং ৰট্টতী’’তি। তে ‘‘সাধূ’’তি ৰত্বা একচ্চে উপরোপকে উপ্পাটেত্বা গচ্ছন্তি, একচ্চে তে রোপেত্বা উদকং সিঞ্চন্তি।</p>
<p class="bodytext">তস্মিং কালে বোধিসত্তো বারাণসিযং একস্স কুলস্স পুত্তো অহোসি, সো কেনচিদেৰ করণীযেন উয্যানং গন্ত্বা তে মক্কটে তথা করোন্তে দিস্বা ‘‘কো তুম্হে এৰং কারেতী’’তি পুচ্ছিত্বা ‘‘ৰানরজেট্ঠকো’’তি ৰুত্তে ‘‘জেট্ঠকস্স তাৰ ৰো অযং পঞ্ঞা, তুম্হাকং পন কীদিসী ভৰিস্সতী’’তি তমত্থং পকাসেন্তো ইমং পঠমং গাথমাহ –</p>
<p class="hangnum"><a name="para52"></a><span class="paranum">৫২</span>.</p>
<p class="gatha1"> ‘‘যো ৰে সব্বসমেতানং, অহুৰা সেট্ঠসম্মতো।</p>
<p class="gathalast">তস্সাযং এদিসী পঞ্ঞা, কিমেৰ ইতরা পজা’’তি॥</p>
<p class="bodytext">তত্থ <span class="bld">সব্বসমেতান</span>ন্তি ইমেসং সব্বেসং সমানজাতীনং। <span class="bld">অহুৰা</span>তি অহোসি। <span class="bld">কিমেৰ ইতরা পজা</span>তি যা ইতরা এতেসু লামিকা পজা, কীদিসা নু খো তস্সা পঞ্ঞাতি।</p>
<p class="bodytext">তস্স কথং সুত্বা ৰানরা দুতিযং গাথমাহংসু –</p>
<p class="hangnum"><a name="para53"></a><span class="paranum">৫৩</span>.</p>
<p class="gatha1"> ‘‘এৰমেৰ তুৰং ব্রহ্মে, অনঞ্ঞায ৰিনিন্দসি।</p>
<p class="gathalast">কথং মূলং অদিস্বান, রুক্খং জঞ্ঞা পতিট্ঠিত’’ন্তি॥</p>
<p class="bodytext">তত্থ <span class="bld">ব্রহ্মে</span>তি আলপনমত্তং। অযং পনেত্থ সঙ্খেপত্থো – ত্বং, ভো পুরিস, কারণাকারণং অজানিত্বা এৰমেৰ অম্হে ৰিনিন্দসি, রুক্খং নাম ‘‘গম্ভীরে পতিট্ঠিতো ৰা এস, ন ৰা’’তি মূলং অনুপ্পাটেত্বা কথং ঞাতুং সক্কা, তেন মযং উপ্পাটেত্বা মূলপ্পমাণেন উদকং আসিঞ্চামাতি।</p>
<p class="bodytext">তং <a name="M2.0313"></a> সুত্বা বোধিসত্তো ততিযং গাথমাহ –</p>
<p class="hangnum"><a name="para54"></a><span class="paranum">৫৪</span>.</p>
<p class="gatha1"> ‘‘নাহং <a name="V2.0287"></a> তুম্হে ৰিনিন্দামি, যে চঞ্ঞে ৰানরা ৰনে।</p>
<p class="gathalast">ৰিস্সসেনোৰ গারয্হো, যস্সত্থা রুক্খরোপকা’’তি॥</p>
<p class="bodytext">তত্থ <span class="bld">ৰিস্সসেনোৰ গারয্হো</span>তি বারাণসিরাজা ৰিস্সসেনোযেৰ এত্থ গরহিতব্বো। <span class="bld">যস্সত্থা রুক্খরোপকা</span>তি যস্সত্থায তুম্হাদিসা রুক্খরোপকা জাতাতি।</p>
<p class="bodytext">সত্থা <a name="P2.0347"></a> ইমং ধম্মদেসনং আহরিত্বা জাতকং সমোধানেসি – ‘‘তদা ৰানরজেট্ঠকো আরামদূসককুমারো অহোসি, পণ্ডিতপুরিসো পন অহমেৰ অহোসি’’ন্তি।</p>
<p class="centered">আরামদূসকজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২৬৯] ৯. সুজাতজাতকৰণ্ণনা</p>
<p class="bodytext"><span class="bld">ন হি ৰণ্ণেন সম্পন্না</span>তি ইদং সত্থা জেতৰনে ৰিহরন্তো অনাথপিণ্ডিকস্স সুণিসং ধনঞ্চযসেট্ঠিধীতরং ৰিসাখায কনিট্ঠভগিনিং সুজাতং আরব্ভ কথেসি। সা কির মহন্তেন যসেন অনাথপিণ্ডিকস্স ঘরং পূরযমানা পাৰিসি, ‘‘মহাকুলস্স ধীতা অহ’’ন্তি মানথদ্ধা অহোসি কোধনা চণ্ডী ফরুসা, সস্সুসসুরসামিকৰত্তানি ন করোতি, গেহজনং তজ্জেন্তী পহরন্তী চরতি। অথেকদিৰসং সত্থা পঞ্চহি ভিক্খুসতেহি পরিৰুতো অনাথপিণ্ডিকস্স গেহং গন্ত্বা নিসীদি। মহাসেট্ঠি ধম্মং সুণন্তোৰ ভগৰন্তং উপনিসীদি, তস্মিং খণে সুজাতা দাসকম্মকরেহি সদ্ধিং কলহং করোতি। সত্থা ধম্মকথং ঠপেত্বা ‘‘কিং সদ্দো এসো’’তি আহ। এসা, ভন্তে, কুলসুণ্হা অগারৰা, নেৰস্সা সস্সুসসুরসামিকৰত্তং অত্থি, অস্সদ্ধা অপ্পসন্না অহোরত্তং কলহং কুরুমানা ৰিচরতীতি। তেন হি নং পক্কোসথাতি। সা আগন্ত্বা ৰন্দিত্বা একমন্তং অট্ঠাসি।</p>
<p class="bodytext">অথ নং সত্থা ‘‘সত্তিমা, সুজাতে, পুরিসস্স ভরিযা, তাসং ত্বং কতরা’’তি পুচ্ছি। ‘‘ভন্তে, নাহং সংখিত্তেন কথিতস্স অত্থং আজানামি, ৰিত্থারেন মে কথেথা’’তি। সত্থা ‘‘তেন হি ওহিতসোতা সুণোহী’’তি ৰত্বা ইমা গাথা অভাসি –</p>
<p class="gatha1">‘‘পদুট্ঠচিত্তা <a name="V2.0288"></a> <a name="M2.0314"></a> অহিতানুকম্পিনী, অঞ্ঞেসু রত্তা অতিমঞ্ঞতে পতিং,</p>
<p class="gatha1">ধনেন কীতস্স ৰধায উস্সুকা। যা এৰরূপা পুরিসস্স ভরিযা,</p>
<p class="gathalast"><span class="bld">ৰধকা চ ভরিযা</span>তি চ সা পৰুচ্চতি॥ [১]</p>
<p class="gatha1">‘‘যং ইত্থিযা ৰিন্দতি সামিকো ধনং, সিপ্পং ৰণিজ্জঞ্চ কসিং অধিট্ঠহং,</p>
<p class="gatha2">অপ্পম্পি <a name="P2.0348"></a> তস্স অপহাতুমিচ্ছতি। যা এৰরূপা পুরিসস্স ভরিযা,</p>
<p class="gathalast">চোরী চ <span class="bld">ভরিযা</span>তি চ সা পৰুচ্চতি॥ [২]</p>
<p class="gatha1">‘‘অকম্মকামা অলসা মহগ্ঘসা, ফরুসা চ চণ্ডী চ দুরুত্তৰাদিনী,</p>
<p class="gatha2">উট্ঠাযকানং অভিভুয্য ৰত্ততি। যা এৰরূপা পুরিসস্স ভরিযা,</p>
<p class="gathalast"><span class="bld">অয্যা চ ভরিযা</span>তি চ সা পৰুচ্চতি॥ [৩]</p>
<p class="gatha1">‘‘যা সব্বদা হোতি হিতানুকম্পিনী, মাতাৰ পুত্তং অনুরক্খতে পতিং,</p>
<p class="gatha1">ততো ধনং সম্ভতমস্স রক্খতি। যা এৰরূপা পুরিসস্স ভরিযা,</p>
<p class="gathalast">মাতা চ <span class="bld">ভরিযা</span>তি চ সা পৰুচ্চতি॥ [৪]</p>
<p class="gatha1">‘‘যথাপি জেট্ঠা ভগিনী কনিট্ঠকা, সগারৰা হোতি সকম্হি সাধিকে,</p>
<p class="gatha2">হিরীমনা ভত্তু ৰসানুৰত্তিনী। যা এৰরূপা পুরিসস্স ভরিযা,</p>
<p class="gathalast"><span class="bld">ভগিনী চ ভরিযা</span>তি চ সা পৰুচ্চতি॥ [৫]</p>
<p class="gatha1">‘‘যাচীধ দিস্বান পতিং পমোদতি, সখী সখারংৰ চিরস্সমাগতং,</p>
<p class="gatha2">কোলেয্যকা সীলৰতী পতিব্বতা। যা এৰরূপা পুরিসস্স ভরিযা,</p>
<p class="gathalast"><span class="bld">সখী চ ভরিযা</span>তি চ সা পৰুচ্চতি॥ [৬]</p>
<p class="gatha1">‘‘অক্কুদ্ধসন্তা <a name="M2.0315"></a> ৰধদণ্ডতজ্জিতা, অদুট্ঠচিত্তা পতিনো তিতিক্খতি,</p>
<p class="gatha2">অক্কোধনা ভত্তু ৰসানুৰত্তিনী। যা এৰরূপা পুরিসস্স ভরিযা,</p>
<p class="gathalast"><span class="bld">দাসী চ ভরিযা</span>তি চ সা পৰুচ্চতি’’॥ (অ॰ নি॰ ৭.৬৩)। [৭]</p>
<p class="bodytext">ইমা <a name="P2.0349"></a> খো, সুজাতে, পুরিসস্স সত্ত ভরিযা। তাসু ৰধকসমা চোরীসমা অয্যসমাতি ইমা তিস্সো নিরযে নিব্বত্তন্তি, ইতরা চতস্সো নিম্মানরতিদেৰলোকে।</p>
<p class="gatha1">‘‘যাচীধ <a name="V2.0289"></a> ভরিযা ৰধকাতি ৰুচ্চতি, চোরীতি অয্যাতি চ যা পৰুচ্চতি।</p>
<p class="gathalast">দুস্সীলরূপা ফরুসা অনাদরা, কাযস্স ভেদা নিরযং ৰজন্তি তা॥</p>
<p class="gatha1">‘‘যাচীধ মাতা ভগিনী সখীতি চ, দাসীতি ভরিযাতি চ যা পৰুচ্চতি।</p>
<p class="gathalast">সীলে ঠিতত্তা চিররত্তসংৰুতা, কাযস্স ভেদা সুগতিং ৰজন্তি তা’’তি॥ (অ॰ নি॰ ৭.৬৩)।</p>
<p class="bodytext">এৰং সত্থরি ইমা সত্ত ভরিযা দস্সেন্তেযেৰ সুজাতা সোতাপত্তিফলে পতিট্ঠহি। ‘‘সুজাতে, ত্বং ইমাসং সত্তন্নং ভরিযানং কতরা’’তি ৰুত্তে ‘‘দাসিসমা অহং, ভন্তে’’তি ৰত্বা তথাগতং ৰন্দিত্বা খমাপেসি। ইতি সত্থা সুজাতং ঘরসুণ্হং একোৰাদেনেৰ দমেত্বা কতভত্তকিচ্চো জেতৰনং গন্ত্বা ভিক্খুসঙ্ঘেন ৰত্তে দস্সিতে গন্ধকুটিং পাৰিসি। ধম্মসভাযম্পি খো, ভিক্খূ, সত্থু গুণকথং সমুট্ঠাপেসুং – ‘‘আৰুসো, একোৰাদেনেৰ সত্থা সুজাতং ঘরসুণ্হং দমেত্বা সোতাপত্তিফলে পতিট্ঠাপেসী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপি মযা সুজাতা একোৰাদেনেৰ দমিতা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো তস্স অগ্গমহেসিযা কুচ্ছিস্মিং নিব্বত্তিত্বা ৰযপ্পত্তো তক্কসিলাযং সব্বসিপ্পানি <a name="M2.0316"></a> উগ্গণ্হিত্বা পিতু অচ্চযেন রজ্জে পতিট্ঠায ধম্মেন সমেন রজ্জং কারেসি। তস্স মাতা কোধনা অহোসি চণ্ডা ফরুসা অক্কোসিকা পরিভাসিকা। সো মাতু ওৰাদং দাতুকামোপি ‘‘অৰত্থুকং কথেতুং ন যুত্ত’’ন্তি তস্সা অনুসাসনত্থং একং উপমং ওলোকেন্তো চরতি। অথেকদিৰসং উয্যানং অগমাসি, মাতাপি পুত্তেন সদ্ধিংযেৰ অগমাসি <a name="P2.0350"></a>। অথ অন্তরামগ্গে কিকী সকুণো ৰিরৰি, বোধিসত্তপরিসা তং সদ্দং সুত্বা কণ্ণে পিদহিত্বা ‘‘অম্ভো, চণ্ডৰাচে ফরুসৰাচে মা সদ্দমকাসী’’তি আহ। বোধিসত্তে পন নাটকপরিৰারিতে মাতরা সদ্ধিং উয্যানে ৰিচরন্তে একস্মিং সুপুপ্ফিতসালরুক্খে নিলীনা একা কোকিলা মধুরেন সরেন ৰস্সি। মহাজনো তস্সা সদ্দেন সম্মত্তো হুত্বা অঞ্জলিং পগ্গহেত্বা ‘‘সণ্হৰাচে সখিলৰাচে মুদুৰাচে ৰস্স ৰস্সা’’তি গীৰং উক্খিপিত্বা ওহিতসোতো ওলোকেন্তো অট্ঠাসি।</p>
<p class="bodytext">অথ মহাসত্তো তানি দ্বে কারণানি দিস্বা ‘‘ইদানি মাতরং সঞ্ঞাপেতুং সক্খিস্সামী’’তি চিন্তেত্বা ‘‘অম্ম, অন্তরামগ্গে কিকীসদ্দং সুত্বা মহাজনো ‘মা সদ্দমকাসি <a name="V2.0290"></a>, মা সদ্দমকাসী’তি কণ্ণে পিদহি, ফরুসৰাচা নাম ন কস্সচি পিযা’’তি ৰত্বা ইমা গাথা অৰোচ –</p>
<p class="hangnum"><a name="para55"></a><span class="paranum">৫৫</span>.</p>
<p class="gatha1"> ‘‘ন হি ৰণ্ণেন সম্পন্না, মঞ্জুকা পিযদস্সনা।</p>
<p class="gathalast">খরৰাচা পিযা হোন্তি, অস্মিং লোকে পরম্হি চ॥</p>
<p class="hangnum"><a name="para56"></a><span class="paranum">৫৬</span>.</p>
<p class="gatha1"> ‘‘ননু পস্সসিমং কাল়িং, দুব্বণ্ণং তিলকাহতং।</p>
<p class="gathalast">কোকিলং সণ্হভাণেন, বহূনং পাণিনং পিযং॥</p>
<p class="hangnum"><a name="para57"></a><span class="paranum">৫৭</span>.</p>
<p class="gatha1"> ‘‘তস্মা সখিলৰাচস্স, মন্তভাণী অনুদ্ধতো।</p>
<p class="gathalast">অত্থং ধম্মঞ্চ দীপেতি, মধুরং তস্স ভাসিত’’ন্তি॥</p>
<p class="bodytext">তাসং অযমত্থো – অম্ম, ইমে সত্তা পিযঙ্গুসামাদিনা সরীরৰণ্ণেন সমন্নাগতা কথানিগ্ঘোসস্স মধুরতায <span class="bld">মঞ্জুকা,</span> অভিরূপতায <span class="bld">পিযদস্সনা</span> সমানাপি অন্তমসো মাতাপিতরোপি অক্কোসপরিভাসাদিৰসেন পৰত্তায খরৰাচায সমন্নাগতত্তা <span class="bld">খরৰাচা</span> ইমস্মিঞ্চ পরস্মিঞ্চ লোকে পিযা নাম ন হোন্তি অন্তরামগ্গে খরৰাচা কিকী ৰিয, সণ্হভাণিনো <a name="M2.0317"></a> পন মট্ঠায মধুরায ৰাচায সমন্নাগতা ৰিরূপাপি পিযা হোন্তি। তেন তং ৰদামি – ননু পস্সসি ত্বং ইমং কাল়িং দুব্বণ্ণং সরীরৰণ্ণতোপি কাল়তরেহি তিলকেহি <a name="P2.0351"></a> আহতং কোকিলং, যা এৰং দুব্বণ্ণা সমানাপি সণ্হভাসনেন বহূনং পিযা জাতা। ইতি যস্মা খরৰাচো সত্তো লোকে মাতাপিতূনম্পি অপ্পিযো, তস্মা বহুজনস্স পিযভাৰং ইচ্ছন্তো পোসো সখিলৰাচো সণ্হমট্ঠমুদুৰাচো অস্স। পঞ্ঞাসঙ্খাতায মন্তায পরিচ্ছিন্দিত্বা ৰচনতো <span class="bld">মন্তভাণী,</span> ৰিনা উদ্ধচ্চেন পমাণযুত্তস্সেৰ কথনতো <span class="bld">অনুদ্ধতো</span>। যো হি এৰরূপো পুগ্গলো পাল়িঞ্চ অত্থঞ্চ দীপেতি, তস্স ভাসিতং কারণসন্নিস্সিতং কত্বা পরং অনক্কোসেত্বা কথিততায মধুরন্তি।</p>
<p class="bodytext">এৰং বোধিসত্তো ইমাহি তীহি গাথাহি মাতু ধম্মং দেসেত্বা মাতরং সঞ্ঞাপেসি, সা ততো পট্ঠায আচারসম্পন্না অহোসি। বোধিসত্তোপি মাতরং একোৰাদেন নিব্বিসেৰনং কত্বা যথাকম্মং গতো।</p>
<p class="bodytext">সত্থা <a name="V2.0291"></a> ইমং ধম্মদেসনং আহরিত্বা জাতকং সমোধানেসি – ‘‘তদা বারাণসিরঞ্ঞো মাতা সুজাতা অহোসি, রাজা পন অহমেৰ অহোসি’’ন্তি।</p>
<p class="centered">সুজাতজাতকৰণ্ণনা নৰমা।</p>
<p class="hangnum">  </p>
<p class="subhead"> ২৭০] ১০. উলূকজাতকৰণ্ণনা</p>
<p class="bodytext"><span class="bld">সব্বেহি কির ঞাতীহী</span>তি ইদং সত্থা জেতৰনে ৰিহরন্তো কাকোলূককলহং আরব্ভ কথেসি। তস্মিঞ্হি কালে কাকা দিৰা উলূকে খাদন্তি, উলূকা সূরিযত্থঙ্গমনতো পট্ঠায তত্থ তত্থ সযিতানং কাকানং সীসানি ছিন্দিত্বা তে জীৰিতক্খযং পাপেন্তি। অথেকস্স ভিক্খুনো জেতৰনপচ্চন্তে একস্মিং পরিৰেণে ৰসন্তস্স সম্মজ্জনকালে রুক্খতো পতিতানি সত্তট্ঠনাল়িমত্তানিপি বহুতরানিপি কাকসীসানি ছড্ডেতব্বানি হোন্তি। সো তমত্থং ভিক্খূনং আরোচেসি। ভিক্খূ ধম্মসভাযং কথং সমুট্ঠাপেসুং – ‘‘আৰুসো, অমুকস্স কির ভিক্খুনো ৰসনট্ঠানে <a name="M2.0318"></a> দিৰসে দিৰসে এত্তকানি <a name="P2.0352"></a> নাম কাকসীসানি ছড্ডেতব্বানি হোন্তী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছি, ভিক্খূ ‘‘ইমায নামা’’তি ৰত্বা ‘‘কদা পট্ঠায পন, ভন্তে, কাকানঞ্চ উলূকানঞ্চ অঞ্ঞমঞ্ঞং ৰেরং উপ্পন্ন’’ন্তি পুচ্ছিংসু, সত্থা ‘‘পঠমকপ্পিককালতো পট্ঠাযা’’তি ৰত্বা অতীতং আহরি।</p>
<p class="bodytext">অতীতে পঠমকপ্পিকা মনুস্সা সন্নিপতিত্বা একং অভিরূপং সোভগ্গপ্পত্তং আচারসম্পন্নং সব্বাকারপরিপুণ্ণং পুরিসং গহেত্বা রাজানং করিংসু, চতুপ্পদাপি সন্নিপতিত্বা একং সীহং রাজানং অকংসু, মহাসমুদ্দে মচ্ছা আনন্দং নাম মচ্ছং রাজানং অকংসু। ততো সকুণগণা হিমৰন্তপদেসে একস্মিং পিট্ঠিপাসাণে সন্নিপতিত্বা ‘‘মনুস্সেসু রাজা পঞ্ঞাযতি, তথা চতুপ্পদেসু চেৰ মচ্ছেসু চ। অম্হাকং পনন্তরে রাজা নাম নত্থি, অপ্পতিস্সৰাসো নাম ন ৰট্টতি, অম্হাকম্পি রাজানং লদ্ধুং ৰট্টতি, একং রাজট্ঠানে ঠপেতব্বযুত্তকং জানাথা’’তি। তে তাদিসং সকুণং ওলোকযমানা একং উলূকং রোচেত্বা ‘‘অযং নো রুচ্চতী’’তি আহংসু। অথেকো সকুণো সব্বেসং অজ্ঝাসযগ্গহণত্থং তিক্খত্তুং সাৰেসি। তস্স সাৰেন্তস্স দ্বে সাৰনা অধিৰাসেত্বা ততিযসাৰনায একো কাকো উট্ঠায ‘‘তিট্ঠ তাৰেতস্স ইমস্মিং রাজাভিসেককালে এৰরূপং মুখং ভৰতি, কুদ্ধস্স কীদিসং ভৰিস্সতি, ইমিনা হি কুদ্ধেন ওলোকিতা মযং তত্তকপালে পক্খিত্তলোণং ৰিয তত্থ তত্থেৰ ভিজ্জিস্সাম, ইমং রাজানং কাতুং ময্হং ন রুচ্চতী’’তি ইমমত্থং পকাসেতুং পঠমং গাথমাহ –</p>
<p class="hangnum"><a name="para58"></a><span class="paranum">৫৮</span>.</p>
<p class="gatha1"> ‘‘সব্বেহি <a name="V2.0292"></a> <a name="P2.0353"></a> কির ঞাতীহি, কোসিযো ইস্সরো কতো।</p>
<p class="gathalast">সচে ঞাতীহনুঞ্ঞাতো, ভণেয্যাহং একৰাচিক’’ন্তি॥</p>
<p class="bodytext">তস্সত্থো – যা এসা সাৰনা ৰত্ততি, তং সুত্বা ৰদামি। সব্বেহি কির ইমেহি সমাগতেহি ঞাতীহি অযং কোসিযো রাজা কতো। সচে পনাহং ঞাতীহি অনুঞ্ঞাতো ভৰেয্যং, এত্থ ৰত্তব্বং একৰাচিকং কিঞ্চি ভণেয্যন্তি।</p>
<p class="bodytext">অথ <a name="M2.0319"></a> নং অনুজানন্তা সকুণা দুতিযং গাথমাহংসু –</p>
<p class="hangnum"><a name="para59"></a><span class="paranum">৫৯</span>.</p>
<p class="gatha1"> ‘‘ভণ সম্ম অনুঞ্ঞাতো, অত্থং ধম্মঞ্চ কেৰলং।</p>
<p class="gathalast">সন্তি হি দহরা পক্খী, পঞ্ঞৰন্তো জুতিন্ধরা’’তি॥</p>
<p class="bodytext">তত্থ <span class="bld">ভণ, সম্ম, অনুঞ্ঞাতো</span>তি, সম্ম, ৰাযস ত্বং অম্হেহি সব্বেহি অনুঞ্ঞাতো, যং তে ভণিতব্বং, তং ভণ।<span class="bld"> অত্থং ধম্মঞ্চ কেৰল</span>ন্তি ভণন্তো চ কারণঞ্চেৰ পৰেণিআগতঞ্চ ৰচনং অমুঞ্চিত্বা ভণ। <span class="bld">পঞ্ঞৰন্তো জুতিন্ধরা</span>তি পঞ্ঞাসম্পন্না চেৰ ঞাণোভাসধরা চ দহরাপি পক্খিনো অত্থিযেৰ।</p>
<p class="bodytext">সো এৰং অনুঞ্ঞাতো ততিযং গাথমাহ –</p>
<p class="hangnum"><a name="para60"></a><span class="paranum">৬০</span>.</p>
<p class="gatha1"> ‘‘ন মে রুচ্চতি ভদ্দং ৰো, উলূকস্সাভিসেচনং।</p>
<p class="gathalast">অক্কুদ্ধস্স মুখং পস্স, কথং কুদ্ধো করিস্সতী’’তি॥</p>
<p class="bodytext">তস্সত্থো – ভদ্দং তুম্হাকং হোতু, যং পনেতং তিক্খত্তুং সাৰনৰাচায উলূকস্স অভিসেচনং করীযতি, এতং ময্হং ন রুচ্চতি। এতস্স হি ইদানি তুট্ঠচিত্তস্স অক্কুদ্ধস্স মুখং পস্সথ, কুদ্ধো পনাযং কথং করিস্সতীতি ন জানামি, সব্বথাপি এতং ময্হং ন রুচ্চতীতি।</p>
<p class="bodytext">সো এৰং ৰত্বা ‘‘ময্হং ন রুচ্চতি, ময্হং ন রুচ্চতী’’তি ৰিরৰন্তো আকাসে উপ্পতি, উলূকোপি নং উট্ঠায অনুবন্ধি। ততো পট্ঠায তে অঞ্ঞমঞ্ঞং ৰেরং বন্ধিংসু। সকুণা সুৰণ্ণহংসং রাজানং কত্বা পক্কমিংসু।</p>
<p class="bodytext">সত্থা <a name="V2.0293"></a> <a name="P2.0354"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে বহূ সোতাপন্নাদযো অহেসুং। ‘‘তদা রজ্জে অভিসিত্তহংসপোতো অহমেৰ অহোসি’’ন্তি।</p>
<p class="centered">উলূকজাতকৰণ্ণনা দসমা।</p>
<p class="centered">পদুমৰগ্গো দুতিযো।</p>
<p class="bodytext">তস্সুদ্দানং –</p>
<p class="gatha1">পদুমং মুদুপাণী চ, পলোভনং পনাদকং।</p>
<p class="gatha2">খুরপ্পং সিন্ধৰঞ্চেৰ, কক্কটা, রামদূসকং।</p>
<p class="gathalast">সুজাতং উলূকং দস॥</p>
<p class="title">৩. উদপানৰগ্গো</p>
<p class="hangnum">  </p>
<p class="subhead"> ২৭১] ১. উদপানদূসকজাতকৰণ্ণনা</p>
<p class="bodytext"><span class="bld">আরঞ্ঞিকস্স</span> <a name="V2.0294"></a> <a name="M2.0320"></a> <span class="bld">ইসিনো</span>তি ইদং সত্থা জেতৰনে ৰিহরন্তো একং উদপানদূসকসিঙ্গালং আরব্ভ কথেসি। একো কির সিঙ্গালো ভিক্খুসঙ্ঘস্স পানীযউদপানং উচ্চারপস্সাৰকরণেন দূসেত্বা পক্কামি। অথ নং একদিৰসং উদপানসমীপং আগতং সামণেরা লেড্ডূহি পহরিত্বা কিলমেসুং, সো ততো পট্ঠায তং ঠানং পুন নিৰত্তিত্বাপি ন ওলোকেসি। ভিক্খূ তং পৰত্তিং ঞত্বা ধম্মসভাযং কথং সমুট্ঠাপেসুং – ‘‘আৰুসো, উদপানদূসকসিঙ্গালো কির সামণেরেহি কিলমিতকালতো পট্ঠায পুন নিৰত্তিত্বাপি ন ওলোকেসী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপেস সিঙ্গালো উদপানদূসকোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ইদমেৰ ইসিপতনং অযমেৰ উদপানো অহোসি। তদা বোধিসত্তো বারাণসিযং কুলঘরে নিব্বত্তিত্বা ৰযপ্পত্তো ইসিপব্বজ্জং পব্বজিত্বা ইসিগণপরিৰুতো ইসিপতনে ৰাসং কপ্পেসি। তদা একো সিঙ্গালো ইদমেৰ উদপানং দূসেত্বা পক্কমতি। অথ নং একদিৰসং তাপসা পরিৰারেত্বা ঠিতা একেনুপাযেন গহেত্বা বোধিসত্তস্স সন্তিকং আনযিংসু। বোধিসত্তো সিঙ্গালেন সদ্ধিং সল্লপন্তো পঠমং গাথমাহ –</p>
<p class="hangnum"><a name="para61"></a><span class="paranum">৬১</span>.</p>
<p class="gatha1"> ‘‘আরঞ্ঞিকস্স ইসিনো, চিররত্ততপস্সিনো।</p>
<p class="gathalast">কিচ্ছাকতং উদপানং, কথং সম্ম অৰাহযী’’তি॥</p>
<p class="bodytext">তস্সত্থো <a name="P2.0355"></a> – অরঞ্ঞে ৰসনতায <span class="bld">আরঞ্ঞিকস্স,</span> এসিতগুণত্তা <span class="bld">ইসিনো,</span> চিররত্তং তপং নিস্সায ৰুত্থত্তা <span class="bld">চিররত্ততপস্সিনো কিচ্ছাকতং</span> কিচ্ছেন দুক্খেন নিপ্ফাদিতং উদপানং <span class="bld">কথং</span> কিমত্থায <span class="bld">সম্ম</span> সিঙ্গাল, ত্বং <span class="bld">অৰাহযি</span> মুত্তকরীসেন অজ্ঝোত্থরি দূসেসি, তং ৰা মুত্তকরীসং এত্থ অৰাহযি পাতেসীতি।</p>
<p class="bodytext">তং <a name="V2.0295"></a> সুত্বা সিঙ্গালো দুতিযং গাথমাহ –</p>
<p class="hangnum"><a name="para62"></a><span class="paranum">৬২</span>.</p>
<p class="gatha1"> ‘‘এস ধম্মো সিঙ্গালানং, যং পিত্বা ওহদামসে।</p>
<p class="gathalast">পিতুপিতামহং ধম্মো, ন তং উজ্ঝাতুমরহসী’’তি॥</p>
<p class="bodytext">তত্থ <a name="M2.0321"></a> <span class="bld">এস ধম্মো</span>তি এস সভাৰো। <span class="bld">যং পিত্বা ওহদামসে</span>তি, সম্ম, যং মযং যত্থ পানীযং পিৰাম, তমেৰ ঊহদামপি ওমুত্তেমপি, এস অম্হাকং সিঙ্গালানং ধম্মোতি দস্সেতি। <span class="bld">পিতুপিতামহ</span>ন্তি পিতূনঞ্চ পিতামহানঞ্চ নো এস ধম্মো। <span class="bld">ন তং উজ্ঝাতুমরহসী</span>তি তং অম্হাকং পৰেণিআগতং ধম্মং সভাৰং ত্বং উজ্ঝাতুং ন অরহসি, ন যুত্তং তে এত্থ কুজ্ঝিতুন্তি।</p>
<p class="bodytext">অথস্স বোধিসত্তো ততিযং গাথমাহ –</p>
<p class="hangnum"><a name="para63"></a><span class="paranum">৬৩</span>.</p>
<p class="gatha1"> ‘‘যেসং ৰো এদিসো ধম্মো, অধম্মো পন কীদিসো।</p>
<p class="gathalast">মা ৰো ধম্মং অধম্মং ৰা, অদ্দসাম কুদাচন’’ন্তি॥</p>
<p class="bodytext">তত্থ <span class="bld">মা ৰো</span>তি তুম্হাকং ধম্মং ৰা অধম্মং ৰা ন মযং কদাচি অদ্দসামাতি।</p>
<p class="bodytext">এৰং বোধিসত্তো তস্স ওৰাদং দত্বা ‘‘মা পুন আগচ্ছা’’তি আহ। সো ততো পট্ঠায পুন নিৰত্তিত্বাপি ন ওলোকেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – ‘‘তদা উদপানদূসকো অযমেৰ সিঙ্গালো অহোসি, গণসত্থা পন অহমেৰ অহোসি’’ন্তি।</p>
<p class="centered">উদপানদূসকজাতকৰণ্ণনা পঠমা।</p>
<p class="hangnum">  </p>
<p class="subhead"> ২৭২] ২. ব্যগ্ঘজাতকৰণ্ণনা</p>
<p class="bodytext"><span class="bld">যেন</span> <a name="P2.0356"></a> <span class="bld">মিত্তেন সংসগ্গা</span>তি ইদং সত্থা জেতৰনে ৰিহরন্তো কোকালিকং আরব্ভ কথেসি। কোকালিকৰত্থু তেরসকনিপাতে <span class="bld">তক্কারিযজাতকে</span> (জা॰ ১.১৩.১০৪ আদযো) আৰিভৰিস্সতি। কোকালিকো পন ‘‘সারিপুত্তমোগ্গল্লানে গহেত্বা আগমিস্সামী’’তি কোকালিকরট্ঠতো <a name="V2.0296"></a> জেতৰনং আগন্ত্বা সত্থারং ৰন্দিত্বা থেরে উপসঙ্কমিত্বা ‘‘আৰুসো, কোকালিকরট্ঠৰাসিনো মনুস্সা তুম্হে পক্কোসন্তি, এথ গচ্ছামা’’তি আহ। ‘‘গচ্ছ ত্বং, আৰুসো, ন মযং আগচ্ছামা’’তি। সো থেরেহি পটিক্খিত্তো সযমেৰ অগমাসি। অথ ভিক্খূ ধম্মসভাযং কথং সমুট্ঠাপেসুং – ‘‘আৰুসো, কোকালিকো সারিপুত্তমোগ্গল্লানেহি সহাপি <a name="M2.0322"></a> ৰিনাপি ৰত্তিতুং ন সক্কোতি, সংযোগম্পি ন সহতি, ৰিযোগম্পি ন সহতী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপি কোকালিকো সারিপুত্তমোগ্গল্লানেহি নেৰ সহ, ন ৰিনা ৰত্তিতুং সক্কোতী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অঞ্ঞতরস্মিং অরঞ্ঞাযতনে রুক্খদেৰতা হুত্বা নিব্বত্তি। তস্স ৰিমানতো অৰিদূরে অঞ্ঞতরস্মিং ৰনপ্পতিজেট্ঠকে অঞ্ঞা রুক্খদেৰতা ৰসতি। তস্মিং ৰনসণ্ডে সীহো চ ব্যগ্ঘো চ ৰসন্তি। তেসং ভযেন কোচি তত্থ ন খেত্তং করোতি, ন রুক্খং ছিন্দতি, নিৰত্তিত্বা ওলোকেতুং সমত্থো নাম নত্থি। তে পন সীহব্যগ্ঘা নানপ্পকারে মিগে ৰধিত্বা খাদন্তি, খাদিতাৰসেসং তত্থেৰ পহায গচ্ছন্তি। তেন সো ৰনসণ্ডো অসুচিকুণপগন্ধো হোতি। অথ ইতরা রুক্খদেৰতা অন্ধবালা কারণাকারণং অজানমানা একদিৰসং বোধিসত্তং আহ – ‘‘সম্ম, এতে নো সীহব্যগ্ঘে নিস্সায ৰনসণ্ডো অসুচিকুণপগন্ধো জাতো, অহং এতে পলাপেমী’’তি। বোধিসত্তো ‘‘সম্ম, ইমে দ্বে নিস্সায অম্হাকং ৰিমানানি <a name="P2.0357"></a> রক্খিযন্তি, এতেসু পলাযন্তেসু ৰিমানানি নো ৰিনস্সিস্সন্তি, সীহব্যগ্ঘানং পদং অপস্সন্তা মনুস্সা সব্বং ৰনং ছিন্দিত্বা একঙ্গণং কত্বা খেত্তানি করিস্সন্তি, মা তে এৰং রুচ্চী’’তি ৰত্বা পুরিমা দ্বে গাথা অৰোচ –</p>
<p class="hangnum"><a name="para64"></a><span class="paranum">৬৪</span>.</p>
<p class="gatha1"> ‘‘যেন মিত্তেন সংসগ্গা, যোগক্খেমো ৰিহিয্যতি।</p>
<p class="gathalast">পুব্বেৰজ্ঝাভৰং তস্স, রক্খে অক্খীৰ পণ্ডিতো॥</p>
<p class="hangnum"><a name="para65"></a><span class="paranum">৬৫</span>.</p>
<p class="gatha1"> ‘‘যেন মিত্তেন সংসগ্গা, যোগক্খেমো পৰড্ঢতি।</p>
<p class="gathalast">করেয্যত্তসমং ৰুত্তিং, সব্বকিচ্চেসু পণ্ডিতো’’তি॥</p>
<p class="bodytext">তত্থ <span class="bld">যেন মিত্তেন সংসগ্গা</span>তি যেন পাপমিত্তেন সদ্ধিং সংসগ্গহেতু সংসগ্গকারণা, যেন সদ্ধিং দস্সনসংসগ্গো সৰনসংসগ্গো কাযসংসগ্গো সমুল্লপনসংসগ্গো পরিভোগসংসগ্গোতি ইমস্স পঞ্চৰিধস্স সংসগ্গস্স কতত্তাতি অত্থো। <span class="bld">যোগক্খেমো</span>তি কাযচিত্তসুখং। তঞ্হি <a name="M2.0323"></a> দুক্খযোগতো খেমত্তা <a name="V2.0297"></a> ইধ যোগক্খেমোতি অধিপ্পেতং। <span class="bld">ৰিহিয্যতী</span>তি পরিহাযতি। <span class="bld">পুব্বেৰজ্ঝাভৰং তস্স, রক্খে অক্খীৰ পণ্ডিতো</span>তি তস্স পাপমিত্তস্স অজ্ঝাভৰং তেন অভিভৰিতব্বং অত্তনো লাভযসজীৰিতং, যথা নং সো ন অজ্ঝাভৰতি, তথা পঠমতরমেৰ অত্তনো অক্খী ৰিয পণ্ডিতো পুরিসো রক্খেয্য।</p>
<p class="bodytext">দুতিযগাথায <span class="bld">যেনা</span>তি যেন কল্যাণমিত্তেন সহ সংসগ্গকারণা। <span class="bld">যোগক্খেমো পৰড্ঢতী</span>তি কাযচিত্তসুখং ৰড্ঢতি। <span class="bld">করেয্যত্তসমং ৰুত্তি</span>ন্তি তস্স কল্যাণমিত্তস্স সব্বকিচ্চেসু পণ্ডিতো পুরিসো যথা অত্তনো জীৰিতৰুত্তিঞ্চ উপভোগপরিভোগৰুত্তিঞ্চ করোতি, এৰমেতং সব্বং করেয্য, অধিকম্পি করেয্য, হীনং পন ন করেয্যাতি।</p>
<p class="bodytext">এৰং বোধিসত্তেন কারণে কথিতেপি সা বালদেৰতা অনুপধারেত্বা একদিৰসং ভেরৰরূপারম্মণং দস্সেত্বা তে সীহব্যগ্ঘে পলাপেসি। মনুস্সা তেসং পদৰলঞ্জং অদিস্বা ‘‘সীহব্যগ্ঘা অঞ্ঞং ৰনসণ্ডং গতা’’তি ঞত্বা ৰনসণ্ডস্স একপস্সং ছিন্দিংসু। দেৰতা বোধিসত্তং উপসঙ্কমিত্বা <a name="P2.0358"></a> ‘‘অহং, সম্ম, তৰ ৰচনং অকত্বা তে পলাপেসিং, ইদানি তেসং গতভাৰং ঞত্বা মনুস্সা ৰনসণ্ডং ছিন্দন্তি, কিং নু খো কাতব্ব’’ন্তি ৰত্বা ‘‘ইদানি তে অসুকৰনসণ্ডে নাম ৰসন্তি, গন্ত্বা তে আনেহী’’তি ৰুত্তা তত্থ গন্ত্বা তেসং পুরতো ঠত্বা অঞ্জলিং পগ্গয্হ ততিযং গাথমাহ –</p>
<p class="hangnum"><a name="para66"></a><span class="paranum">৬৬</span>.</p>
<p class="gatha1"> ‘‘এথ ব্যগ্ঘা নিৰত্তব্হো, পচ্চুপেথ মহাৰনং।</p>
<p class="gathalast">মা ৰনং ছিন্দি নিব্যগ্ঘং, ব্যগ্ঘা মাহেসু নিব্বনা’’তি॥</p>
<p class="bodytext">তত্থ <span class="bld">ব্যগ্ঘা</span>তি উভোপি তে ব্যগ্ঘনামেনেৰালপন্তী আহ। <span class="bld">নিৰত্তব্হো</span>তি নিৰত্তথ। <span class="bld">পচ্চুপেথ মহাৰন</span>ন্তি তং মহাৰনং পচ্চুপেথ পুন উপগচ্ছথ, অযমেৰ ৰা পাঠো। <span class="bld">মা ৰনং ছিন্দি নিব্যগ্ঘ</span>ন্তি অম্হাকং ৰসনকৰনসণ্ডং ইদানি তুম্হাকং অভাৰেন নিব্যগ্ঘং মনুস্সা মা ছিন্দিংসু। <span class="bld">ব্যগ্ঘা মাহেসু নিব্বনা</span>তি তুম্হাদিসা চ ব্যগ্ঘরাজানো অত্তনো ৰসনট্ঠানা পলাযিতত্তা নিব্বনা ৰসনট্ঠানভূতেন ৰনেন ৰিরহিতা মা অহেসুং। তে এৰং তায দেৰতায যাচিযমানাপি ‘‘গচ্ছ ত্বং, ন মযং আগমিস্সামা’’তি পটিক্খিপিংসুযেৰ। দেৰতা একিকাৰ ৰনসণ্ডং পচ্চাগঞ্ছি। মনুস্সাপি কতিপাহেনেৰ সব্বং ৰনং ছিন্দিত্বা খেত্তানি করিত্বা কসিকম্মং করিংসু।</p>
<p class="bodytext">সত্থা <a name="V2.0298"></a> <a name="M2.0324"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – ‘‘তদা অপণ্ডিতা দেৰতা কোকালিকো অহোসি, সীহো সারিপুত্তো, ব্যগ্ঘো মোগ্গল্লানো, পণ্ডিতদেৰতা পন অহমেৰ অহোসি’’ন্তি।</p>
<p class="centered">ব্যগ্ঘজাতকৰণ্ণনা দুতিযা।</p>
<p class="hangnum">  </p>
<p class="subhead"> ২৭৩] ৩. কচ্ছপজাতকৰণ্ণনা</p>
<p class="bodytext"><span class="bld">কো</span> <a name="P2.0359"></a> <span class="bld">নু উদ্ধিতভত্তোৰা</span>তি ইদং সত্থা জেতৰনে ৰিহরন্তো কোসলরাজস্স দ্বিন্নং মহামত্তানং কলহৰূপসমনং আরব্ভ কথেসি। পচ্চুপ্পন্নৰত্থু দুকনিপাতে কথিতমেৰ।</p>
<p class="bodytext">অতীতে পন বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা ৰযপ্পত্তো তক্কসিলাযং সব্বসিপ্পানি উগ্গণ্হিত্বা কামে পহায ইসিপব্বজ্জং পব্বজিত্বা হিমৰন্তপদেসে গঙ্গাতীরে অস্সমপদং মাপেত্বা তত্থ অভিঞ্ঞা চ সমাপত্তিযো চ নিব্বত্তেত্বা ঝানকীল়ং কীল়ন্তো ৰাসং কপ্পেসি। ইমস্মিং কির জাতকে বোধিসত্তো পরমমজ্ঝত্তো অহোসি, উপেক্খাপারমিং পূরেসি। তস্স পণ্ণসালদ্বারে নিসিন্নস্স একো পগব্ভো দুস্সীলো মক্কটো আগন্ত্বা কণ্ণসোতেসু অঙ্গজাতেন সলাকপৰেসনকম্মং করোতি, বোধিসত্তো অৰারেত্বা মজ্ঝত্তো হুত্বা নিসীদতিযেৰ। অথেকদিৰসং একো কচ্ছপো উদকা উত্তরিত্বা গঙ্গাতীরে মুখং ৰিৰরিত্বা আতপং তপ্পন্তো নিদ্দাযতি। তং দিস্বা সো লোলৰানরো তস্স মুখে সলাকপৰেসনকম্মং অকাসি। অথস্স কচ্ছপো পবুজ্ঝিত্বা অঙ্গজাতং সমুগ্গে পক্খিপন্তো ৰিয ডংসি, বলৰৰেদনা উপ্পজ্জি। ৰেদনং অধিৰাসেতুং অসক্কোন্তো ‘‘কো নু খো মং ইমম্হা দুক্খা মোচেয্য, কস্স সন্তিকং গচ্ছামী’’তি চিন্তেত্বা ‘‘অঞ্ঞো মং ইমম্হা দুক্খা মোচেতুং সমত্থো নত্থি অঞ্ঞত্র তাপসেন, তস্সেৰ সন্তিকং মযা গন্তুং ৰট্টতী’’তি কচ্ছপং দ্বীহি হত্থেহি উক্খিপিত্বা বোধিসত্তস্স সন্তিকং অগমাসি। বোধিসত্তো তেন দুস্সীলমক্কটেন সদ্ধিং দৰং করোন্তো পঠমং গাথমাহ –</p>
<p class="hangnum"><a name="para67"></a><span class="paranum">৬৭</span>.</p>
<p class="gatha1"> ‘‘কো <a name="P2.0360"></a> <a name="M2.0325"></a> নু উদ্ধিতভত্তোৰ, পূরহত্থোৰ ব্রাহ্মণো।</p>
<p class="gathalast">কহং নু ভিক্খং অচরি, কং সদ্ধং উপসঙ্কমী’’তি॥</p>
<p class="bodytext">তত্থ <span class="bld">কো নু উদ্ধিতভত্তোৰা</span>তি কো নু এস ৰড্ঢিতভত্তো ৰিয, একং ৰড্ঢিতভত্তং ভত্তপূরপাতিং <a name="V2.0299"></a> হত্থেহি গহেত্বা ৰিয কো নু এসো আগচ্ছতীতি অত্থো। <span class="bld">পূরহত্থোৰ ব্রাহ্মণো</span>তি কত্তিকমাসে ৰাচনকং লভিত্বা পূরহত্থো ব্রাহ্মণো ৰিয চ কো নু খো এসোতি ৰানরং সন্ধায ৰদতি। <span class="bld">কহং নু ভিক্খং অচরী</span>তি, ভো ৰানর, কস্মিং পদেসে অজ্জ ত্বং ভিক্খং অচরি। <span class="bld">কং সদ্ধং উপসঙ্কমী</span>তি কতরং নাম পুব্বপেতে উদ্দিস্স কতং সদ্ধভত্তং, কতরং ৰা সদ্ধং পুগ্গলং ত্বং উপসঙ্কমি, কুতো তে অযং দেয্যধম্মো লদ্ধোতি দীপেতি।</p>
<p class="bodytext">তং সুত্বা দুস্সীলৰানরো দুতিযং গাথমাহ –</p>
<p class="hangnum"><a name="para68"></a><span class="paranum">৬৮</span>.</p>
<p class="gatha1"> ‘‘অহং কপিস্মি দুম্মেধো, অনামাসানি আমসিং।</p>
<p class="gathalast">ত্বং মং মোচয ভদ্দং তে, মুত্তো গচ্ছেয্য পব্বত’’ন্তি॥</p>
<p class="bodytext">তত্থ <span class="bld">অহং কপিস্মি দুম্মেধো</span>তি ভদ্দং তে অহং অস্মি দুম্মেধো চপলচিত্তো মক্কটো। <span class="bld">অনামাসানি আমসি</span>ন্তি অনামসিতব্বট্ঠানানি আমসিং। <span class="bld">ত্বং মং মোচয ভদ্দং তে</span>তি ত্বং দযালু অনুকম্পকো মং ইমম্হা দুক্খা মোচেহি, <span class="bld">ভদ্দং</span> তে হোতু। <span class="bld">মুত্তো গচ্ছেয্য পব্বত</span>ন্তি সোহং তৰানুভাৰেন ইমম্হা ব্যসনা মুত্তো পব্বতমেৰ গচ্ছেয্যং, ন তে পুন চক্খুপথে অত্তানং দস্সেয্যন্তি।</p>
<p class="bodytext">বোধিসত্তো তস্মিং কারুঞ্ঞেন কচ্ছপেন সদ্ধিং সল্লপন্তো ততিযং গাথমাহ –</p>
<p class="hangnum"><a name="para69"></a><span class="paranum">৬৯</span>.</p>
<p class="gatha1"> ‘‘কচ্ছপা কস্সপা হোন্তি, কোণ্ডঞ্ঞা হোন্তি মক্কটা।</p>
<p class="gathalast">মুঞ্চ কস্সপ কোণ্ডঞ্ঞং, কতং মেথুনকং তযা’’তি॥</p>
<p class="bodytext">তস্সত্থো <a name="P2.0361"></a> – কচ্ছপা নাম কস্সপগোত্তা হোন্তি, মক্কটা কোণ্ডঞ্ঞগোত্তা, কস্সপকোণ্ডঞ্ঞানঞ্চ অঞ্ঞমঞ্ঞং আৰাহৰিৰাহসম্বন্ধো অত্থি। অদ্ধা তযিদং লোলেন দুস্সীলমক্কটেন তযা সদ্ধিং, তযা চ দুস্সীলেন ইমিনা মক্কটেন সদ্ধিং গোত্তসদিসতাসঙ্খাতস্স মেথুনধম্মস্স <a name="M2.0326"></a> অনুচ্ছৰিকং দুস্সীল্যকম্মসঙ্খাতম্পি মেথুনকং কতং, তস্মা <span class="bld">মুঞ্চ, কস্সপ, কোণ্ডঞ্ঞ</span>ন্তি।</p>
<p class="bodytext">কচ্ছপো বোধিসত্তস্স ৰচনং সুত্বা কারণেন পসন্নো ৰানরস্স অঙ্গজাতং মুঞ্চি। মক্কটো মুত্তমত্তোৰ বোধিসত্তং ৰন্দিত্বা পলাতো, পুন তং ঠানং নিৰত্তিত্বাপি ন ওলোকেসি। কচ্ছপোপি <a name="V2.0300"></a> বোধিসত্তং ৰন্দিত্বা সকট্ঠানমেৰ গতো। বোধিসত্তোপি অপরিহীনজ্ঝানো ব্রহ্মলোকপরাযণো অহোসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – ‘‘তদা কচ্ছপৰানরা দ্বে মহামত্তা অহেসুং, তাপসো পন অহমেৰ অহোসি’’ন্তি।</p>
<p class="bodytext">কচ্ছপজাতকৰণ্ণনা ততিযা।</p>
<p class="hangnum">  </p>
<p class="subhead"> ২৭৪] ৪. লোলজাতকৰণ্ণনা</p>
<p class="bodytext"><span class="bld">কাযং বলাকা সিখিনী</span>তি ইদং সত্থা জেতৰনে ৰিহরন্তো একং লোলভিক্খুং আরব্ভ কথেসি। তঞ্হি ধম্মসভং আনীতং সত্থা ‘‘ন ত্বং ভিক্খু ইদানেৰ লোলো, পুব্বেপি লোলোযেৰ, লোলতাযেৰ চ জীৰিতক্খযং পত্তো, তং নিস্সায পোরাণকপণ্ডিতাপি অত্তনো ৰসনট্ঠানা পরিবাহিরা অহেসু’’ন্তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বারাণসিসেট্ঠিনো মহানসে ভত্তকারকো পুঞ্ঞত্থায নীল়পচ্ছিং ঠপেসি। তদা বোধিসত্তো পারাৰতযোনিযং নিব্বত্তিত্বা তত্থ ৰাসং কপ্পেসি। অথেকো লোলকাকো মহানসমত্থকেন গচ্ছন্তো নানপ্পকারং মচ্ছমংসৰিকতিং দিস্বা পিপাসাভিভূতো ‘‘কং নু খো নিস্সায সক্কা ভৰেয্যং ওকাসং <a name="P2.0362"></a> লদ্ধু’’ন্তি চিন্তেত্বা বোধিসত্তং দিস্বা ‘‘ইমং নিস্সায সক্কা’’তি সন্নিট্ঠানং কত্বা তস্স গোচরায অরঞ্ঞগমনকালে পিট্ঠিতো পিট্ঠিতো অনুবন্ধি। অথ নং বোধিসত্তো ‘‘মযং খো, কাক, অঞ্ঞগোচরা, ত্বম্পি অঞ্ঞগোচরো, কিং নু খো মং অনুবন্ধসী’’তি আহ। ‘‘তুম্হাকং, সামি, কিরিযা ময্হং রুচ্চতি, অহম্পি তুম্হেহি সমানগোচরো হুত্বা তুম্হে উপট্ঠাতুং <a name="M2.0327"></a> ইচ্ছামী’’তি। বোধিসত্তো সম্পটিচ্ছি। সো তেন সদ্ধিং গোচরভূমিযং একগোচরং চরন্তো ৰিয ওসক্কিত্বা গোমযরাসিং ৰিদ্ধংসেত্বা পাণকে খাদিত্বা কুচ্ছিপূরং কত্বা বোধিসত্তং উপসঙ্কমিত্বা ‘‘তুম্হে এত্তকং কালং চরথেৰ, ননু ভোজনে নাম পমাণং ঞাতুং ৰট্টতি, এথ নাতিসাযমেৰ গচ্ছামা’’তি আহ। বোধিসত্তো তং আদায ৰসনট্ঠানং অগমাসি। ভত্তকারকো ‘‘অম্হাকং পারাৰতো সহাযং গহেত্বা আগতো’’তি কাকস্সাপি একং থুসপচ্ছিং ঠপেসি। কাকোপি চতূহপঞ্চাহং তেনেৰ নীহারেন ৰসি।</p>
<p class="bodytext">অথেকদিৰসং <a name="V2.0301"></a> সেট্ঠিনো বহুমচ্ছমংসং আহরিযিত্থ, কাকো তং দিস্বা লোভাভিভূতো পচ্চূসকালতো পট্ঠায নিত্থুনন্তো নিপজ্জি। অথ নং পুনদিৰসে বোধিসত্তো ‘‘এহি, সম্ম, গোচরায পক্কমিস্সামা’’তি আহ। ‘‘তুম্হে গচ্ছথ, ময্হং অজিণ্ণাসঙ্কা অত্থী’’তি। ‘‘সম্ম, কাকানং অজীরকো নাম নত্থি, দীপৰট্টিমত্তমেৰ হি তুম্হাকং কুচ্ছিযং থোকং তিট্ঠতি, সেসং অজ্ঝোহটমত্তমেৰ জীরতি, মম ৰচনং করোহি, মা এতং <a name="P2.0363"></a> মচ্ছমংসং দিস্বা এৰমকাসী’’তি। ‘‘সামি, কিং নামেতং কথেথ, অজিণ্ণাসঙ্কাৰ ময্হ’’ন্তি। ‘‘তেন হি অপ্পমত্তো হোহী’’তি তং ওৰদিত্বা বোধিসত্তো পক্কামি।</p>
<p class="bodytext">ভত্তকারকোপি নানামচ্ছমংসৰিকতিযো সম্পাদেত্বা সরীরতো সেদং অপনেন্তো মহানসদ্বারে অট্ঠাসি। কাকো ‘‘অযং ইদানি কালো মংসং খাদিতু’’ন্তি গন্ত্বা রসকরোটিমত্থকে নিসীদি। ভত্তকারকো ‘‘কিরী’’তি সদ্দং সুত্বা নিৰত্তিত্বা ওলোকেন্তো কাকং দিস্বা পৰিসিত্বা তং গহেত্বা সকলসরীরলোমং লুঞ্চিত্বা মত্থকে চূল়ং ঠপেত্বা সিঙ্গীৰেরমরিচাদীনি পিসিত্বা তক্কেন আলোল়েত্বা ‘‘ত্বং অম্হাকং সেট্ঠিনো মচ্ছমংসং উচ্ছিট্ঠকং করোসী’’তি সকলসরীরমস্স মক্খেত্বা খিপিত্বা নীল়পচ্ছিযং পাতেসি, বলৰৰেদনা উপ্পজ্জি। বোধিসত্তো গোচরভূমিতো আগন্ত্বা তং নিত্থুনন্তং দিস্বা দৰং করোন্তো পঠমং গাথমাহ –</p>
<p class="hangnum"><a name="para70"></a><span class="paranum">৭০</span>.</p>
<p class="gatha1"> ‘‘কাযং বলাকা সিখিনী, চোরী লঙ্ঘিপিতামহা।</p>
<p class="gathalast">ওরং বলাকে আগচ্ছ, চণ্ডো মে ৰাযসো সখা’’তি॥</p>
<p class="bodytext">তত্থ <a name="M2.0328"></a> <span class="bld">কাযং বলাকা সিখিনী</span>তি তং কাকং তস্স বহলতক্কেন মক্খিতসরীরসেতৰণ্ণত্তা মত্থকে চ সিখায ঠপিতত্তা ‘‘কা এসা বলাকা সিখিনী’’তি পুচ্ছন্তো আলপতি। <span class="bld">চোরী</span>তি কুলস্স অননুঞ্ঞায কুলঘরং, কাকস্স ৰা অরুচিযা পচ্ছিং পৰিট্ঠত্তা ‘‘চোরী’’তি ৰদতি। <span class="bld">লঙ্ঘিপিতামহা</span>তি লঙ্ঘী ৰুচ্চতি আকাসে লঙ্ঘনতো মেঘো, বলাকা চ নাম মেঘসদ্দেন গব্ভং গণ্হন্তীতি মেঘসদ্দো বলাকানং পিতা, মেঘো পিতামহো হোতি। তেনাহ ‘‘লঙ্ঘিপিতামহা’’তি। <span class="bld">ওরং বলাকে আগচ্ছা</span>তি, অম্ভো বলাকে, ইতো এহি। <span class="bld">চণ্ডো মে ৰা যসো সখা</span>তি ময্হং সখা পচ্ছিসামিকো ৰাযসো চণ্ডো ফরুসো <a name="P2.0364"></a>, সো আগতো তং দিস্বা কণযসদিসেন তুণ্ডেন কোট্টেত্বা জীৰিতক্খযং পাপেয্য, তস্মা যাৰ ৰাযসো নাগচ্ছতি, তাৰ পচ্ছিতো ওতরিত্বা ইতো এহি, সীঘং পলাযস্সূতি ৰদতি।</p>
<p class="bodytext">তং সুত্বা কাকো দুতিযং গাথমাহ –</p>
<p class="hangnum"><a name="para71"></a><span class="paranum">৭১</span>.</p>
<p class="gatha1"> ‘‘নাহং <a name="V2.0302"></a> বলাকা সিখিনী, অহং লোলোস্মি ৰাযসো।</p>
<p class="gathalast">অকত্বা ৰচনং তুয্হং, পস্স লূনোস্মি আগতো’’তি॥</p>
<p class="bodytext">তত্থ <span class="bld">আগতো</span>তি ত্বং ইদানি গোচরভূমিতো আগতো, মং লূনং পস্সাতি অত্থো।</p>
<p class="bodytext">তং সুত্বা বোধিসত্তো ততিযং গাথমাহ –</p>
<p class="hangnum"><a name="para72"></a><span class="paranum">৭২</span>.</p>
<p class="gatha1"> ‘‘পুনপাপজ্জসী সম্ম, সীলঞ্হি তৰ তাদিসং।</p>
<p class="gathalast">ন হি মানুসকা ভোগা, সুভুঞ্জা হোন্তি পক্খিনা’’তি॥</p>
<p class="bodytext">তত্থ <span class="bld">পুনপাপজ্জসী সম্মা</span>তি সম্ম ৰাযস, পুনপি ত্বং এৰরূপং দুক্খং পটিলভিস্সসেৰ, নত্থি তে এত্তকেন মোক্খো। কিংকারণা? <span class="bld">সীলঞ্হি তৰ তাদিসং</span> পাপকং, যস্মা তৰ আচারসীলং তাদিসং দুক্খাধিগমস্সেৰ অনুরূপং। <span class="bld">ন হি মানুসকা</span>তি মনুস্সা নাম মহাপুঞ্ঞা, তিরচ্ছানগতানং তথারূপং পুঞ্ঞং নত্থি, তস্মা মানুসকা ভোগা তিরচ্ছানগতেন পক্খিনা ন ভুঞ্জীযন্তীতি।</p>
<p class="bodytext">এৰঞ্চ <a name="M2.0329"></a> পন ৰত্বা বোধিসত্তো ‘‘ইতো দানি পট্ঠায মযা এত্থ ৰসিতুং ন সক্কা’’তি উপ্পতিত্বা অঞ্ঞত্থ অগমাসি। কাকোপি নিত্থুনন্তো তত্থেৰ কালমকাসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে লোলভিক্খু অনাগামিফলে পতিট্ঠহি। ‘‘তদা লোলকাকো লোলভিক্খু অহোসি, পারাৰতো পন অহমেৰ অহোসি’’ন্তি।</p>
<p class="centered">লোলজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২৭৫] ৫. রুচিরজাতকৰণ্ণনা</p>
<p class="bodytext"><span class="bld">কাযং</span> <a name="P2.0365"></a> <span class="bld">বলাকা রুচিরা</span>তি ইদং সত্থা জেতৰনে ৰিহরন্তো একং লোলভিক্খুং আরব্ভ কথেসি। দ্বেপি ৰত্থূনি পুরিমসদিসানেৰ গাথাপি।</p>
<p class="hangnum"><a name="para73"></a><span class="paranum">৭৩</span>.</p>
<p class="gatha1"> ‘‘কাযং <a name="V2.0303"></a> বলাকা রুচিরা, কাকনীল়স্মিমচ্ছতি।</p>
<p class="gathalast">চণ্ডো কাকো সখা ময্হং, যস্স চেতং কুলাৰকং॥</p>
<p class="hangnum"><a name="para74"></a><span class="paranum">৭৪</span>.</p>
<p class="gatha1"> ‘‘ননু মং সম্ম জানাসি, দিজ সামাকভোজন।</p>
<p class="gathalast">অকত্বা ৰচনং তুয্হং, পস্স লূনোস্মি আগতো॥</p>
<p class="hangnum"><a name="para75"></a><span class="paranum">৭৫</span>.</p>
<p class="gatha1"> ‘‘পুনপাপজ্জসী সম্ম, সীলঞ্হি তৰ তাদিসং।</p>
<p class="gathalast">ন হি মানুসকা ভোগা, সুভুঞ্জা হোন্তি পক্খিনা’’তি॥ –</p>
<p class="unindented">গাথা হি একন্তরিকাযেৰ।</p>
<p class="bodytext">তত্থ <span class="bld">‘‘রুচিরা’’</span>তি তক্কমক্খিতসরীরতায সেতৰণ্ণতং সন্ধায ৰদতি। রুচিরা পিযদস্সনা, পণ্ডরাতি অত্থো। <span class="bld">কাকনীল়স্মি</span>ন্তি কাককুলাৰকে। ‘‘কাকনিড্ঢস্মি’’ন্তিপি পাঠো। <span class="bld">দিজা</span>তি কাকো পারেৰতং আলপতি। <span class="bld">সামাকভোজনা</span>তি তিণবীজভোজন। সামাকগ্গহণেন হেত্থ সব্বম্পি তিণবীজং গহিতং। ইধাপি বোধিসত্তো ‘‘ন ইদানি সক্কা ইতো পট্ঠায মযা এত্থ ৰসিতু’’ন্তি উপ্পতিত্বা অঞ্ঞত্থ গতো।</p>
<p class="bodytext">সত্থা <a name="M2.0330"></a> ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে লোলভিক্খু অনাগামিফলে পতিট্ঠহি। ‘‘তদা লোলকাকো লোলভিক্খু অহোসি, পারাৰতো পন অহমেৰ অহোসি’’ন্তি।</p>
<p class="centered">রুচিরজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২৭৬] ৬. কুরুধম্মজাতকৰণ্ণনা</p>
<p class="bodytext"><span class="bld">তৰ সদ্ধঞ্চ সীলঞ্চা</span>তি ইদং সত্থা জেতৰনে ৰিহরন্তো একং হংসঘাতকভিক্খুং আরব্ভ কথেসি। সাৰত্থিৰাসিনো <a name="P2.0366"></a> দ্বে সহাযকা ভিক্খূ পব্বজিত্বা লদ্ধূপসম্পদা যেভুয্যেন একতো ৰিচরন্তি। তে একদিৰসং অচিরৰতিং গন্ত্বা ন্হত্বা ৰালুকপুলিনে আতপং তপ্পমানা সারণীযকথং কথেন্তা অট্ঠংসু, তস্মিং খণে দ্বে হংসা আকাসেন গচ্ছন্তি। অথেকো দহরভিক্খু সক্খরং গহেত্বা ‘‘একস্স হংসপোতকস্স অক্খিং পহরিস্সামী’’তি আহ, ইতরো ‘‘ন সক্খিস্সসী’’তি <a name="V2.0304"></a> আহ। ‘‘তিট্ঠতু ইমস্মিং পস্সে অক্খি, পরপস্সে অক্খিং পহরিস্সামী’’তি। ‘‘ইদম্পি ন সক্খিস্সসিযেৰা’’তি। ‘‘তেন হি উপধারেহী’’তি তিযংসং সক্খরং গহেত্বা হংসস্স পচ্ছাভাগে খিপি। হংসো সক্খরসদ্দং সুত্বা নিৰত্তিত্বা ওলোকেসি, অথ নং ইতরো ৰট্টসক্খরং গহেত্বা পরপস্সে অক্খিম্হি পহরিত্বা ওরিমক্খিনা নিক্খমাপেসি। হংসো ৰিরৰন্তো পরিৰত্তিত্বা তেসং পাদমূলেযেৰ পতি। তত্থ তত্থ ঠিতা ভিক্খূ দিস্বা আগন্ত্বা ‘‘আৰুসো, এৰরূপে নিয্যানিকসাসনে পব্বজিত্বা অননুচ্ছৰিকং ৰো কতং পাণাতিপাতং করোন্তেহী’’তি ৰত্বা তে আদায তথাগতস্স দস্সেসুং। সত্থা ‘‘সচ্চং, কির তযা ভিক্খু পাণাতিপাতো কতো’’তি পুচ্ছিত্বা ‘‘সচ্চং, ভন্তে’’তি ৰুত্তে ‘‘ভিক্খু, কস্মা এৰরূপে নিয্যানিকসাসনে পব্বজিত্বা এৰমকাসি, পোরাণকপণ্ডিতা অনুপ্পন্নে বুদ্ধে অগারমজ্ঝে সংকিলিট্ঠৰাসং ৰসমানা অপ্পমত্তকেসুপি ঠানেসু কুক্কুচ্চং করিংসু, ত্বং পন এৰরূপে নিয্যানিকসাসনে পব্বজিত্বা কুক্কুচ্চমত্তম্পি ন অকাসি, ননু নাম ভিক্খুনা কাযৰাচাচিত্তেহি সঞ্ঞতেন ভৰিতব্ব’’ন্তি ৰত্বা অতীতং আহরি।</p>
<p class="bodytext">অতীতে <a name="M2.0331"></a> কুরুরট্ঠে ইন্দপত্থনগরে ধনঞ্চযে কোরব্যে রজ্জং কারেন্তে বোধিসত্তো তস্স অগ্গমহেসিযা কুচ্ছিম্হি পটিসন্ধিং গহেত্বা অনুপুব্বেন ৰিঞ্ঞুতং পত্তো তক্কসিলাযং সব্বসিপ্পানি উগ্গণ্হিত্বা পিতরা ওপরজ্জে পতিট্ঠাপিতো অপরভাগে <a name="P2.0367"></a> পিতু অচ্চযেন রজ্জং পত্বা দস রাজধম্মে অকোপেন্তো কুরুধম্মে ৰত্তিত্থ। কুরুধম্মো নাম পঞ্চ সীলানি, তানি বোধিসত্তো পরিসুদ্ধানি কত্বা রক্খি। যথা চ বোধিসত্তো, এৰমস্স মাতা অগ্গমহেসী কনিট্ঠভাতা উপরাজা পুরোহিতো ব্রাহ্মণো রজ্জুগাহকো অমচ্চো সারথি সেট্ঠি দোণমাপকো মহামত্তো দোৰারিকো নগরসোভিনী ৰণ্ণদাসীতি এৰমেতে।</p>
<p class="gatha1">‘‘রাজা মাতা মহেসী চ, উপরাজা পুরোহিতো।</p>
<p class="gatha2">রজ্জুকো সারথি সেট্ঠি, দোণো দোৰারিকো তথা।</p>
<p class="gathalast">গণিকেকাদস জনা, কুরুধম্মে পতিট্ঠিতা’’তি॥</p>
<p class="bodytext">ইতি ইমে সব্বেপি পরিসুদ্ধানি কত্বা পঞ্চ সীলানি রক্খিংসু। রাজা চতূসু নগরদ্বারেসু চ নগরমজ্ঝে চ নিৰেসনদ্বারে চাতি ছ দানসালাযো কারেত্বা দেৰসিকং ছসতসহস্সং ধনং ৰিস্সজ্জেন্তো সকলজম্বুদীপং উন্নঙ্গলং কত্বা দানং অদাসি, তস্স পন দানজ্ঝাসযতা দানাভিরততা সকলজম্বুদীপং অজ্ঝোত্থরি। তস্মিং কালে কালিঙ্গরট্ঠে দন্তপুরনগরে কালিঙ্গরাজা রজ্জং কারেসি। তস্স রট্ঠে দেৰো ন ৰস্সি, তস্মিং অৰস্সন্তে সকলরট্ঠে <a name="V2.0305"></a> ছাতকং জাতং, আহারৰিপত্তিযা চ মনুস্সানং রোগো উদপাদি, দুব্বুট্ঠিভযং ছাতকভযং রোগভযন্তি তীণি ভযানি উপ্পজ্জিংসু। মনুস্সা নিগ্গহণা দারকে হত্থেসু গহেত্বা তত্থ তত্থ ৰিচরন্তি।</p>
<p class="bodytext">সকলরট্ঠৰাসিনো একতো হুত্বা দন্তপুরং গন্ত্বা রাজদ্বারে উক্কুট্ঠিমকংসু। রাজা ৰাতপানং নিস্সায ঠিতো তং সদ্দং সুত্বা ‘‘কিং কারণা এতে ৰিরৰন্তী’’তি পুচ্ছি। ‘‘মহারাজ <a name="P2.0368"></a>, সকলরট্ঠে তীণি ভযানি উপ্পন্নানি, দেৰো ন ৰস্সতি, সস্সানি ন ৰিপন্নানি, ছাতকং জাতং। মনুস্সা দুব্ভোজনা রোগাভিভূতা নিগ্গহণা পুত্তে হত্থেসু গহেত্বা ৰিচরন্তি, দেৰং ৰস্সাপেহি মহারাজা’’তি। ‘‘পোরাণকরাজানো দেৰে অৰস্সন্তে কিং করোন্তী’’তি? ‘‘পোরাণকরাজানো, মহারাজ, দেৰে অৰস্সন্তে দানং দত্বা <a name="M2.0332"></a> উপোসথং অধিট্ঠায সমাদিন্নসীলা সিরিগব্ভং পৰিসিত্বা দব্বসন্থরে সত্তাহং নিপজ্জন্তি, তদা দেৰো ৰস্সতী’’তি। রাজা ‘‘সাধূ’’তি সম্পটিচ্ছিত্বা তথা অকাসি। এৰং সন্তেপি দেৰো ন ৰস্সি।</p>
<p class="bodytext">রাজা অমচ্চে পুচ্ছি – ‘‘অহং কত্তব্বকিচ্চং অকাসিং, দেৰো ন ৰস্সতি, কিন্তি করোমা’’তি? ‘‘মহারাজ, ইন্দপত্থনগরে ধনঞ্চযস্স কোরব্যরঞ্ঞো অঞ্জনৰণ্ণো নাম মঙ্গলহত্থী অত্থি, তং আনেস্সাম, এৰং সন্তে দেৰো ৰস্সতী’’তি। ‘‘সো রাজা বলৰাহনসম্পন্নো দুপ্পসহো, কথমস্স হত্থিং আনেস্সামা’’তি? ‘‘মহারাজ, তেন সদ্ধিং যুদ্ধকিচ্চং নত্থি, দানজ্ঝাসযো রাজা দানাভিরতো যাচিতো সমানো অলঙ্কতসীসম্পি ছিন্দিত্বা পসাদসম্পন্নানি অক্খীনিপি উপ্পাটেত্বা সকলরজ্জম্পি নিয্যাদেত্বা দদেয্য, হত্থিম্হি ৰত্তব্বমেৰ নত্থি, অৰস্সং যাচিতো দস্সতী’’তি। ‘‘কে পন তং যাচিতুং সমত্থা’’তি? ‘‘ব্রাহ্মণা, মহারাজা’’তি। রাজা ব্রাহ্মণগামতো অট্ঠ ব্রাহ্মণে পক্কোসাপেত্বা সক্কারসম্মানং কত্বা হত্থিং যাচনত্থায পেসেসি। তে পরিব্বযং আদায অদ্ধিকৰেসং গহেত্বা সব্বত্থ একরত্তিৰাসেন তুরিতগমনং গন্ত্বা কতিপাহং নগরদ্বারে দানসালাসু ভুঞ্জিত্বা সরীরং সন্তপ্পেত্বা ‘‘কদা রাজা দানগ্গং আগচ্ছিস্সতী’’তি পুচ্ছিংসু। মনুস্সা ‘‘পক্খস্স তযো দিৰসে <a name="P2.0369"></a> চাতুদ্দসে পন্নরসে অট্ঠমিযঞ্চ আগচ্ছতি, স্বে পন পুণ্ণমী, তস্মা স্বে আগচ্ছিস্সতী’’তি ৰদিংসু।</p>
<p class="bodytext">ব্রাহ্মণা পুনদিৰসে পাতোৰ গন্ত্বা পাচীনদ্বারে অট্ঠংসু। বোধিসত্তো পাতোৰ ন্হত্বা গত্তানুলিত্তো সব্বালঙ্কারপটিমণ্ডিতো অলঙ্কতহত্থিক্খন্ধৰরগতো মহন্তেন পরিৰারেন পাচীনদ্বারেন দানসালং গন্ত্বা ওতরিত্বা সত্তট্ঠজনানং সহত্থা ভত্তং দত্বা ‘‘ইমিনাৰ নীহারেন <a name="V2.0306"></a> দেথা’’তি ৰত্বা হত্থিং অভিরুহিত্বা দক্খিণদ্বারং অগমাসি। ব্রাহ্মণা পাচীনদ্বারে আরক্খস্স বলৰতায ওকাসং অলভিত্বা দক্খিণদ্বারমেৰ গন্ত্বা রাজানং আগচ্ছন্তং ওলোকযমানা দ্বারতো নাতিদূরে উন্নতট্ঠানে ঠিতা সম্পত্তং রাজানং হত্থে উক্খিপিত্বা ‘‘জযতু ভৰং, মহারাজা’’তি জযাপেসুং। রাজা ৰজিরঙ্কুসেন ৰারণং নিৰত্তেত্বা তেসং সন্তিকং <a name="M2.0333"></a> গন্ত্বা ‘‘ভো ব্রাহ্মণা, কিং ইচ্ছথা’’তি পুচ্ছি। ব্রাহ্মণা বোধিসত্তস্স গুণং ৰণ্ণেন্তা পঠমং গাথমাহংসু –</p>
<p class="hangnum"><a name="para76"></a><span class="paranum">৭৬</span>.</p>
<p class="gatha1"> ‘‘তৰ সদ্ধঞ্চ সীলঞ্চ, ৰিদিত্বান জনাধিপ।</p>
<p class="gathalast">ৰণ্ণং অঞ্জনৰণ্ণেন, কালিঙ্গস্মিং নিমিম্হসে’’তি॥</p>
<p class="bodytext">তত্থ <span class="bld">সদ্ধ</span>ন্তি কম্মফলানং সদ্দহনৰসেন ওকপ্পনিযসদ্ধং। <span class="bld">সীল</span>ন্তি সংৰরসীলং অৰীতিক্কমসীলং। <span class="bld">ৰণ্ণ</span>ন্তি তদা তস্মিং দেসে সুৰণ্ণং ৰুচ্চতি, দেসনাসীসমেৰ চেতং। ইমিনা পন পদেন সব্বম্পি হিরঞ্ঞসুৰণ্ণাদিধনধঞ্ঞং সঙ্গহিতং। <span class="bld">অঞ্জনৰণ্ণেনা</span>তি অঞ্জনপুঞ্জসমানৰণ্ণেন ইমিনা তৰ নাগেন, <span class="bld">কালিঙ্গস্মি</span>ন্তি কালিঙ্গরঞ্ঞো সন্তিকে। <span class="bld">নিমিম্হসে</span>তি ৰিনিমযৰসেন গণ্হিম্হ, পরিভোগৰসেন ৰা উদরে পক্খিপিম্হাতি অত্থো। <span class="bld">সে</span>তি নিপাতমত্তং। ইদং ৰুত্তং হোতি – মযঞ্হি, জনাধিপ, তৰ সদ্ধঞ্চ সীলঞ্চ ৰিদিত্বান ‘‘অদ্ধা নো এৰং সদ্ধাসীলসম্পন্নো <a name="P2.0370"></a> রাজা যাচিতো অঞ্জনৰণ্ণং নাগং দস্সতী’’তি ইমিনা অত্তনো সন্তকেন ৰিয অঞ্জনৰণ্ণেন কালিঙ্গরঞ্ঞো সন্তিকে নাগং ৰো আহরিস্সামাতি ৰত্বা বহুধনধঞ্ঞং নিমিম্হসে পরিৰত্তযিম্হ চেৰ উদরে চ পক্খিপিম্হ। এৰং তং মযং ধারযমানা ইধাগতা। তত্থ কত্তব্বং দেৰো জানাতূতি।</p>
<p class="bodytext">অপরো নযো – তৰ সদ্ধঞ্চ সীলগুণসঙ্খাতং ৰণ্ণঞ্চ সুত্বা ‘‘উল়ারগুণো রাজা জীৰিতম্পি যাচিতো দদেয্য, পগেৰ তিরচ্ছানগতং নাগ’’ন্তি এৰং কালিঙ্গস্স সন্তিকে ইমিনা অঞ্জনৰণ্ণেন তৰ ৰণ্ণং নিমিম্হসে নিমিম্হ তুলযিম্হ, তেনম্হা ইধাগতাতি।</p>
<p class="bodytext">তং সুত্বা বোধিসত্তো ‘‘সচে, ৰো ব্রাহ্মণা, ইমং নাগং পরিৰত্তেত্বা ধনং খাদিতং সুখাদিতং মা চিন্তযিত্থ, যথালঙ্কতমেৰ ৰো নাগং দস্সামী’’তি সমস্সাসেত্বা ইতরা দ্বে গাথা অৰোচ –</p>
<p class="hangnum"><a name="para77"></a><span class="paranum">৭৭</span>.</p>
<p class="gatha1"> ‘‘অন্নভচ্চা চভচ্চা চ, যোধ উদ্দিস্স গচ্ছতি।</p>
<p class="gathalast">সব্বে তে অপ্পটিক্খিপ্পা, পুব্বাচরিযৰচো ইদং॥</p>
<p class="hangnum"><a name="para78"></a><span class="paranum">৭৮</span>.</p>
<p class="gatha1"> ‘‘দদামি <a name="V2.0307"></a> <a name="M2.0334"></a> ৰো ব্রাহ্মণা নাগমেতং, রাজারহং রাজভোগ্গং যসস্সিনং।</p>
<p class="gathalast">অলঙ্কতং হেমজালাভিছন্নং, সসারথিং গচ্ছথ যেনকাম’’ন্তি॥</p>
<p class="bodytext">তত্থ <span class="bld">অন্নভচ্চা চভচ্চা চা</span>তি পুরিসং উপনিস্সায জীৰমানা যাগুভত্তাদিনা অন্নেন ভরিতব্বাতি অন্নভচ্চা, ইতরে তথা অভরিতব্বত্তা অভচ্চা। সন্ধিৰসেন পনেত্থ অকারলোপো ৰেদিতব্বো। এত্তাৰতা অত্তানং উপনিস্সায চ অনুপনিস্সায চ জীৰমানৰসেন সব্বেপি সত্তা দ্বে কোট্ঠাসে কত্বা দস্সিতা হোন্তি। <span class="bld">যোধ উদ্দিস্স গচ্ছতী</span>তি তেসু সত্তেসু ইধ জীৰলোকে যো সত্তো যং পুরিসং কাযচিদেৰ পচ্চাসীসনায উদ্দিস্স গচ্ছতি। <span class="bld">সব্বে তে অপ্পটিক্খিপ্পা</span>তি তথা উদ্দিস্স গচ্ছন্তা সচেপি বহূ হোন্তি, তথাপি তেন পুরিসেন সব্বে তে অপ্পটিক্খিপ্পা, ‘‘অপেথ, ন ৰো দস্সামী’’তি এৰং ন পটিক্খিপিতব্বাতি অত্থো। <span class="bld">পুব্বাচরিযৰচো ইদ</span>ন্তি পুব্বাচরিযা ৰুচ্চন্তি মাতাপিতরো, ইদং তেসং ৰচনং। এৰমহং মাতাপিতূহি সিক্খাপিতোতি দীপেতি।</p>
<p class="bodytext"><span class="bld">দদামি ৰো ব্রাহ্মণা নাগমেত</span>ন্তি যস্মা <a name="P2.0371"></a> ইদং অম্হাকং পুব্বাচরিযৰচো, তস্মাহং ব্রাহ্মণা তুম্হাকং ইমং নাগং দদামি। <span class="bld">রাজারহ</span>ন্তি রঞ্ঞো অনুচ্ছৰিকং। <span class="bld">রাজভোগ্গ</span>ন্তি রাজপরিভোগং। <span class="bld">যসস্সিন</span>ন্তি পরিৰারসম্পন্নং, তং কির হত্থিং নিস্সায হত্থিগোপকহত্থিৰেজ্জাদীনি পঞ্চ কুলসতানি জীৰন্তি, তেহি সদ্ধিঞ্ঞেৰ ৰো দদামীতি অত্থো। <span class="bld">অলঙ্কত</span>ন্তি নানাৰিধেহি হত্থিঅলঙ্কারেহি অলঙ্কতং। <span class="bld">হেমজালাভিছন্ন</span>ন্তি সুৰণ্ণজালেন অভিচ্ছন্নং। <span class="bld">সসারথি</span>ন্তি যো পনস্স সারথি হত্থিগোপকো আচরিযো, তেন সদ্ধিংযেৰ দদামি, তস্মা সসারথি হুত্বা তুম্হে সপরিৰারং ইমং নাগং গহেত্বা যেনকামং গচ্ছথাতি।</p>
<p class="bodytext">এৰং হত্থিক্খন্ধৰরগতোৰ মহাসত্তো ৰাচায দত্বা পুন হত্থিক্খন্ধা ওরুয্হ ‘‘সচে অনলঙ্কতট্ঠানং অত্থি, অলঙ্করিত্বা দস্সামী’’তি ৰত্বা তিক্খত্তুং পদক্খিণং করোন্তো উপধারেত্বা অনলঙ্কতট্ঠানং অদিস্বা তস্স সোণ্ডং ব্রাহ্মণানং হত্থেসু ঠপেত্বা সুৰণ্ণভিঙ্কারেন পুপ্ফগন্ধৰাসিতং উদকং পাতেত্বা অদাসি। ব্রাহ্মণা সপরিৰারং নাগং সম্পটিচ্ছিত্বা <a name="M2.0335"></a> হত্থিপিট্ঠে নিসিন্না দন্তপুরং গন্ত্বা হত্থিং রঞ্ঞো অদংসু, হত্থিম্হি আগতেপি দেৰো ন ৰস্সতেৰ। রাজা ‘‘কিং নু খো কারণ’’ন্তি উত্তরিং পুচ্ছন্তো ‘‘ধনঞ্চযকোরব্যরাজা কুরুধম্মং রক্খতি, তেনস্স রট্ঠে অন্বড্ঢমাসং অনুদসাহং দেৰো ৰস্সতি, রঞ্ঞো গুণানুভাৰো চেস, ইমস্স পন তিরচ্ছানগতস্স গুণা হোন্তাপি কিত্তকা ভৰেয্যু’’ন্তি সুত্বা ‘‘তেন হি যথালঙ্কতমেৰ সপরিৰারং হত্থিং পতিনেত্বা রঞ্ঞো দত্বা যং সো কুরুধম্মং রক্খতি, তং সুৰণ্ণপট্টে লিখিত্বা আনেথা’’তি <a name="V2.0308"></a> ব্রাহ্মণে চ অমচ্চে চ পেসেসি। তে গন্ত্বা রঞ্ঞো হত্থিং নিয্যাদেত্বা ‘‘দেৰ, ইমস্মিং হত্থিম্হি গতেপি অম্হাকং রট্ঠে <a name="P2.0372"></a> দেৰো ন ৰস্সতি, তুম্হে কির কুরুধম্মং নাম রক্খথ, অম্হাকম্পি রাজা তং রক্খিতুকামো ইমস্মিং সুৰণ্ণপট্টে লিখিত্বা আনেথা’’তি পেসেসি। ‘‘দেথ নো কুরুধম্ম’’ন্তি। ‘‘তাতা, সচ্চাহং এতং কুরুধম্মং রক্খামি, ইদানি পন মে তত্থ কুক্কুচ্চং অত্থি, ন মে সো কুরুধম্মো চিত্তং আরাধেতি, তস্মা তুম্হাকং দাতুং ন সক্কা’’তি।</p>
<p class="bodytext">কস্মা পন তং সীলং রাজানং ন আরাধেতীতি? তদা কির রাজূনং ততিযে ততিযে সংৰচ্ছরে কত্তিকমাসে পৰত্তো ছণো নাম হোতি, তং ছণং কীল়ন্তা রাজানো সব্বালঙ্কারপটিমণ্ডিতা দেৰৰেসং গহেত্বা চিত্তরাজস্স নাম যক্খস্স সন্তিকে ঠত্বা চতুদ্দিসা পুপ্ফপটিমণ্ডিতে চিত্তসরে খিপন্তি। অযম্পি রাজা তং খণং কীল়ন্তো একিস্সা তল়াকপাল়িযা চিত্তরাজস্স যক্খস্স সন্তিকে ঠত্বা চতুদ্দিসা চিত্তসরে খিপিত্বা তেসু সেসদিসাগতে তযো সরে দিস্বা উদকপিট্ঠে খিত্তসরং ন অদ্দস। রঞ্ঞো ‘‘কচ্চি নু খো মযা খিত্তো সরো মচ্ছসরীরে পতিতো’’তি কুক্কুচ্চং অহোসি পাণাতিপাতকম্মেন সীলভেদং আরব্ভ, তস্মা সীলং ন আরাধেতি। সো এৰমাহ – ‘‘তাতা, ময্হং কুরুধম্মে কুক্কুচ্চং অত্থি, মাতা পন মে সুরক্খিতং রক্খতি, তস্সা সন্তিকে গণ্হথা’’তি। ‘‘মহারাজ, তুম্হাকং ‘পাণং ৰধিস্সামী’তি চেতনা নত্থি, তং ৰিনা পাণাতিপাতো নাম ন হোতি, দেথ নো অত্তনা রক্খিতং কুরুধম্ম’’ন্তি। ‘‘তেন হি লিখথা’’তি সুৰণ্ণপট্টে লিখাপেসি – ‘‘পাণো ন হন্তব্বো, অদিন্নং নাদাতব্বং <a name="P2.0373"></a>, কামেসু মিচ্ছা ন চরিতব্বং, মুসা ন ভণিতব্বং <a name="M2.0336"></a>, মজ্জং ন পাতব্ব’’ন্তি লিখাপেত্বা চ পন ‘‘এৰং সন্তেপি নেৰ মং আরাধেতি, মাতু মে সন্তিকে গণ্হথা’’তি আহ।</p>
<p class="bodytext">দূতা রাজানং ৰন্দিত্বা তস্সা সন্তিকং গন্ত্বা ‘‘দেৰি, তুম্হে কির কুরুধম্মং রক্খথ, তং নো দেথা’’তি ৰদিংসু। ‘‘তাতা, সচ্চাহং কুরুধম্মং রক্খামি, ইদানি পন মে তত্থ কুক্কুচ্চং উপ্পন্নং, ন মে সো কুরুধম্মো আরাধেতি তেন ৰো দাতুং ন সক্কা’’তি। তস্সা কির দ্বে পুত্তা জেট্ঠো রাজা, কনিট্ঠো উপরাজা। অথেকো রাজা বোধিসত্তস্স সতসহস্সগ্ঘনকং চন্দনসারং সহস্সগ্ঘনকং কঞ্চনমালং পেসেসি। সো ‘‘মাতরং পূজেস্সামী’’তি তং সব্বং মাতু পেসেসি। সা চিন্তেসি – ‘‘অহং নেৰ চন্দনং ৰিলিম্পামি, ন মালং ধারেমি, সুণিসানং দস্সামী’’তি। অথস্সা এতদহোসি – ‘‘জেট্ঠসুণিসা মে ইস্সরা, অগ্গমহেসিট্ঠানে ঠিতা, তস্সা সুৰণ্ণমালং দস্সামি। কনিট্ঠসুণিসা পন দুগ্গতা, তস্সা চন্দনসারং দস্সামী’’তি। সা রঞ্ঞো দেৰিযা সুৰণ্ণমালং দত্বা উপরাজভরিযায চন্দনসারং অদাসি, দত্বা চ পনস্সা ‘‘অহং <a name="V2.0309"></a> কুরুধম্মং রক্খামি, এতাসং দুগ্গতাদুগ্গতভাৰো ময্হং অপ্পমাণং, জেট্ঠাপচাযিককম্মমেৰ পন কাতুং ময্হং অনুরূপং, কচ্চি নু খো মে তস্স অকতত্তা সীলং ভিন্ন’’ন্তি কুক্কুচ্চং অহোসি, তস্মা এৰমাহ। অথ নং দূতা ‘‘অত্তনো সন্তকং নাম যথারুচিযা দীযতি, তুম্হে এত্তকেনপি কুক্কুচ্চং কুরুমানা কিং অঞ্ঞং পাপং করিস্সথ, সীলং নাম এৰরূপেন ন <a name="P2.0374"></a> ভিজ্জতি, দেথ নো কুরুধম্ম’’ন্তি ৰত্বা তস্সাপি সন্তিকে গহেত্বা সুৰণ্ণপট্টে লিখিংসু।</p>
<p class="bodytext">‘‘তাতা, এৰং সন্তেপি নেৰ মং আরাধেতি, সুণিসা পন মে সুট্ঠু রক্খতি, তস্সা সন্তিকে গণ্হথা’’তি ৰুত্তা চ পন অগ্গমহেসিং উপসঙ্কমিত্বা পুরিমনযেনেৰ কুরুধম্মং যাচিংসু। সাপি পুরিমনযেনেৰ ৰত্বা ‘‘ইদানি মং সীলং নারাধেতি, তেন ৰো দাতুং ন সক্কা’’তি আহ। সা কির একদিৰসং সীহপঞ্জরে ঠিতা রঞ্ঞো নগরং পদক্খিণং করোন্তস্স পচ্ছতো হত্থিপিট্ঠে নিসিন্নং উপরাজং দিস্বা লোভং উপ্পাদেত্বা ‘‘সচাহং ইমিনা সদ্ধিং সন্থৰং করেয্যং, ভাতু অচ্চযেন রজ্জে পতিট্ঠিতো মং এস সঙ্গণ্হেয্যা’’তি চিন্তেসি। অথস্সা ‘‘অহং কুরুধম্মং রক্খমানা সসামিকা হুত্বা কিলেসৰসেন অঞ্ঞং পুরিসং ওলোকেসিং, সীলেন মে ভিন্নেন ভৰিতব্ব’’ন্তি <a name="V2.0310"></a> কুক্কুচ্চং অহোসি, তস্মা এৰমাহ। অথ নং দূতা ‘‘অতিচারো নাম অয্যে চিত্তুপ্পাদমত্তেন <a name="M2.0337"></a> ন হোতি, তুম্হে এত্তকেনপি কুক্কুচ্চং কুরুমানা ৰীতিক্কমং কিংকরিস্সথ, ন এত্তকেন সীলং ভিজ্জতি, দেথ নো কুরুধম্ম’’ন্তি ৰত্বা তস্সাপি সন্তিকে গহেত্বা সুৰণ্ণপট্টে লিখিংসু।</p>
<p class="bodytext">‘‘তাতা, এৰং সন্তেপি নেৰ মং আরাধেতি, উপরাজা পন সুট্ঠু রক্খতি, তস্স সন্তিকে গণ্হথা’’তি ৰুত্তা চ পন উপরাজানং উপসঙ্কমিত্বা পুরিমনযেনেৰ কুরুধম্মং যাচিংসু। সো পন সাযং রাজুপট্ঠানং গচ্ছন্তো রথেনেৰ রাজঙ্গণং পত্বা সচে রঞ্ঞো সন্তিকে ভুঞ্জিত্বা তত্থেৰ সযিতুকামো হোতি, রস্মিযো চ পতোদঞ্চ অন্তোধুরে ছড্ডেতি। তায সঞ্ঞায জনো পক্কমিত্বা পুনদিৰসে পাতোৰ গন্ত্বা তস্স নিক্খমনং ওলোকেন্তোৰ তিট্ঠতি। সারথিপি রথং গোপযিত্বা <a name="P2.0375"></a> পুনদিৰসে পাতোৰ তং আদায রাজদ্বারে তিট্ঠতি। সচে তঙ্খণঞ্ঞেৰ নিক্খন্তুকামো হোতি, রস্মিযো চ পতোদঞ্চ অন্তোরথেযেৰ ঠপেত্বা রাজুপট্ঠানং গচ্ছতি। মহাজনো তায সঞ্ঞায ‘‘ইদানেৰ নিক্খমিস্সতী’’তি রাজদ্বারেযেৰ তিট্ঠতি। সো একদিৰসং এৰং কত্বা রাজনিৰেসনং পাৰিসি, পৰিট্ঠমত্তস্সযেৰস্স দেৰো পাৰস্সি। রাজা ‘‘দেৰো ৰস্সতী’’তি তস্স নিক্খন্তুং নাদাসি, সো তত্থেৰ ভুঞ্জিত্বা সযি। মহাজনো ‘‘ইদানি নিক্খমিস্সতী’’তি সব্বরত্তিং তেমেন্তো অট্ঠাসি। উপরাজা দুতিযদিৰসে নিক্খমিত্বা তেমেত্বা ঠিতং মহাজনং দিস্বা ‘‘অহং কুরুধম্মং রক্খন্তো এত্তকং জনং কিলমেসিং, সীলেন মে ভিন্নেন ভৰিতব্ব’’ন্তি কুক্কুচ্চং অহোসি, তেন তেসং দূতানং ‘‘সচ্চাহং কুরুধম্মং রক্খামি, ইদানি পন মে কুক্কুচ্চং অত্থি, তেন ৰো ন সক্কা দাতু’’ন্তি ৰত্বা তমত্থং আরোচেসি। অথ নং দূতা ‘‘তুম্হাকং, দেৰ, ‘এতে কিলমন্তূ’তি চিত্তং নত্থি, অচেতনকং কম্মং ন হোতি, এত্তকেনপি কুক্কুচ্চং করোন্তানং কথং তুম্হাকং ৰীতিক্কমো ভৰিস্সতী’’তি ৰত্বা তস্সপি সন্তিকে সীলং গহেত্বা সুৰণ্ণপট্টে লিখিংসু।</p>
<p class="bodytext">‘‘এৰং সন্তেপি নেৰ মং আরাধেতি, পুরোহিতো পন সুট্ঠু রক্খতি, তস্স সন্তিকে গণ্হথা’’তি ৰুত্তা চ পন পুরোহিতং উপসঙ্কমিত্বা যাচিংসু। সোপি একদিৰসং রাজুপট্ঠানং গচ্ছন্তো একেন রঞ্ঞা তস্স রঞ্ঞো পেসিতং তরুণরৰিৰণ্ণং রথং অন্তরামগ্গে দিস্বা ‘‘কস্সাযং রথো’’তি পুচ্ছিত্বা ‘‘রঞ্ঞো আভতো’’তি সুত্বা ‘‘অহং <a name="M2.0338"></a> মহল্লকো, সচে মে রাজা ইমং রথং দদেয্য, সুখং ইমং আরুয্হ ৰিচরেয্য’’ন্তি চিন্তেত্বা রাজুপট্ঠানং গতো। তস্স জযাপেত্বা ঠিতকালে রঞ্ঞো রথং <a name="P2.0376"></a> দস্সেসুং। রাজা দিস্বা ‘‘অতি ৰিয সুন্দরো অযং রথো, আচরিযস্স নং দেথা’’তি আহ। পুরোহিতো ন ইচ্ছি, পুনপ্পুনং ৰুচ্চমানোপি ন ইচ্ছিযেৰ। কিংকারণা? এৰং কিরস্স অহোসি – ‘‘অহং কুরুধম্মং রক্খন্তোৰ পরসন্তকে লোভং অকাসিং, ভিন্নেন মে সীলেন ভৰিতব্ব’’ন্তি। সো এতমত্থং আচিক্খিত্বা ‘‘তাতা, কুরুধম্মে মে কুক্কুচ্চং অত্থি, ন মং সো ধম্মো আরাধেতি, তস্মা ন সক্কা দাতু’’ন্তি আহ। অথ নং দূতা ‘‘অয্য, লোভুপ্পাদমত্তেন ন সীলং ভিজ্জতি, তুম্হে এত্তকেনপি কুক্কুচ্চং করোন্তা কিং ৰীতিক্কমং করিস্সথা’’তি ৰত্বা তস্সপি সন্তিকে সীলং গহেত্বা সুৰণ্ণপট্টে লিখিংসু।</p>
<p class="bodytext">‘‘এৰং সন্তেপি নেৰ মং আরাধেতি, রজ্জুগাহকো অমচ্চো পন সুট্ঠু রক্খতি, তস্স সন্তিকে গণ্হথা’’তি ৰুত্তা চ পন তম্পি উপসঙ্কমিত্বা যাচিংসু। সোপি একদিৰসং জনপদে খেত্তং মিনন্তো রজ্জুং দণ্ডকে বন্ধিত্বা একং কোটিং খেত্তসামিকেন গণ্হাপেত্বা একং অত্তনা অগ্গহেসি, তেন গহিতরজ্জুকোটিযা বদ্ধদণ্ডকো একস্স কক্কটকস্স বিলমজ্ঝং পাপুণি। সো চিন্তেসি – ‘‘সচে দণ্ডকং বিলে ওতারেস্সামি, অন্তোবিলে কক্কটকো নস্সিস্সতি। সচে পন পরতো করিস্সামি, রঞ্ঞো সন্তকং নস্সিস্সতি। সচে ওরতো করিস্সামি, কুটুম্বিকস্স সন্তকং নস্সিস্সতি, কিং নু খো কাতব্ব’’ন্তি? অথস্স এতদহোসি – ‘‘বিলে কক্কটকেন ভৰিতব্বং, সচে ভৰেয্য, পঞ্ঞাযেয্য, এত্থেৰ নং ওতারেস্সামী’’তি বিলে দণ্ডকং ওতারেসি, কক্কটকো ‘‘কিরী’’তি সদ্দমকাসি। অথস্স এতদহোসি – ‘‘দণ্ডকো কক্কটকপিট্ঠে ওতিণ্ণো ভৰিস্সতি, কক্কটকো মতো ভৰিস্সতি, অহঞ্চ কুরুধম্মং রক্খামি, তেন মে সীলেন ভিন্নেন ভৰিতব্ব’’ন্তি <a name="P2.0377"></a>। সো এতমত্থং আচিক্খিত্বা ‘‘ইমিনা মে <a name="V2.0311"></a> কারণেন কুরুধম্মে কুক্কুচ্চং অত্থি, তেন ৰো ন সক্কা দাতু’’ন্তি আহ। অথ নং দূতা ‘‘তুম্হাকং ‘কক্কটকো মরতূ’তি চিত্তং নত্থি, অচেতনকং কম্মং নাম ন হোতি। তুম্হে এত্তকেনপি কুক্কুচ্চং করোন্তা কিং ৰীতিক্কমং করিস্সথা’’তি ৰত্বা তস্সপি সন্তিকে সীলং গহেত্বা সুৰণ্ণপট্টে লিখিংসু।</p>
<p class="bodytext">‘‘এৰং <a name="M2.0339"></a> সন্তেপি নেৰ মং আরাধেতি, সারথি পন সুট্ঠু রক্খতি, তস্স সন্তিকে গণ্হথা’’তি ৰুত্তা চ পন তম্পি উপসঙ্কমিত্বা যাচিংসু। সো একদিৰসং রাজানং রথেন উয্যানং নেসি। রাজা তত্থ দিৰা কীল়িত্বা সাযং নিক্খমিত্বা রথং অভিরুহি, তস্স নগরং অসম্পত্তস্সেৰ সূরিযত্থঙ্গমনৰেলায মেঘো উট্ঠহি। সারথি রঞ্ঞো তেমনভযেন সিন্ধৰানং পতোদসঞ্ঞমদাসি। সিন্ধৰা জৰেন পক্খন্দিংসু। ততো পট্ঠায চ পন তে উয্যানং গচ্ছন্তাপি ততো আগচ্ছন্তাপি তং ঠানং পত্বা জৰেন গচ্ছন্তি আগচ্ছন্তি। কিং কারণা? তেসং কির এতদহোসি – ‘‘ইমস্মিং ঠানে পরিস্সযেন ভৰিতব্বং, তেন নো সারথি তদা পতোদসঞ্ঞং অদাসী’’তি। সারথিস্সপি এতদহোসি – ‘‘রঞ্ঞো তেমনে ৰা অতেমনে ৰা ময্হং দোসো নত্থি, অহং পন অট্ঠানে সুসিক্খিতসিন্ধৰানং পতোদসঞ্ঞং অদাসিং, তেন ইমে ইদানি অপরাপরং জৰন্তা কিলমন্তি, অহঞ্চ কুরুধম্মং রক্খামি, তেন মে ভিন্নেন সীলেন ভৰিতব্ব’’ন্তি। সো এতমত্থং আচিক্খিত্বা ‘‘ইমিনা কারণেন কুরুধম্মে কুক্কুচ্চং অত্থি, তেন ৰো ন সক্কা দাতু’’ন্তি আহ। অথ নং দূতা ‘‘তুম্হাকং ‘সিন্ধৰা কিলমন্তূ’তি চিত্তং নত্থি, অচেতনকং কম্মং নাম ন হোতি, এত্তকেনপি চ তুম্হে কুক্কুচ্চং করোন্তা কিং ৰীতিক্কমং করিস্সথা’’তি ৰত্বা তস্স সন্তিকে সীলং গহেত্বা সুৰণ্ণপট্টে <a name="P2.0378"></a> লিখিংসু।</p>
<p class="bodytext">‘‘এৰং সন্তেপি নেৰ মং আরাধেতি, সেট্ঠি পন সুট্ঠু রক্খতি, তস্স সন্তিকে গণ্হথা’’তি ৰুত্তা চ পন তম্পি উপসঙ্কমিত্বা যাচিংসু। সোপি একদিৰসং গব্ভতো নিক্খন্তসালিসীসং অত্তনো সালিখেত্তং গন্ত্বা পচ্চৰেক্খিত্বা নিৰত্তমানো ‘‘ৰীহিমালং বন্ধাপেস্সামী’’তি একং সালিসীসমুট্ঠিং গাহাপেত্বা থূণায বন্ধাপেসি। অথস্স এতদহোসি – ‘‘ইমম্হা কেদারা মযা রঞ্ঞো ভাগো দাতব্বো, অদিন্নভাগতোযেৰ মে কেদারতো সালিসীসমুট্ঠি গাহাপিতো, অহঞ্চ কুরুধম্মং রক্খামি, তেন মে ভিন্নেন সীলেন ভৰিতব্ব’’ন্তি। সো এতমত্থং আচিক্খিত্বা ‘‘ইমিনা মে কারণেন কুরুধম্মে কুক্কুচ্চং অত্থি, তেন ৰো ন সক্কা দাতু’’ন্তি আহ। অথ নং দূতা ‘‘তুম্হাকং থেয্যচিত্তং নত্থি, তেন ৰিনা অদিন্নাদানং নাম পঞ্ঞাপেতুং ন সক্কা, এত্তকেনপি কুক্কুচ্চং করোন্তা তুম্হে পরসন্তকং নাম <a name="M2.0340"></a> কিং গণ্হিস্সথা’’তি ৰত্বা তস্সপি সন্তিকে সীলং গহেত্বা সুৰণ্ণপট্টে লিখিংসু।</p>
<p class="bodytext">‘‘এৰং <a name="V2.0312"></a> সন্তেপি নেৰ মং আরাধেতি, দোণমাপকো পন মহামত্তো সুট্ঠু রক্খতি, তস্স সন্তিকে গণ্হথা’’তি ৰুত্তা চ পন তম্পি উপসঙ্কমিত্বা যাচিংসু। সো কির একদিৰসং কোট্ঠাগারদ্বারে নিসীদিত্বা রাজভাগে ৰীহিং মিনাপেন্তো অমিতৰীহিরাসিতো ৰীহিং গহেত্বা লক্খং ঠপেসি, তস্মিং খণে দেৰো পাৰস্সি। মহামত্তো লক্খানি গণেত্বা ‘‘মিতৰীহী এত্তকা নাম হোন্তী’’তি ৰত্বা লক্খৰীহিং সংকড্ঢিত্বা মিতরাসিম্হি পক্খিপিত্বা ৰেগেন গন্ত্বা দ্বারকোট্ঠকে ঠত্বা চিন্তেসি – ‘‘কিং নু খো মযা লক্খৰীহী মিতৰীহিরাসিম্হি পক্খিত্তা, উদাহু অমিতরাসিম্হী’’তি। অথস্স এতদহোসি – ‘‘সচে মে <a name="P2.0379"></a> মিতৰীহিরাসিম্হি পক্খিত্তা অকারণেনেৰ রঞ্ঞো সন্তকং ৰড্ঢিতং, গহপতিকানং সন্তকং নাসিতং, অহঞ্চ কুরুধম্মং রক্খামি, তেন মে ভিন্নেন সীলেন ভৰিতব্ব’’ন্তি। সো এতমত্থং আচিক্খিত্বা ‘‘ইমিনা মে কারণেন কুরুধম্মে কুক্কুচ্চং অত্থি, তেন ৰো ন সক্কা দাতু’’ন্তি আহ। অথ নং দূতা ‘‘তুম্হাকং থেয্যচিত্তং নত্থি, তেন ৰিনা অদিন্নাদানং নাম পঞ্ঞাপেতুং ন সক্কা, এত্তকেনপি কুক্কুচ্চং করোন্তা কিং তুম্হে পরস্স সন্তকং গণ্হিস্সথা’’তি ৰত্বা তস্সপি সন্তিকে সীলং গহেত্বা সুৰণ্ণপট্টে লিখিংসু।</p>
<p class="bodytext">‘‘এৰং সন্তেপি নেৰ মং আরাধেতি, দোৰারিকো পন সুট্ঠু রক্খতি, তস্স সন্তিকে গণ্হথা’’তি ৰুত্তা চ পন তম্পি উপসঙ্কমিত্বা যাচিংসু। সোপি একদিৰসং নগরদ্বারং পিধানৰেলায তিক্খত্তুং সদ্দমনুস্সাৰেসি। অথেকো দলিদ্দমনুস্সো অত্তনো কনিট্ঠভগিনিযা সদ্ধিং দারুপণ্ণত্থায অরঞ্ঞং গন্ত্বা নিৰত্তন্তো তস্স সদ্দং সুত্বা ভগিনিং আদায ৰেগেন দ্বারং সম্পাপুণি। অথ নং দোৰারিকো ‘‘ত্বং নগরে রঞ্ঞো অত্থিভাৰং কিং ন জানাসি, ‘সকলস্সেৰ ইমস্স নগরস্স দ্বারং পিধীযতী’তি ন জানাসি, অত্তনো মাতুগামং গহেত্বা অরঞ্ঞে কামরতিকীল়ং কীল়ন্তো দিৰসং ৰিচরসী’’তি আহ। অথস্স ইতরেন ‘‘ন মে, সামি, ভরিযা, ভগিনী মে এসা’’তি ৰুত্তে এতদহোসি – ‘‘অকারণং ৰত মে কতং ভগিনিং ভরিযাতি কথেন্তেন, অহঞ্চ কুরুধম্মং রক্খামি, তেন মে ভিন্নেন সীলেন ভৰিতব্ব’’ন্তি। সো এতমত্থং আচিক্খিত্বা ‘‘ইমিনা মে কারণেন কুরুধম্মে কুক্কুচ্চং <a name="M2.0341"></a> অত্থি, তেন ৰো ন সক্কা দাতু’’ন্তি আহ। অথ নং দূতা ‘‘এতং তুম্হেহি তথাসঞ্ঞায কথিতং, এত্থ <a name="P2.0380"></a> ৰো সীলভেদো নত্থি, এত্তকেনপি চ তুম্হে কুক্কুচ্চাযন্তা কুরুধম্মে সম্পজানমুসাৰাদং নাম কিং করিস্সথা’’তি ৰত্বা তস্সপি সন্তিকে সীলং গহেত্বা সুৰণ্ণপট্টে লিখিংসু।</p>
<p class="bodytext">‘‘এৰং সন্তেপি নেৰ মং আরাধেতি, ৰণ্ণদাসী পন সুট্ঠু রক্খতি, তস্স সন্তিকে গণ্হথা’’তি ৰুত্তা চ পন তম্পি উপসঙ্কমিত্বা যাচিংসু। সা পুরিমনযেনেৰ পটিক্খিপি। কিংকারণা <a name="V2.0313"></a>? সক্কো কির দেৰানমিন্দো ‘‘তস্সা সীলং ৰীমংসিস্সামী’’তি মাণৰকৰণ্ণেন আগন্ত্বা ‘‘অহং আগমিস্সামী’’তি ৰত্বা সহস্সং দত্বা দেৰলোকমেৰ গন্ত্বা তীণি সংৰচ্ছরানি নাগচ্ছি। সা অত্তনো সীলভেদভযেন তীণি সংৰচ্ছরানি অঞ্ঞস্স পুরিসস্স হত্থতো তম্বূলমত্তম্পি ন গণ্হি, সা অনুক্কমেন দুগ্গতা হুত্বা চিন্তেসি – ‘‘ময্হং সহস্সং দত্বা গতপুরিসস্স তীণি সংৰচ্ছরানি অনাগচ্ছন্তস্স দুগ্গতা জাতা, জীৰিতৰুত্তিং ঘটেতুং ন সক্কোমি, ইতো দানি পট্ঠায মযা ৰিনিচ্ছযমহামত্তানং আরোচেত্বা পরিব্বযং গহেতুং ৰট্টতী’’তি। সা ৰিনিচ্ছযং গন্ত্বা ‘‘সামি, পরিব্বযং দত্বা গতপুরিসস্স মে তীণি সংৰচ্ছরানি, মতভাৰম্পিস্স ন জানামি, জীৰিতং ঘটেতুং ন সক্কোমি, কিং করোমি, সামী’’তি আহ। তীণি সংৰচ্ছরানি অনাগচ্ছন্তে কিং করিস্সসি, ইতো পট্ঠায পরিব্বযং গণ্হাতি। তস্সা লদ্ধৰিনিচ্ছযায ৰিনিচ্ছযতো নিক্খমমানায এৰ একো পুরিসো সহস্সভণ্ডিকং উপনামেসি।</p>
<p class="bodytext">তস্স গহণত্থায হত্থং পসারণকালে সক্কো অত্তানং দস্সেসি। সা দিস্বাৰ ‘‘ময্হং সংৰচ্ছরত্তযমত্থকে সহস্সদাযকো পুরিসো আগতো, তাত, নত্থি মে তৰ কহাপণেহি অত্থো’’তি হত্থং সমিঞ্জেসি। সক্কো অত্তনো সরীরঞ্ঞেৰ অভিনিম্মিনিত্বা তরুণসূরিযো ৰিয জলন্তো আকাসে অট্ঠাসি, সকলনগরং সন্নিপতি। সক্কো মহাজনমজ্ঝে ‘‘অহং <a name="P2.0381"></a> এতিস্সা ৰীমংসনৰসেন সংৰচ্ছরত্তযমত্থকে সহস্সং অদাসিং, সীলং রক্খন্তা নাম এৰরূপা হুত্বা রক্খথা’’তি ওৰাদং দত্বা তস্সা নিৰেসনং সত্তরতনেহি পূরেত্বা ‘‘ইতো পট্ঠায অপ্পমত্তা হোহী’’তি তং অনুসাসিত্বা দেৰলোকমেৰ অগমাসি। ইমিনা কারণেন সা ‘‘অহং গহিতভতিং অজীরাপেত্বাৰ অঞ্ঞেন দীযমানায ভতিযা হত্থং পসারেসিং, ইমিনা কারণেন <a name="M2.0342"></a> মং সীলং নারাধেতি, তেন ৰো দাতুং ন সক্কা’’তি পটিক্খিপি। অথ নং দূতা ‘‘হত্থপ্পসারণমত্তেন সীলভেদো নত্থি, সীলং নাম এতং পরমৰিসুদ্ধি হোতী’’তি ৰত্বা তস্সাপি সন্তিকে সীলং গহেত্বা সুৰণ্ণপট্টে লিখিংসু।</p>
<p class="bodytext">ইতি ইমেসং একাদসন্নং জনানং রক্খণসীলং সুৰণ্ণপট্টে লিখিত্বা দন্তপুরং গন্ত্বা কালিঙ্গরঞ্ঞো সুৰণ্ণপট্টং দত্বা তং পৰত্তিং আরোচেসুং। রাজা তস্মিং কুরুধম্মে ৰত্তমানো পঞ্চ সীলানি পূরেসি। তস্মিং খণে সকলকালিঙ্গরট্ঠে দেৰো ৰস্সি, তীণি ভযানি ৰূপসন্তানি, রট্ঠং খেমং সুভিক্খং অহোসি। বোধিসত্তো যাৰজীৰং দানাদীনি পুঞ্ঞানি কত্বা সপরিৰারো সগ্গপুরং পূরেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি। ‘‘সচ্চপরিযোসানে <a name="V2.0314"></a> কেচি সোতাপন্না অহেসুং, কেচি সকদাগামিনো, কেচি অনাগামিনো, কেচি অরহন্তো’’তি। জাতকসমোধানে পন –</p>
<p class="gatha1">‘‘গণিকা উপ্পলৰণ্ণা, পুণ্ণো দোৰারিকো তদা।</p>
<p class="gathalast">রজ্জুগাহো কচ্চাযনো, মোগ্গল্লানো দোণমাপকো॥</p>
<p class="gatha1">‘‘সারিপুত্তো তদা সেট্ঠি, অনুরুদ্ধো চ সারথি।</p>
<p class="gathalast">ব্রাহ্মণো কস্সপো থেরো, উপরাজা নন্দপণ্ডিতো॥</p>
<p class="gatha1">‘‘মহেসী রাহুলমাতা, মাযাদেৰী জনেত্তিযা।</p>
<p class="gathalast">কুরুরাজা বোধিসত্তো, এৰং ধারেথ জাতক’’ন্তি॥</p>
<p class="centered">কুরুধম্মজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২৭৭] ৭. রোমকজাতকৰণ্ণনা</p>
<p class="bodytext"><span class="bld">ৰস্সানি</span> <a name="P2.0382"></a> <span class="bld">পঞ্ঞাস সমাধিকানী</span>তি ইদং সত্থা ৰেল়ুৰনে ৰিহরন্তো ভগৰতো ৰধায পরিসক্কনং আরব্ভ কথেসি। পচ্চুপ্পন্নৰত্থু উত্তানমেৰ।</p>
<p class="bodytext">অতীতে পন বারাণসিযং ব্রহ্মদত্তে রজ্জং কারেন্তে বোধিসত্তো পারাৰতো হুত্বা বহুপারাৰতপরিৰুতো অরঞ্ঞে পব্বতগুহাযং ৰাসং কপ্পেসি। অঞ্ঞতরোপি খো তাপসো সীলসম্পন্নো তেসং পারাৰতানং ৰসনট্ঠানতো <a name="M2.0343"></a> অৰিদূরে একং পচ্চন্তগামং উপনিস্সায অস্সমপদং মাপেত্বা পব্বতগুহাযং ৰাসং কপ্পেসি। বোধিসত্তো অন্তরন্তরা তস্স সন্তিকং আগন্ত্বা সোতব্বযুত্তকং সুণাতি। তাপসো তত্থ চিরং ৰসিত্বা পক্কামি, অথঞ্ঞো কূটজটিলো আগন্ত্বা তত্থ ৰাসং কপ্পেসি। বোধিসত্তো পারাৰতপরিৰুতো তং উপসঙ্কমিত্বা ৰন্দিত্বা পটিসন্থারং কত্বা অস্সমপদে ৰিচরিত্বা গিরিকন্দরসমীপে গোচরং গহেত্বা সাযং অত্তনো ৰসনট্ঠানং গচ্ছতি। কূটতাপসো তত্থ অতিরেকপণ্ণাসৰস্সানি ৰসি।</p>
<p class="bodytext">অথস্স একদিৰসং পচ্চন্তগামৰাসিনো মনুস্সা পারাৰতমংসং অভিসঙ্খরিত্বা অদংসু। সো তত্থ রসতণ্হায বজ্ঝিত্বা ‘‘কিং মংসং নামেত’’ন্তি পুচ্ছিত্বা ‘‘পারাৰতমংস’’ন্তি সুত্বা চিন্তেসি <a name="V2.0315"></a> – ‘‘ময্হং অস্সমপদং বহূ পারাৰতা আগচ্ছন্তি, তে মারেত্বা মংসং খাদিতুং ৰট্টতী’’তি। সো তণ্ডুলসপ্পিদধিখীরমরিচাদীনি আহরিত্বা একমন্তে ঠপেত্বা মুগ্গরং চীৰরকণ্ণেন পটিচ্ছাদেত্বা পারাৰতানং আগমনং ওলোকেন্তো পণ্ণসালদ্বারে নিসীদি। বোধিসত্তো পারাৰতপরিৰুতো আগন্ত্বা তস্স কূটজটিলস্স দুট্ঠকিরিযং ওলোকেত্বা ‘‘অযং দুট্ঠতাপসো অঞ্ঞেনাকারেন নিসিন্নো, কচ্চি নু খো অম্হাকং সমানজাতীনং মংসং খাদি, পরিগণ্হিস্সামি ন’’ন্তি অনুৰাতে ঠত্বা তস্স সরীরগন্ধং <a name="P2.0383"></a> ঘাযিত্বা ‘‘অযং অম্হে মারেত্বা মংসং খাদিতুকামো, ন তস্স সন্তিকং গন্তুং ৰট্টতী’’তি পারাৰতে আদায পটিক্কমিত্বা চরি। তাপসো তং অনাগচ্ছন্তং দিস্বা ‘‘মধুরকথং তেহি সদ্ধিং কথেত্বা ৰিস্সাসেন উপগতে মারেত্বা মংসং খাদিতুং ৰট্টতী’’তি চিন্তেত্বা পুরিমা দ্বে গাথা অৰোচ –</p>
<p class="hangnum"><a name="para79"></a><span class="paranum">৭৯</span>.</p>
<p class="gatha1"> ‘‘ৰস্সানি পঞ্ঞাস সমাধিকানি, ৰসিম্হ সেলস্স গুহায রোমক।</p>
<p class="gathalast">অসঙ্কমানা অভিনিব্বুতত্তা, হত্থত্তমাযন্তি মমণ্ডজা পুরে॥</p>
<p class="hangnum"><a name="para80"></a><span class="paranum">৮০</span>.</p>
<p class="gatha1"> ‘‘তেদানি ৰক্কঙ্গ কিমত্থমুস্সুকা, ভজন্তি অঞ্ঞং গিরিকন্দরং দিজা।</p>
<p class="gathalast">ন নূন মঞ্ঞন্তি মমং যথা পুরে, চিরপ্পৰুত্থা অথ ৰা ন তে ইমে’’তি॥</p>
<p class="bodytext">তত্থ <a name="M2.0344"></a> <span class="bld">সমাধিকানী</span>তি সমঅধিকানি। <span class="bld">রোমকা</span>তি রুমায উপ্পন্ন, সুধোতপৰাল়েন সমানৰণ্ণনেত্তপাদতায বোধিসত্তং পারাৰতং আলপতি। <span class="bld">অসঙ্কমানা</span>তি এৰং অতিরেকপঞ্ঞাসৰস্সানি ইমিস্সা পব্বতগুহায ৰসন্তেসু অম্হেসু এতে অণ্ডজা একদিৰসম্পি মযি আসঙ্কং অকত্বা অভিনিব্বুতচিত্তাৰ হুত্বা পুব্বে মম হত্থত্তং হত্থপ্পসারণোকাসং আগচ্ছন্তীতি অত্থো।</p>
<p class="bodytext"><span class="bld">তেদানী</span>তি তে ইদানি। <span class="bld">ৰক্কঙ্গা</span>তি বোধিসত্তং আলপতি, সব্বেপি পন পক্খিনো উপ্পতনকালে গীৰং ৰক্কং কত্বা উপ্পতনতো ‘‘ৰক্কঙ্গা’’তি ৰুচ্চন্তি। <span class="bld">কিমত্থ</span>ন্তি কিংকারণং সম্পস্সমানা? <span class="bld">উস্সুকা</span>তি উক্কণ্ঠিতরূপা হুত্বা। <span class="bld">গিরিকন্দর</span>ন্তি গিরিতো অঞ্ঞং পব্বতকন্দরং। <span class="bld">যথা পুরে</span>তি যথা পুব্বে এতে পক্খিনো মং গরুং কত্বা পিযং কত্বা মঞ্ঞন্তি, তথা ইদানি ন নূন মঞ্ঞন্তি, পুব্বে ইধ নিৰুত্থতাপসো অঞ্ঞো, অযং অঞ্ঞো, এৰং মঞ্ঞে এতে মং মঞ্ঞন্তীতি দীপেতি। <span class="bld">চিরপ্পৰুত্থা অথ ৰা ন তে ইমে</span>তি কিং নু খো ইমে চিরং ৰিপ্পৰসিত্বা দীঘস্স অদ্ধুনো অচ্চযেন আগতত্তা মং ‘‘সোযেৰ <a name="P2.0384"></a> অয’’ন্তি ন সঞ্জানন্তি, উদাহু যে অম্হেসু অভিনিব্বুতচিত্তা, ন তে ইমে, অঞ্ঞেৰ আগন্তুকপক্খিনো, ইমে কেন মং ন উপসঙ্কমন্তীতি পুচ্ছতি।</p>
<p class="bodytext">তং <a name="V2.0316"></a> সুত্বা বোধিসত্তো পক্কমিত্বা ঠিতোৰ ততিযং গাথমাহ –</p>
<p class="hangnum"><a name="para81"></a><span class="paranum">৮১</span>.</p>
<p class="gatha1"> ‘‘জানাম তং ন মযং সম্পমূল়্হা, সোযেৰ ত্বং তে মযমস্ম নাঞ্ঞে।</p>
<p class="gathalast">চিত্তঞ্চ তে অস্মিং জনে পদুট্ঠং, আজীৰিকা তেন তমুত্তসামা’’তি॥</p>
<p class="bodytext">তত্থ <span class="bld">ন মযং সম্পমূল়্হা</span>তি মযং মূল়্হা পমত্তা ন হোম। <span class="bld">চিত্তঞ্চ তে অস্মিং জনে পদুট্ঠ</span>ন্তি ত্বং, সোযেৰ মযম্পি তেযেৰ, ন তং সঞ্জানাম, অপিচ খো পন তৰ চিত্তং অস্মিং জনে পদুট্ঠং অম্হে মারেতুং উপ্পন্নং। <span class="bld">আজীৰিকা</span>তি আজীৰহেতু পব্বজিত পদুট্ঠতাপস। <span class="bld">তেন তমুত্তসামা</span>তি তেন কারণেন তং উত্তসাম ভাযাম ন উপসঙ্কমাম।</p>
<p class="bodytext">কূটতাপসো <a name="M2.0345"></a> ‘‘ঞাতো অহং ইমেহী’’তি মুগ্গরং খিপিত্বা ৰিরজ্ঝিত্বা ‘‘গচ্ছ তাৰ ত্বং ৰিরদ্ধোম্হী’’তি আহ। অথ নং বোধিসত্তো ‘‘মং তাৰ ৰিরদ্ধোসি, চত্তারো পন অপাযে ন ৰিরজ্ঝসি। সচে ইধ ৰসিস্সসি, গামৰাসীনং ‘চোরো অয’ন্তি আচিক্খিত্বা তং গাহাপেস্সামি সীঘং পলাযস্সূ’’তি তং তজ্জেত্বা পক্কামি। কূটজটিলো তত্থ ৰসিতুং নাসক্খি, অঞ্ঞত্থ অগমাসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – ‘‘তদা কূটতাপসো দেৰদত্তো অহোসি, পুরিমো সীলৰন্ততাপসো সারিপুত্তো, পারাৰতজেট্ঠকো পন অহমেৰ অহোসি’’ন্তি।</p>
<p class="centered">রোমকজাতকৰণ্ণনা সত্তমা।</p>
<p class="hangnum">  </p>
<p class="subhead"> ২৭৮] ৮. মহিংসরাজজাতকৰণ্ণনা</p>
<p class="bodytext"><span class="bld">কিমত্থমভিসন্ধাযা</span>তি <a name="P2.0385"></a> ইদং সত্থা জেতৰনে ৰিহরন্তো একং লোলমক্কটং আরব্ভ কথেসি। সাৰত্থিযং কির একস্মিং কুলে একো পোসাৰনিযলোলমক্কটো হত্থিসালং গন্ত্বা একস্স সীলৰন্তস্স হত্থিস্স পিট্ঠিযং নিসীদিত্বা উচ্চারপস্সাৰং করোতি, পিট্ঠিযং চঙ্কমতি। হত্থী অত্তনো সীলৰন্ততায খন্তিসম্পদায ন কিঞ্চি করোতি। অথেকদিৰসং তস্স হত্থিস্স ঠানে অঞ্ঞো দুট্ঠহত্থিপোতো অট্ঠাসি। মক্কটো ‘‘সোযেৰ অয’’ন্তি সঞ্ঞায দুট্ঠহত্থিস্স পিট্ঠিং অভিরুহি। অথ নং সো সোণ্ডায গহেত্বা ভূমিযং ঠপেত্বা পাদেন অক্কমিত্বা সঞ্চুণ্ণেসি। সা <a name="V2.0317"></a> পৰত্তি ভিক্খুসঙ্ঘে পাকটা জাতা। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, লোলমক্কটো কির সীলৰন্তহত্থিসঞ্ঞায দুট্ঠহত্থিপিট্ঠিং অভিরুহি, অথ নং সো জীৰিতক্খযং পাপেসী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰেস, লোলমক্কটো এৰংসীলো, পোরাণতো পট্ঠায এৰংসীলোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো হিমৰন্তপদেসে মহিংসযোনিযং নিব্বত্তিত্বা ৰযপ্পত্তো থামসম্পন্নো মহাসরীরো <a name="M2.0346"></a> পব্বতপাদপব্ভারগিরিদুগ্গৰনঘটেসু ৰিচরন্তো একং ফাসুকং রুক্খমূলং দিস্বা গোচরং গহেত্বা দিৰা তস্মিং রুক্খমূলে অট্ঠাসি। অথেকো লোলমক্কটো রুক্খা ওতরিত্বা তস্স পিট্ঠিং অভিরুহিত্বা উচ্চারপস্সাৰং কত্বা সিঙ্গে গণ্হিত্বা ওলম্বন্তো নঙ্গুট্ঠে গহেত্বা দোলাযন্তোৰ কীল়ি। বোধিসত্তো খন্তিমেত্তানুদ্দযসম্পদায তং তস্স অনাচারং ন মনসাকাসি, মক্কটো পুনপ্পুনং তথেৰ করি। অথেকদিৰসং তস্মিং রুক্খে অধিৰত্থা দেৰতা রুক্খক্খন্ধে ঠত্বা নং ‘‘মহিংসরাজ <a name="P2.0386"></a> কস্মা ইমস্স দুট্ঠমক্কটস্স অৰমানং সহসি, নিসেধেহি ন’’ন্তি ৰত্বা এতমত্থং পকাসেন্তী পুরিমা দ্বে গাথা অৰোচ –</p>
<p class="hangnum"><a name="para82"></a><span class="paranum">৮২</span>.</p>
<p class="gatha1"> ‘‘কিমত্থমভিসন্ধায, লহুচিত্তস্স দুব্ভিনো।</p>
<p class="gathalast">সব্বকামদদস্সেৰ, ইমং দুক্খং তিতিক্খসি॥</p>
<p class="hangnum"><a name="para83"></a><span class="paranum">৮৩</span>.</p>
<p class="gatha1"> ‘‘সিঙ্গেন নিহনাহেতং, পদসা চ অধিট্ঠহ।</p>
<p class="gathalast">ভিয্যো বালা পকুজ্ঝেয্যুং, নো চস্স পটিসেধকো’’তি॥</p>
<p class="bodytext">তত্থ <span class="bld">কিমত্থমভিসন্ধাযা</span>তি কিং নু খো কারণং পটিচ্চ কিং সম্পস্সমানো। <span class="bld">দুব্ভিনো</span>তি মিত্তদুব্ভিস্স। <span class="bld">সব্বকামদদস্সেৰা</span>তি সব্বকামদদস্স সামিকস্স ইৰ। <span class="bld">তিতিক্খসী</span>তি অধিৰাসেসি। <span class="bld">পদসা চ অধিট্ঠহা</span>তি পাদেন চ নং তিণ্হখুরগ্গেন যথা এত্থেৰ মরতি, এৰং অক্কম। <span class="bld">ভিয্যো বালা</span>তি সচে হি পটিসেধকো ন ভৰেয্য, বালা অঞ্ঞাণসত্তা পুনপ্পুনং কুজ্ঝেয্যুং ঘট্টেয্যুং ৰিহেঠেয্যুং এৰাতি দীপেতি।</p>
<p class="bodytext">তং সুত্বা বোধিসত্তো ‘‘রুক্খদেৰতে, সচাহং ইমিনা জাতিগোত্তবলাদীহি অধিকো সমানো ইমস্স দোসং ন সহিস্সামি, কথং মে মনোরথো নিপ্ফত্তিং গমিস্সতি। অযং পন মং ৰিয অঞ্ঞম্পি মঞ্ঞমানো এৰং অনাচারং করিস্সতি, ততো যেসং চণ্ডমহিংসানং এস এৰং করিস্সতি <a name="V2.0318"></a>, এতেযেৰ এতং ৰধিস্সন্তি। সা তস্স অঞ্ঞেহি মারণা ময্হং দুক্খতো চ পাণাতিপাততো চ ৰিমুত্তি ভৰিস্সতী’’তি ৰত্বা ততিযং গাথমাহ –</p>
<p class="hangnum"><a name="para84"></a><span class="paranum">৮৪</span>.</p>
<p class="gatha1"> ‘‘মমেৰাযং মঞ্ঞমানো, অঞ্ঞেপেৰং করিস্সতি।</p>
<p class="gathalast">তে নং তত্থ ৰধিস্সন্তি, সা মে মুত্তি ভৰিস্সতী’’তি॥</p>
<p class="bodytext">কতিপাহচ্চযেন <a name="M2.0347"></a> পন বোধিসত্তো অঞ্ঞত্থ গতো। অঞ্ঞো চণ্ডমহিংসো তত্থ আগন্ত্বা অট্ঠাসি। দুট্ঠমক্কটো ‘‘সোযেৰ <a name="P2.0387"></a> অয’’ন্তি সঞ্ঞায তস্স পিট্ঠিং অভিরুহিত্বা তথেৰ অনাচারং চরি। অথ নং সো ৰিধুনন্তো ভূমিযং পাতেত্বা সিঙ্গেন হদযে ৰিজ্ঝিত্বা পাদেহি মদ্দিত্বা সঞ্চুণ্ণেসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – ‘‘তদা দুট্ঠমহিংসো অযং দুট্ঠহত্থী অহোসি, দুট্ঠমক্কটো এতরহি অযং মক্কটো, সীলৰা মহিংসরাজা পন অহমেৰ অহোসি’’ন্তি।</p>
<p class="centered">মহিংসরাজজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২৭৯] ৯. সতপত্তজাতকৰণ্ণনা</p>
<p class="bodytext"><span class="bld">যথা মাণৰকো পন্থে</span>তি ইদং সত্থা জেতৰনে ৰিহরন্তো পণ্ডুকলোহিতকে আরব্ভ কথেসি। ছব্বগ্গিযানঞ্হি দ্বে জনা মেত্তিযভূমজকা রাজগহং উপনিস্সায ৰিহরিংসু, দ্বে অস্সজিপুনব্বসুকা কীটাগিরিং উপনিস্সায ৰিহরিংসু, পণ্ডুকলোহিতকা ইমে পন দ্বে সাৰত্থিং উপনিস্সায জেতৰনে ৰিহরিংসু। তে ধম্মেন নীহটং অধিকরণং উক্কোটেন্তি। যেপি তেসং সন্দিট্ঠসম্ভত্তা হোন্তি, তেসং উপত্থম্ভা হুত্বা ‘‘ন, আৰুসো, তুম্হে এতেহি জাতিযা ৰা গোত্তেন ৰা সীলেন ৰা নিহীনতরা। সচে তুম্হে অত্তনো গাহং ৰিস্সজ্জেথ, সুট্ঠুতরং ৰো এতে অধিভৰিস্সন্তী’’তিআদীনি ৰত্বা গাহং ৰিস্সজ্জেতুং ন দেন্তি। তেন ভণ্ডনানি চেৰ কলহৰিগ্গহৰিৰাদা চ পৰত্তন্তি। ভিক্খূ এতমত্থং ভগৰতো আরোচেসুং। অথ ভগৰা এতস্মিং নিদানে এতস্মিং পকরণে ভিক্খূ সন্নিপাতাপেত্বা পণ্ডুকলোহিতকে পক্কোসাপেত্বা ‘‘সচ্চং কির তুম্হে, ভিক্খৰে, অত্তনাপি অধিকরণং উক্কোটেথ, অঞ্ঞেসম্পি গাহং ৰিস্সজ্জেতুং ন দেথা’’তি পুচ্ছিত্বা ‘‘সচ্চং, ভন্তে’’তি ৰুত্তে ‘‘এৰং সন্তে, ভিক্খৰে, তুম্হাকং কিরিযা সতপত্তমাণৰস্স কিরিযা ৰিয হোতী’’তি ৰত্বা অতীতং আহরি।</p>
<p class="bodytext">অতীতে <a name="V2.0319"></a> <a name="M2.0348"></a> বারাণসিযং ব্রহ্মদত্তে রজ্জং কারেন্তে বোধিসত্তো অঞ্ঞতরস্মিং কাসিগামকে একস্মিং কুলে নিব্বত্তিত্বা ৰযপ্পত্তো কসিৰণিজ্জাদীহি জীৰিকং অকপ্পেত্বা পঞ্চসতমত্তে <a name="P2.0388"></a> চোরে গহেত্বা তেসং জেট্ঠকো হুত্বা পন্থদূহনসন্ধিচ্ছেদাদীনি করোন্তো জীৰিকং কপ্পেসি। তদা বারাণসিযং একো কুটুম্বিকো একস্স জানপদস্স কহাপণসহস্সং দত্বা পুন অগ্গহেত্বাৰ কালমকাসি। অথস্স ভরিযা অপরভাগে গিলানা মরণমঞ্চে নিপন্না পুত্তং আমন্তেত্বা ‘‘তাত, পিতা তে একস্স সহস্সং দত্বা অনাহরাপেত্বাৰ মতো, সচে অহম্পি মরিস্সামি, ন সো তুয্হং দস্সতি, গচ্ছ নং মযি জীৰন্তিযা আহরাপেত্বা গণ্হা’’তি আহ। সো ‘‘সাধূ’’তি সম্পটিচ্ছিত্বা তত্থ গন্ত্বা কহাপণে লভি। অথস্স মাতা কালকিরিযং কত্বা পুত্তসিনেহেন তস্স আগমনমগ্গে ওপপাতিকসিঙ্গালী হুত্বা নিব্বতি।</p>
<p class="bodytext">তদা সো চোরজেট্ঠকো মগ্গপটিপন্নে ৰিলুম্পমানো সপরিসো তস্মিং মগ্গে অট্ঠাসি। অথ সা সিঙ্গালী পুত্তে অটৰীমুখং সম্পত্তে ‘‘তাত, মা অটৰিং অভিরুহি, চোরা এত্থ ঠিতা, তে তং মারেত্বা কহাপণে গণ্হিস্সন্তী’’তি পুনপ্পুনং মগ্গং ওচ্ছিন্দমানা নিৰারেতি। সো তং কারণং অজানন্তো ‘‘অযং কাল়কণ্ণী সিঙ্গালী ময্হং মগ্গং ওচ্ছিন্দতী’’তি লেড্ডুদণ্ডং গহেত্বা মাতরং পলাপেত্বা অটৰিং পটিপজ্জি। অথেকো সতপত্তসকুণো ‘‘ইমস্স পুরিসস্স হত্থে কহাপণসহস্সং অত্থি, ইমং মারেত্বা তং কহাপণং গণ্হথা’’তি ৰিরৰন্তো চোরাভিমুখো পক্খন্দি। মাণৰো তেন কতকারণং অজানন্তো ‘‘অযং মঙ্গলসকুণো, ইদানি মে সোত্থি ভৰিস্সতী’’তি চিন্তেত্বা ‘‘ৰস্স, সামি, ৰস্স, সামী’’তি ৰত্বা অঞ্জলিং পগ্গণ্হি।</p>
<p class="bodytext">বোধিসত্তো সব্বরুতঞ্ঞূ তেসং দ্বিন্নং কিরিযং দিস্বা চিন্তেসি – ইমায সিঙ্গালিযা এতস্স মাতরা ভৰিতব্বং, তেন সা ‘‘ইমং মারেত্বা কহাপণে গণ্হন্তী’’তি ভযেন ৰারেতি। ইমিনা পন সতপত্তেন পচ্চামিত্তেন ভৰিতব্বং, তেন সো ‘‘ইমং মারেত্বা কহাপণে গণ্হথা’’তি অম্হাকং আরোচেসি। অযং পন এতমত্থং অজানন্তো অত্থকামং <a name="P2.0389"></a> মাতরং তজ্জেত্বা পলাপেসি, অনত্থকামস্স সতপত্তস্স ‘‘অত্থকামো মে’’তি সঞ্ঞায অঞ্জলিং পগ্গণ্হাতি, অহো ৰতাযং বালোতি <a name="M2.0349"></a>। বোধিসত্তানঞ্হি এৰং মহাপুরিসানম্পি সতং পরসন্তকগ্গহণং ৰিসমপটিসন্ধিগ্গহণৰসেন হোতি, ‘‘নক্খত্তদোসেনা’’তিপি ৰদন্তি।</p>
<p class="bodytext">মাণৰো আগন্ত্বা চোরানং সীমন্তরং পাপুণি। বোধিসত্তো তং গাহাপেত্বা ‘‘কত্থ ৰাসিকোসী’’তি পুচ্ছি। ‘‘বারাণসিৰাসিকোম্হী’’তি। ‘‘কহং অগমাসী’’তি? ‘‘একস্মিং গামকে সহস্সং লদ্ধব্বং অত্থি, তত্থ অগমাসি’’ন্তি। ‘‘লদ্ধং পন তে’’তি? ‘‘আম, লদ্ধ’’ন্তি <a name="V2.0320"></a>। ‘‘কেন ত্বং পেসিতোসী’’তি? ‘‘সামি, পিতা মে মতো, মাতাপি মে গিলানা, সা ‘মযি মতায এস ন লভিস্সতী’তি মঞ্ঞমানা মং পেসেসী’’তি। ‘‘ইদানি তৰ মাতু পৰত্তিং জানাসী’’তি? ‘‘ন জানামি, সামী’’তি। ‘‘মাতা তে তযি নিক্খন্তে কালং কত্বা পুত্তসিনেহেন সিঙ্গালী হুত্বা তৰ মরণভযভীতা মগ্গং তে ওচ্ছিন্দিত্বা তং ৰারেসি, তং ত্বং তজ্জেত্বা পলাপেসি, সতপত্তসকুণো পন তে পচ্চামিত্তো। সো ‘ইমং মারেত্বা কহাপণে গণ্হথা’তি অম্হাকং আচিক্খি, ত্বং অত্তনো বালতায অত্থকামং মাতরং ‘অনত্থকামা মে’তি মঞ্ঞসি, অনত্থকামং সতপত্তং ‘অত্থকামো মে’তি। তস্স তুম্হাকং কতগুণো নাম নত্থি, মাতা পন তে মহাগুণা, কহাপণে গহেত্বা গচ্ছা’’তি ৰিস্সজ্জেসি।</p>
<p class="bodytext">সত্থা ইমং ধম্মদেসনং আহরিত্বা অভিসম্বুদ্ধো হুত্বা ইমা গাথা অৰোচ –</p>
<p class="hangnum"><a name="para85"></a><span class="paranum">৮৫</span>.</p>
<p class="gatha1"> ‘‘যথা মাণৰকো পন্থে, সিঙ্গালিং ৰনগোচরিং।</p>
<p class="gatha2">অত্থকামং পৰেদেন্তিং, অনত্থকামাতি মঞ্ঞতি।</p>
<p class="gathalast">অনত্থকামং সতপত্তং, অত্থকামোতি মঞ্ঞতি॥</p>
<p class="hangnum"><a name="para86"></a><span class="paranum">৮৬</span>.</p>
<p class="gatha1"> ‘‘এৰমেৰ ইধেকচ্চো, পুগ্গলো হোতি তাদিসো।</p>
<p class="gathalast">হিতেহি ৰচনং ৰুত্তো, পটিগ্গণ্হাতি ৰামতো॥</p>
<p class="hangnum"><a name="para87"></a><span class="paranum">৮৭</span>.</p>
<p class="gatha1"> ‘‘যে <a name="P2.0390"></a> চ খো নং পসংসন্তি, ভযা উক্কংসযন্তি ৰা।</p>
<p class="gathalast">তঞ্হি সো মঞ্ঞতে মিত্তং, সতপত্তংৰ মাণৰো’’তি॥</p>
<p class="bodytext">তত্থ <span class="bld">হিতেহী</span>তি হিতং ৰুড্ঢিং ইচ্ছমানেহি। <span class="bld">ৰচনং ৰুত্তো</span>তি হিতসুখাৰহং ওৰাদানুসাসনং ৰুত্তো। <span class="bld">পটিগ্গণ্হাতি ৰামতো</span>তি ওৰাদং অগণ্হন্তো ‘‘অযং মে ন অত্থাৰহো হোতি, অনত্থাৰহো মে অয’’ন্তি গণ্হন্তো ৰামতো পটিগ্গণ্হাতি নাম।</p>
<p class="bodytext"><span class="bld">যে</span> <a name="M2.0350"></a> <span class="bld">চ খো ন</span>ন্তি যে চ খো তং অত্তনো গাহং গহেত্বা ঠিতপুগ্গলং ‘‘অধিকরণং গহেত্বা ঠিতেহি নাম তুম্হাদিসেহি ভৰিতব্ব’’ন্তি ৰণ্ণেন্তি। <span class="bld">ভযা উক্কংসযন্তি ৰা</span>তি ইমস্স গাহস্স ৰিস্সট্ঠপচ্চযা তুম্হাকং ইদঞ্চিদঞ্চ ভযং উপ্পজ্জিস্সতি, মা ৰিস্সজ্জযিত্থ, ন এতে বাহুসচ্চকুলপরিৰারাদীহি তুম্হে সম্পাপুণন্তীতি এৰং ৰিস্সজ্জনপচ্চযা ভযং দস্সেত্বা উক্খিপন্তি। <span class="bld">তঞ্হি সো মঞ্ঞতে মিত্ত</span>ন্তি যে এৰরূপা হোন্তি, তেসু যংকিঞ্চি সো একচ্চো বালপুগ্গলো <a name="V2.0321"></a> অত্তনো বালতায মিত্তং মঞ্ঞতি, ‘‘অযং মে অত্থকামো মিত্তো’’তি মঞ্ঞতি। <span class="bld">সতপত্তংৰ মাণৰো</span>তি যথা অনত্থকামঞ্ঞেৰ সতপত্তং সো মাণৰো অত্তনো বালতায ‘‘অত্থকামো মে’’তি মঞ্ঞতি, পণ্ডিতো পন এৰরূপং ‘‘অনুপ্পিযভাণী মিত্তো’’তি অগহেত্বা দূরতোৰ নং ৰিৰজ্জেতি। তেন ৰুত্তং –</p>
<p class="gatha1">‘‘অঞ্ঞদত্থুহরো মিত্তো, যো চ মিত্তো ৰচীপরো।</p>
<p class="gathalast">অনুপ্পিযঞ্চ যো আহ, অপাযেসু চ যো সখা॥</p>
<p class="gatha1">‘‘এতে অমিত্তে চত্তারো, ইতি ৰিঞ্ঞায পণ্ডিতো।</p>
<p class="gathalast">আরকা পরিৰজ্জেয্য, মগ্গং পটিভযং যথা’’তি॥ (দী॰ নি॰ ৩.২৫৯)।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা চোরজেট্ঠকো অহমেৰ অহোসি’’ন্তি।</p>
<p class="centered">সতপত্তজাতকৰণ্ণনা নৰমা।</p>
<p class="hangnum">  </p>
<p class="subhead"> ২৮০] ১০. পুটদূসকজাতকৰণ্ণনা</p>
<p class="bodytext"><span class="bld">অদ্ধা হি নূন মিগরাজা</span>তি ইদং সত্থা জেতৰনে ৰিহরন্তো একং পুটদূসকং আরব্ভ কথেসি। সাৰত্থিযং কিরেকো অমচ্চো বুদ্ধপ্পমুখং ভিক্খুসঙ্ঘং নিমন্তেত্বা উয্যানে নিসীদাপেত্বা <a name="P2.0391"></a> দানং দদমানো ‘‘অন্তরাভত্তে উয্যানে চরিতুকামা চরন্তূ’’তি আহ। ভিক্খূ উয্যানচারিকং চরিংসু। তস্মিং খণে উয্যানপালো পত্তসম্পন্নং রুক্খং অভিরুহিত্বা মহন্তমহন্তানি পণ্ণানি গহেত্বা ‘‘অযং পুপ্ফানং ভৰিস্সতি, অযং ফলান’’ন্তি পুটে কত্বা রুক্খমূলে পাতেতি। তস্স পুত্তো দারকো পাতিতপাতিতং পুটং ৰিদ্ধংসেতি। ভিক্খূ তমত্থং ভগৰতো আরোচেসুং। সত্থা <a name="M2.0351"></a> ‘‘ন, ভিক্খৰে, ইদানেৰ, পুব্বেপেস পুটদূসকোযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো বারাণসিযং একস্মিং ব্রাহ্মণকুলে নিব্বত্তিত্বা ৰযপ্পত্তো অগারং অজ্ঝাৰসমানো একদিৰসং কেনচিদেৰ করণীযেন উয্যানং অগমাসি। তত্থ বহূ ৰানরা ৰসন্তি। উয্যানপালো ইমিনাৰ নিযামেন পত্তপুটে পাতেতি, জেট্ঠৰানরো পাতিতপাতিতে ৰিদ্ধংসেতি। বোধিসত্তো তং আমন্তেত্বা ‘‘উয্যানপালেন পাতিতপাতিতং পুটং ৰিদ্ধংসেত্বা মনাপতরং কাতুকামো মঞ্ঞে’’তি ৰত্বা পঠমং গাথমাহ –</p>
<p class="hangnum"><a name="para88"></a><span class="paranum">৮৮</span>.</p>
<p class="gatha1"> ‘‘অদ্ধা <a name="V2.0322"></a> হি নূন মিগরাজা, পুটকম্মস্স কোৰিদো।</p>
<p class="gathalast">তথা হি পুটং দূসেতি, অঞ্ঞং নূন করিস্সতী’’তি॥</p>
<p class="bodytext">তত্থ <span class="bld">মিগরাজা</span>তি মক্কটং ৰণ্ণেন্তো ৰদতি। <span class="bld">পুটকম্মস্সা</span>তি মালাপুটকরণস্স। <span class="bld">কোৰিদো</span>তি ছেকো। অযং পনেত্থ সঙ্খেপত্থো – অযং মিগরাজা একংসেন পুটকম্মস্স কোৰিদো মঞ্ঞে, তথা হি পাতিতপাতিতং পুটং দূসেতি, অঞ্ঞং নূন ততো মনাপতরং করিস্সতীতি।</p>
<p class="bodytext">তং সুত্বা মক্কটো দুতিযং গাথমাহ –</p>
<p class="hangnum"><a name="para89"></a><span class="paranum">৮৯</span>.</p>
<p class="gatha1"> ‘‘ন মে মাতা ৰা পিতা ৰা, পুটকম্মস্স কোৰিদো।</p>
<p class="gathalast">কতং কতং খো দূসেম, এৰং ধম্মমিদং কুল’’ন্তি॥</p>
<p class="bodytext">তং <a name="P2.0392"></a> সুত্বা বোধিসত্তো ততিযং গাথমাহ –</p>
<p class="hangnum"><a name="para90"></a><span class="paranum">৯০</span>.</p>
<p class="gatha1"> ‘‘যেসং ৰো এদিসো ধম্মো, অধম্মো পন কীদিসো।</p>
<p class="gathalast">মা ৰো ধম্মং অধম্মং ৰা, অদ্দসাম কুদাচন’’ন্তি॥</p>
<p class="bodytext">এৰং ৰত্বা চ পন ৰানরগণং গরহিত্বা পক্কামি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি – ‘‘তদা ৰানরো পুটদূসকদারকো অহোসি, পণ্ডিতপুরিসো পন অহমেৰ অহোসি’’ন্তি।</p>
<p class="centered">পুটদূসকজাতকৰণ্ণনা দসমা।</p>
<p class="centered">উদপানৰগ্গো ততিযো।</p>
<p class="bodytext">তস্সুদ্দানং –</p>
<p class="gatha1">উদপানৰরং <a name="M2.0352"></a> ৰনব্যগ্ঘ কপি, সিখিনী চ বলাক রুচিরৰরো।</p>
<p class="gathalast">সুজনাধিপ রোমক দূস পুন, সতপত্তৰরো পুটকম্ম দসাতি॥</p>
<p class="title">৪. অব্ভন্তরৰগ্গো</p>
<p class="hangnum">  </p>
<p class="subhead"> ২৮১] ১. অব্ভন্তরজাতকৰণ্ণনা</p>
<p class="bodytext"><span class="bld">অব্ভন্তরো</span> <a name="V2.0323"></a> <span class="bld">নাম দুমো</span>তি ইদং সত্থা জেতৰনে ৰিহরন্তো সারিপুত্তত্থেরস্স বিম্বাদেৰীথেরিযা অম্বরসদানং আরব্ভ কথেসি। সম্মাসম্বুদ্ধে হি পৰত্তিতৰরধম্মচক্কে ৰেসালিযং কূটাগারসালাযং ৰিহরন্তে মহাপজাপতী গোতমী পঞ্চ সাকিযসতানি আদায গন্ত্বা পব্বজ্জং যাচিত্বা পব্বজ্জঞ্চেৰ উপসম্পদঞ্চ লভি। অপরভাগে তা পঞ্চসতা ভিক্খুনিযো <span class="bld">নন্দকোৰাদং</span> (ম॰ নি॰ ৩.৩৯৮ আদযো) সুত্বা অরহত্তং পাপুণিংসু। সত্থরি পন সাৰত্থিং উপনিস্সায ৰিহরন্তে রাহুলমাতা বিম্বাদেৰী ‘‘সামিকো মে পব্বজিত্বা সব্বঞ্ঞুতং পত্তো, পুত্তোপি মে পব্বজিত্বা তস্সেৰ সন্তিকে ৰসতি, অহং অগারমজ্ঝে কিংকরিস্সামি, অহম্পি পব্বজিত্বা সাৰত্থিং গন্ত্বা সম্মাসম্বুদ্ধঞ্চ পুত্তঞ্চ নিবদ্ধং পস্সমানা ৰিহরিস্সামী’’তি চিন্তেত্বা ভিক্খুনুপস্সযং গন্ত্বা পব্বজিত্বা আচরিযুপজ্ঝাযাহি সদ্ধিং সাৰত্থিং গন্ত্বা সত্থারঞ্চ পিযপুত্তঞ্চ পস্সমানা একস্মিং ভিক্খুনুপস্সযে ৰাসং কপ্পেসি। রাহুলসামণেরো আগন্ত্বা মাতরং পস্সতি।</p>
<p class="bodytext">অথেকদিৰসং থেরিযা উদরৰাতো <a name="P2.0393"></a> কুপ্পি। সা পুত্তে দট্ঠুং আগতে তস্স দস্সনত্থায নিক্খমিতুং নাসক্খি, অঞ্ঞাৰ আগন্ত্বা অফাসুকভাৰং কথযিংসু। সো মাতু সন্তিকং গন্ত্বা ‘‘কিং তে লদ্ধুং ৰট্টতী’’তি পুচ্ছি। ‘‘তাত, অগারমজ্ঝে মে সক্খরযোজিতে অম্বরসে পীতে উদরৰাতো ৰূপসম্মতি, ইদানি পিণ্ডায চরিত্বা জীৰিকং কপ্পেম, কুতো তং লভিস্সামা’’তি। সামণেরো ‘‘লভন্তো আহরিস্সামী’’তি ৰত্বা নিক্খমি। তস্স <a name="M2.0353"></a> পনাযস্মতো উপজ্ঝাযো ধম্মসেনাপতি, আচরিযো মহামোগ্গল্লানো, চূল়পিতা আনন্দত্থেরো, পিতা সম্মাসম্বুদ্ধোতি মহাসম্পত্তি। এৰং সন্তেপি অঞ্ঞস্স সন্তিকং অগন্ত্বা উপজ্ঝাযস্স সন্তিকং গন্ত্বা ৰন্দিত্বা দুম্মুখাকারো হুত্বা অট্ঠাসি। অথ নং থেরো ‘‘কিং নু খো, রাহুল, দুম্মুখো ৰিযাসী’’তি আহ। ‘‘মাতু মে, ভন্তে, থেরিযা উদরৰাতো কুপিতো’’তি। ‘‘কিং লদ্ধুং ৰট্টতী’’তি? ‘‘সক্খরযোজিতেন কির অম্বরসেন ফাসু হোতী’’তি। ‘‘হোতু লভিস্সামি, মা চিন্তযী’’তি।</p>
<p class="bodytext">সো <a name="V2.0324"></a> পুনদিৰসে তং আদায সাৰত্থিং পৰিসিত্বা সামণেরং আসনসালাযং নিসীদাপেত্বা রাজদ্বারং অগমাসি। কোসলরাজা থেরং দিস্বা নিসীদাপেসি, তঙ্খণঞ্ঞেৰ উয্যানপালো পিণ্ডিপক্কানং মধুরঅম্বানং একং পুটং আহরি। রাজা অম্বানং তচং অপনেত্বা সক্খরং পক্খিপিত্বা সযমেৰ মদ্দিত্বা থেরস্স পত্তং পূরেত্বা অদাসি। থেরো রাজনিৰেসনা নিক্খমিত্বা আসনসালং গন্ত্বা সামণেরস্স অদাসি ‘‘হরিত্বা মাতু তে দেহী’’তি। সো হরিত্বা অদাসি, থেরিযা পরিভুত্তমত্তেৰ উদরৰাতো ৰূপসমি। রাজাপি মনুস্সং পেসেসি – ‘‘থেরো ইধ নিসীদিত্বা অম্বরসং ন পরিভুঞ্জি, গচ্ছ কস্সচি দিন্নভাৰং জানাহী’’তি। সো থেরেন সদ্ধিংযেৰ গন্ত্বা তং পৰত্তিং ঞত্বা আগন্ত্বা রঞ্ঞো কথেসি। রাজা চিন্তেসি – ‘‘সচে সত্থা অগারং অজ্ঝাৰসিস্স, চক্কৰত্তিরাজা অভৰিস্স, রাহুলসামণেরো পরিণাযকরতনং, থেরী ইত্থিরতনং, সকলচক্কৰাল়রজ্জং এতেসঞ্ঞেৰ অভৰিস্স। অম্হেহি এতে উপট্ঠহন্তেহি চরিতব্বং অস্স, ইদানি পব্বজিত্বা অম্হে উপনিস্সায ৰসন্তেসু এতেসু ন যুত্তং অম্হাকং পমজ্জিতু’’ন্তি। সো ততো পট্ঠায থেরিযা নিবদ্ধং অম্বরসং দাপেসি। থেরেন বিম্বাদেৰীথেরিযা অম্বরসস্স দিন্নভাৰো ভিক্খুসঙ্ঘে পাকটো জাতো। অথেকদিৰসং <a name="P2.0394"></a> ভিক্খূ ধম্মসভাযং কথং সমুট্ঠাপেসুং – ‘‘আৰুসো, সারিপুত্তত্থেরো কির বিম্বাদেৰীথেরিং অম্বরসেন সন্তপ্পেসী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ রাহুলমাতা সারিপুত্তেন অম্বরসেন সন্তপ্পিতা, পুব্বেপেস এতং সন্তপ্পেসিযেৰা’’তি ৰত্বা অতীতং আহরি।</p>
<p class="bodytext">অতীতে <a name="M2.0354"></a> বারাণসিযং ব্রহ্মদত্তে রজ্জং কারেন্তে বোধিসত্তো কাসিগামকে ব্রাহ্মণকুলে নিব্বত্তিত্বা ৰযপ্পত্তো তক্কসিলাযং সব্বসিপ্পানি উগ্গণ্হিত্বা সণ্ঠপিতঘরাৰাসো মাতাপিতূনং অচ্চযেন ইসিপব্বজ্জং পব্বজিত্বা হিমৰন্তপদেসে অভিঞ্ঞা চ সমাপত্তিযো চ নিব্বত্তেত্বা ইসিগণপরিৰুতো গণসত্থা হুত্বা দীঘস্স অদ্ধুনো অচ্চযেন লোণম্বিলসেৰনত্থায পব্বতপাদা ওতরিত্বা চারিকং চরমানো বারাণসিং পত্বা উয্যানে ৰাসং কপ্পেসি। অথস্স ইসিগণস্স সীলতেজেন সক্কস্স ভৰনং কম্পি। সক্কো আৰজ্জমানো তং কারণং ঞত্বা ‘‘ইমেসং তাপসানং অৰাসায পরিসক্কিস্সামি, অথ তে ভিন্নাৰাসা উপদ্দুতা চরমানা চিত্তেকগ্গতং ন লভিস্সন্তি, এৰং মে ফাসুকং ভৰিস্সতী’’তি চিন্তেত্বা ‘‘কো নু খো উপাযো’’তি ৰীমংসন্তো ইমং উপাযং অদ্দস – মজ্ঝিমযামসমনন্তরে রঞ্ঞো অগ্গমহেসিযা সিরিগব্ভং পৰিসিত্বা আকাসে ঠত্বা ‘‘ভদ্দে, সচে ত্বং অব্ভন্তরঅম্বপক্কং খাদেয্যাসি, পুত্তং লভিস্সসি, সো চক্কৰত্তিরাজা ভৰিস্সতী’’তি আচিক্খিস্সামি। রাজা দেৰিযা কথং সুত্বা অম্বপক্কত্থায উয্যানং পেসেস্সতি, অথাহং অম্বানি অন্তরধাপেস্সামি, রঞ্ঞো উয্যানে অম্বানং অভাৰং আরোচেস্সন্তি <a name="V2.0325"></a>, ‘‘কে তে খাদন্তী’’তি ৰুত্তে ‘‘তাপসা খাদন্তী’’তি ৰক্খন্তি, তং সুত্বা রাজা তাপসে পোথেত্বা নীহরাপেস্সতি, এৰং তে উপদ্দুতা ভৰিস্সন্তীতি।</p>
<p class="bodytext">সো মজ্ঝিমযামসমনন্তরে সিরিগব্ভং পৰিসিত্বা আকাসে ঠিতো অত্তনো দেৰরাজভাৰং জানাপেত্বা তায সদ্ধিং সল্লপন্তো পুরিমা দ্বে গাথা অৰোচ –</p>
<p class="hangnum"><a name="para91"></a><span class="paranum">৯১</span>.</p>
<p class="gatha1"> ‘‘অব্ভন্তরো <a name="P2.0395"></a> নাম দুমো, যস্স দিব্যমিদং ফলং।</p>
<p class="gathalast">ভুত্বা দোহল়িনী নারী, চক্কৰত্তিং ৰিজাযতি॥</p>
<p class="hangnum"><a name="para92"></a><span class="paranum">৯২</span>.</p>
<p class="gatha1"> ‘‘ত্বম্পি ভদ্দে মহেসীসি, সা চাপি পতিনো পিযা।</p>
<p class="gathalast">আহরিস্সতি তে রাজা, ইদং অব্ভন্তরং ফল’’ন্তি॥</p>
<p class="bodytext">তত্থ <span class="bld">অব্ভন্তরো নাম দুমো</span>তি ইমিনা তাৰ গামনিগমজনপদপব্বতাদীনং অসুকস্স অব্ভন্তরোতি অৰত্বা কেৰলং একং অব্ভন্তরং অম্বরুক্খং <a name="M2.0355"></a> কথেসি। <span class="bld">যস্স দিব্যমিদং ফল</span>ন্তি যস্স অম্বরুক্খস্স দেৰতানং পরিভোগারহং দিব্যং ফলং। <span class="bld">ইদ</span>ন্তি পন নিপাতমত্তমেৰ। <span class="bld">দোহল়িনী</span>তি সঞ্জাতদোহল়া। <span class="bld">ত্বম্পি, ভদ্দে, মহেসীসী</span>তি ত্বং, সোভনে মহেসী, অসি। অট্ঠকথাযং পন ‘‘মহেসী চা’’তিপি পাঠো। <span class="bld">সা চাপি পতিনো পিযা</span>তি সোল়সন্নং দেৰীসহস্সানং অব্ভন্তরে অগ্গমহেসী চাপি পতিনো চাপি পিযাতি অত্থো। <span class="bld">আহরিস্সতি তে রাজা, ইদং অব্ভন্তরং ফল</span>ন্তি তস্সা তে পিযায অগ্গমহেসিযা ইদং মযা ৰুত্তপ্পকারং ফলং রাজা আহরাপেস্সতি, সা ত্বং তং পরিভুঞ্জিত্বা চক্কৰত্তিগব্ভং লভিস্সসীতি।</p>
<p class="bodytext">এৰং সক্কো দেৰিযা ইমা দ্বে গাথা ৰত্বা ‘‘ত্বং অপ্পমত্তা হোহি, মা পপঞ্চং অকাসি, স্বে রঞ্ঞো আরোচেয্যাসী’’তি তং অনুসাসিত্বা অত্তনো ৰসনট্ঠানমেৰ গতো। সা পুনদিৰসে গিলানালযং দস্সেত্বা পরিচারিকানং সঞ্ঞং দত্বা নিপজ্জি। রাজা সমুস্সিতসেতচ্ছত্তে সীহাসনে নিসিন্নো নাটকানি পস্সন্তো দেৰিং অদিস্বা ‘‘কহং, দেৰী’’তি পরিচারিকে পুচ্ছি। ‘‘গিলানা, দেৰা’’তি। সো তস্সা সন্তিকং গন্ত্বা সযনপস্সে নিসীদিত্বা পিট্ঠিং পরিমজ্জন্তো ‘‘কিং তে, ভদ্দে, অফাসুক’’ন্তি পুচ্ছি। ‘‘মহারাজ অঞ্ঞং অফাসুকং নাম নত্থি, দোহল়ো মে উপ্পন্নো’’তি। ‘‘কিং ইচ্ছসি, ভদ্দে’’তি? ‘‘অব্ভন্তরঅম্বফলং দেৰা’’তি। ‘‘অব্ভন্তরঅম্বো নাম কহং অত্থী’’তি? ‘‘নাহং, দেৰ, অব্ভন্তরঅম্বং জানামি, তস্স পন মে ফলং লভমানায জীৰিতং অত্থি, অলভমানায নত্থী’’তি। ‘‘তেন হি আহরাপেস্সামি <a name="V2.0326"></a>, মা চিন্তযী’’তি রাজা দেৰিং অস্সাসেত্বা উট্ঠায গন্ত্বা রাজপল্লঙ্কে নিসিন্নো অমচ্চে পক্কোসাপেত্বা ‘‘দেৰিযা <a name="P2.0396"></a> অব্ভন্তরঅম্বে নাম দোহল়ো উপ্পন্নো, কিং কাতব্ব’’ন্তি পুচ্ছি। ‘‘দেৰ দ্বিন্নং অম্বানং অন্তরে ঠিতো অম্বো অব্ভন্তরঅম্বো নাম, উয্যানং পেসেত্বা অব্ভন্তরে ঠিতঅম্বতো ফলং আহরাপেত্বা দেৰিযা দাপেথা’’তি।</p>
<p class="bodytext">রাজা ‘‘সাধু, এৰরূপং অম্বং আহরথা’’তি উয্যানং পেসেসি। সক্কো অত্তনো আনুভাৰেন উয্যানে অম্বানি খাদিতসদিসানি কত্বা অন্তরধাপেসি। অম্বত্থায গতা মনুস্সা সকলউয্যানং ৰিচরন্তা একং অম্বম্পি অলভিত্বা গন্ত্বা উয্যানে অম্বানং অভাৰং রঞ্ঞো কথযিংসু। ‘‘কে <a name="M2.0356"></a> অম্বানি খাদন্তী’’তি? ‘‘তাপসা, দেৰা’’তি। ‘‘তাপসে উয্যানতো পোথেত্বা নীহরথা’’তি। মনুস্সা ‘‘সাধূ’’তি পটিস্সুণিত্বা নীহরিংসু। সক্কস্স মনোরথো মত্থকং পাপুণি। দেৰী অম্বফলত্থায নিবদ্ধং কত্বা নিপজ্জিযেৰ। রাজা কত্তব্বকিচ্চং অপস্সন্তো অমচ্চে চ ব্রাহ্মণে চ সন্নিপাতাপেত্বা ‘‘অব্ভন্তরঅম্বস্স অত্থিভাৰং জানাথা’’তি পুচ্ছি। ব্রাহ্মণা আহংসু – ‘‘দেৰ, অব্ভন্তরঅম্বো নাম দেৰতানং পরিভোগো, ‘হিমৰন্তে কঞ্চনগুহায অন্তো অত্থী’তি অযং নো পরম্পরাগতো অনুস্সৰো’’তি। ‘‘কো পন ততো অম্বং আহরিতুং সক্খিস্সতী’’তি? ‘‘ন সক্কা তত্থ মনুস্সভূতেন গন্তুং, একং সুৰপোতকং পেসেতুং ৰট্টতী’’তি।</p>
<p class="bodytext">তেন চ সমযেন রাজকুলে একো সুৰপোতকো মহাসরীরো কুমারকানং যানকচক্কনাভিমত্তো থামসম্পন্নো পঞ্ঞৰা উপাযকুসলো। রাজা তং আহরাপেত্বা ‘‘তাত সুৰপোতক, অহং তৰ বহূপকারো, কঞ্চনপঞ্জরে ৰসসি, সুৰণ্ণতট্টকে মধুলাজে খাদসি, সক্খরপানকং পিৰসি, তযাপি অম্হাকং একং কিচ্চং নিত্থরিতুং ৰট্টতী’’তি আহ। ‘‘কিং, দেৰা’’তি। ‘‘তাত দেৰিযা অব্ভন্তরঅম্বে দোহল়ো উপ্পন্নো, সো চ অম্বো হিমৰন্তে কঞ্চনপব্বতন্তরে অত্থি দেৰতানং পরিভোগো, ন সক্কা <a name="P2.0397"></a> মনুস্সভূতেন তত্থ গন্তুং, তযা ততো অম্বফলং আহরিতুং ৰট্টতী’’তি। ‘‘সাধু, দেৰ, আহরিস্সামী’’তি। অথ নং রাজা সুৰণ্ণতট্টকে মধুলাজে খাদাপেত্বা সক্খরপানকং পাযেত্বা সতপাকতেলেন তস্স পক্খন্তরানি মক্খেত্বা উভোহি হত্থেহি গহেত্বা সীহপঞ্জরে ঠত্বা আকাসে ৰিস্সজ্জেসি। সোপি রঞ্ঞো নিপচ্চকারং দস্সেত্বা আকাসে পক্খন্দন্তো মনুস্সপথং অতিক্কম্ম হিমৰন্তে পঠমে পব্বতন্তরে ৰসন্তানং সুকানং সন্তিকং গন্ত্বা অব্ভন্তরঅম্বো নাম কত্থ অত্থি, কথেথ মে তং ঠান’’ন্তি পুচ্ছি। ‘‘মযং ন জানাম, দুতিযে পব্বতন্তরে সুকা জানিস্সন্তী’’তি।</p>
<p class="bodytext">সো তেসং ৰচনং সুত্বা ততো উপ্পতিত্বা দুতিযং পব্বতন্তরং অগমাসি, তথা ততিযং, চতুত্থং <a name="V2.0327"></a>, পঞ্চমং, ছট্ঠং অগমাসি। তত্থপি নং সুকা ‘‘ন মযং জানাম, সত্তমপব্বতন্তরে সুকা জানিস্সন্তী’’তি আহংসু। সো তত্থপি গন্ত্বা ‘‘অব্ভন্তরঅম্বো নাম কত্থ অত্থী’’তি পুচ্ছি। ‘‘অসুকট্ঠানে নাম কঞ্চনপব্বতন্তরে’’তি আহংসু। ‘‘অহং তস্স ফলত্থায আগতো, মং তত্থ নেত্বা ততো মে ফলং দাপেথা’’তি। সুকগণা <a name="M2.0357"></a> আহংসু – ‘‘সম্ম, সো ৰেস্সৰণমহারাজস্স পরিভোগো, ন সক্কা উপসঙ্কমিতুং, সকলরুক্খো মূলতো পট্ঠায সত্তহি লোহজালেহি পরিক্খিত্তো, সহস্সকুম্ভণ্ডরক্খসা রক্খন্তি, তেহি দিট্ঠস্স জীৰিতং নাম নত্থি, কপ্পুট্ঠানগ্গিঅৰীচিমহানিরযসদিসট্ঠানং, মা তত্থ পত্থনং করী’’তি। ‘‘সচে তুম্হে ন গচ্ছথ, ময্হং ঠানং আচিক্খথা’’তি। ‘‘তেন হি অসুকেন চ অসুকেন চ ঠানেন যাহী’’তি। সো তেহি আচিক্খিতৰসেনেৰ সুট্ঠু মগ্গং উপধারেত্বা তং ঠানং গন্ত্বা দিৰা অত্তানং অদস্সেত্বা মজ্ঝিমযামসমনন্তরে রক্খসানং নিদ্দোক্কমনসমযে অব্ভন্তরঅম্বস্স সন্তিকং গন্ত্বা একেন মূলন্তরেন সণিকং অভিরুহিতুং আরভি। লোহজালং ‘‘কিরী’’তি সদ্দমকাসি <a name="P2.0398"></a>।</p>
<p class="bodytext">রক্খসা পবুজ্ঝিত্বা সুকপোতকং দিস্বা ‘‘অম্বচোরোয’’ন্তি গহেত্বা কম্মকরণং সংৰিদহিংসু। একো ‘‘মুখে পক্খিপিত্বা গিলিস্সামি ন’’ন্তি আহ, অপরো ‘‘হত্থেহি মদ্দিত্বা পুঞ্জিত্বা ৰিপ্পকিরিস্সামি ন’’ন্তি, অপরো ‘‘দ্বেধা ফালেত্বা অঙ্গারেসু পচিত্বা খাদিস্সামী’’তি। সো তেসং কম্মকরণসংৰিধানং সুত্বাপি অসন্তসিত্বাৰ তে রক্খসে আমন্তেত্বা ‘‘অম্ভো রক্খসা, তুম্হে কস্স মনুস্সা’’তি আহ। ‘‘ৰেস্সৰণমহারাজস্সা’’তি। ‘‘অম্ভো, তুম্হেপি একস্স রঞ্ঞোৰ মনুস্সা, অহম্পি রঞ্ঞোৰ মনুস্সো, বারাণসিরাজা মং অব্ভন্তরঅম্বফলত্থায পেসেসি, স্বাহং তত্থেৰ অত্তনো রঞ্ঞো জীৰিতং দত্বা আগতো। যো হি অত্তনো মাতাপিতূনঞ্চেৰ সামিকস্স চ অত্থায জীৰিতং পরিচ্চজতি, সো দেৰলোকেযেৰ নিব্বত্ততি, তস্মা অহম্পি ইমম্হা তিরচ্ছানযোনিযা চৰিত্বা দেৰলোকে নিব্বত্তিস্সামী’’তি ৰত্বা ততিযং গাথমাহ –</p>
<p class="hangnum"><a name="para93"></a><span class="paranum">৯৩</span>.</p>
<p class="gatha1"> ‘‘ভত্তুরত্থে পরক্কন্তো, যং ঠানমধিগচ্ছতি।</p>
<p class="gathalast">সূরো অত্তপরিচ্চাগী, লভমানো ভৰামহ’’ন্তি॥</p>
<p class="bodytext">তত্থ <span class="bld">ভত্তুরত্থে</span>তি ভত্তা ৰুচ্চন্তি ভত্তাদীহি ভরণপোসকা পিতা মাতা সামিকো চ, ইতি তিৰিধস্সপেতস্স ভত্তু অত্থায। <span class="bld">পরক্কন্তো</span>তি পরক্কমং করোন্তো ৰাযমন্তো। <span class="bld">যং ঠানমধিগচ্ছতী</span>তি যং সুখকারণং যসং ৰা লাভং ৰা সগ্গং ৰা অধিগচ্ছতি। <span class="bld">সূরো</span>তি অভীরু ৰিক্কমসম্পন্নো। <span class="bld">অত্তপরিচ্চাগী</span>তি <a name="M2.0358"></a> কাযে চ জীৰিতে চ নিরপেক্খো হুত্বা তস্স তিৰিধস্সপি ভত্তু অত্থায অত্তানং পরিচ্চজন্তো। <span class="bld">লভমানো ভৰামহ</span>ন্তি যং সো এৰরূপো সূরো দেৰসম্পত্তিং ৰা <a name="V2.0328"></a> মনুস্সসম্পত্তিং ৰা লভতি, অহম্পি তং লভমানো ভৰামি, তস্মা হাসোৰ মে এত্থ, ন তাসো, কিং মং তুম্হে তাসেথাতি।</p>
<p class="bodytext">এৰং সো ইমায গাথায তেসং ধম্মং দেসেসি। তে তস্স ধম্মকথং সুত্বা পসন্নচিত্তা ‘‘ধম্মিকো এস, ন সক্কা মারেতুং, ৰিস্সজ্জেম ন’’ন্তি ৰত্বা সুকপোতকং ৰিস্সজ্জেত্বা ‘অম্ভো সুকপোতক, মুত্তোসি, অম্হাকং হত্থতো সোত্থিনা গচ্ছা’’তি <a name="P2.0399"></a> আহংসু। ‘‘ময্হং আগমনং মা তুচ্ছং করোথ, দেথ মে একং অম্বফল’’ন্তি। ‘‘সুকপোতক, তুয্হং একং অম্বফলং দাতুং নাম ন ভারো, ইমস্মিং পন রুক্খে অম্বানি অঙ্কেত্বা গহিতানি, একস্মিং ফলে অসমেন্তে অম্হাকং জীৰিতং নত্থি। ৰেস্সৰণেন হি কুজ্ঝিত্বা সকিং ওলোকিতে তত্তকপালে পক্খিত্ততিলা ৰিয কুম্ভণ্ডসহস্সং ভিজ্জিত্বা ৰিপ্পকিরীযতি, তেন তে দাতুং ন সক্কোম, লভনট্ঠানং পন আচিক্খিস্সামা’’তি। ‘‘যো কোচি দেতু, ফলেনেৰ মে অত্থো, লভনট্ঠানং আচিক্খথা’’তি। ‘‘এতস্স কঞ্চনপব্বতস্স অন্তরে জোতিরসো নাম তাপসো অগ্গিং জুহমানো কঞ্চনপত্তিযা নাম পণ্ণসালাযং ৰসতি ৰেস্সৰণস্স কুলূপকো, ৰেস্সৰণো তস্স নিবদ্ধং চত্তারি অম্বফলানি পেসেতি, তস্স সন্তিকং গচ্ছা’’তি।</p>
<p class="bodytext">সো ‘‘সাধূ’’তি সম্পটিচ্ছিত্বা তাপসস্স সন্তিকং গন্ত্বা ৰন্দিত্বা একমন্তং নিসীদি। অথ নং তাপসো ‘‘কুতো আগতোসী’’তি পুচ্ছি। ‘‘বারাণসিরঞ্ঞো সন্তিকা’’তি। ‘‘কিমত্থায আগতোসী’’তি? ‘‘সামি, অম্হাকং রঞ্ঞো দেৰিযা অব্ভন্তরঅম্বপক্কে দোহল়ো উপ্পন্নো, তদত্থং আগতোম্হি, রক্খসা পন মে সযং অম্বপক্কং অদত্বা তুম্হাকং সন্তিকং পেসেসু’’ন্তি। ‘‘তেন হি নিসীদ, লভিস্সসী’’তি। অথস্স ৰেস্সৰণো চত্তারি ফলানি পেসেসি। তাপসো ততো দ্বে পরিভুঞ্জি, একং সুৰপোতকস্স খাদনত্থায অদাসি। তেন তস্মিং খাদিতে একং ফলং সিক্কায পক্খিপিত্বা সুৰপোতকস্স গীৰায পটিমুঞ্চিত্বা ‘‘ইদানি গচ্ছা’’তি সুকপোতকং ৰিস্সজ্জেসি <a name="M2.0359"></a>। সো তং আহরিত্বা দেৰিযা অদাসি। সা তং খাদিত্বা দোহল়ং পটিপ্পস্সম্ভেসি, ততোনিদানং পনস্সা পুত্তো নাহোসি।</p>
<p class="bodytext">সত্থা <a name="P2.0400"></a> ইমং ধম্মদেসনং আহরিত্বা জাতকং সমোধানেসি – ‘‘তদা দেৰী রাহুলমাতা অহোসি, সুকো আনন্দো, অম্বপক্কদাযকো তাপসো সারিপুত্তো, উয্যানে নিৰুত্থতাপসো পন অহমেৰ অহোসি’’ন্তি।</p>
<p class="centered">অব্ভন্তরজাতকৰণ্ণনা পঠমা।</p>
<p class="hangnum">  </p>
<p class="subhead"> ২৮২] ২. সেয্যজাতকৰণ্ণনা</p>
<p class="bodytext"><span class="bld">সেয্যংসো</span> <a name="V2.0329"></a> <span class="bld">সেয্যসো হোতী</span>তি ইদং সত্থা জেতৰনে ৰিহরন্তো একং কোসলরঞ্ঞো অমচ্চং আরব্ভ কথেসি। সো কির রঞ্ঞো বহূপকারো সব্বকিচ্চনিপ্ফাদকো অহোসি। রাজা ‘‘বহূপকারো মে অয’’ন্তি তস্স মহন্তং যসং অদাসি। তং অসহমানা অঞ্ঞে রঞ্ঞো পেসুঞ্ঞং উপসংহরিত্বা তং পরিভিন্দিংসু। রাজা তেসং ৰচনং সদ্দহিত্বা দোসং অনুপপরিক্খিত্বাৰ তং সীলৰন্তং নিদ্দোসং সঙ্খলিকবন্ধনেন বন্ধাপেত্বা বন্ধনাগারে পক্খিপাপেসি। সো তত্থ এককো ৰসন্তো সীলসম্পত্তিং নিস্সায চিত্তেকগ্গতং লভিত্বা একগ্গচিত্তো সঙ্খারে সম্মসিত্বা সোতাপত্তিফলং পাপুণি। অথস্স রাজা অপরভাগে নিদ্দোসভাৰং ঞত্বা সঙ্খলিকবন্ধনং ভিন্দাপেত্বা পুরিমযসতো মহন্ততরং যসং অদাসি। সো ‘‘সত্থারং ৰন্দিস্সামী’’তি বহূনি মালাগন্ধাদীনি আদায ৰিহারং গন্ত্বা তথাগতং পূজেত্বা ৰন্দিত্বা একমন্তং নিসীদি। সত্থা তেন সদ্ধিং পটিসন্থারং করোন্তো ‘‘অনত্থো কির তে উপ্পন্নোতি অস্সুম্হা’’তি আহ। ‘‘আম, ভন্তে, উপ্পন্নো, অহং পন তেন অনত্থেন অত্থং অকাসিং, বন্ধনাগারে নিসীদিত্বা সোতাপত্তিফলং নিব্বত্তেসি’’ন্তি। সত্থা ‘‘ন খো, উপাসক, ত্বঞ্ঞেৰ অনত্থেন অত্থং আহরি, পোরাণকপণ্ডিতাপি অত্তনো অনত্থেন অত্থং আহরিং সুযেৰা’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো তস্স অগ্গমহেসিযা কুচ্ছিম্হি নিব্বত্তিত্বা ৰযপ্পত্তো তক্কসিলাযং সব্বসিপ্পানি <a name="M2.0360"></a> উগ্গণ্হিত্বা পিতু অচ্চযেন রজ্জে পতিট্ঠায দস রাজধম্মে অকোপেত্বা দানং দেতি, পঞ্চ সীলানি রক্খতি <a name="P2.0401"></a>, উপোসথকম্মং করোতি। অথস্সেকো অমচ্চো অন্তেপুরে পদুস্সি। পাদমূলিকাদযো ঞত্বা ‘‘অসুকঅমচ্চো অন্তেপুরে পদুট্ঠো’’তি রঞ্ঞো আরোচেসুং। রাজা পরিগ্গণ্হন্তো যথাসভাৰতো ঞত্বা পক্কোসাপেত্বা ‘‘মা মং ইতো পট্ঠায উপট্ঠাহী’’তি নিব্বিসযং অকাসি। সো গন্ত্বা অঞ্ঞতরং সামন্তরাজানং উপট্ঠহীতি সব্বং ৰত্থু হেট্ঠা <span class="bld">মহাসীলৰজাতকে</span> (জা॰ ১.১.৫১) কথিতসদিসমেৰ। ইধাপি সো রাজা তিক্খত্তুং ৰীমংসিত্বা তস্স অমচ্চস্স ৰচনং সদ্দহিত্বা ‘‘বারাণসিরজ্জং গণ্হিস্সামী’’তি মহন্তেন পরিৰারেন রজ্জসীমং পাপুণি। বারাণসিরঞ্ঞো সত্তসতমত্তা মহাযোধা তং পৰত্তিং সুত্বা ‘‘দেৰ, অসুকো নাম কির রাজা বারাণসিরজ্জং গণ্হিস্সামী’তি জনপদং ভিন্দন্তো আগচ্ছতি, এত্থেৰ নং গন্ত্বা গণ্হিস্সামা’’তি আহংসু। ‘‘ময্হং পরৰিহিংসায লদ্ধেন রজ্জেন কিচ্চং নত্থি, মা কিঞ্চি করিত্থা’’তি?</p>
<p class="bodytext">চোররাজা <a name="V2.0330"></a> আগন্ত্বা নগরং পরিক্খিপি, পুন অমচ্চা রাজানং উপসঙ্কমিত্বা ‘‘দেৰ, মা এৰং করিত্থ, গণ্হিস্সাম ন’’ন্তি আহংসু। রাজা ‘‘ন লব্ভা কিঞ্চি কাতুং, নগরদ্বারানি ৰিৰরথা’’তি ৰত্বা সযং অমচ্চগণপরিৰুতো মহাতলে রাজপল্লঙ্কে নিসীদি। চোররাজা চতূসু দ্বারেসু মনুস্সে পোথেন্তো নগরং পৰিসিত্বা পাসাদং অভিরুয্হ অমচ্চপরিৰুতং রাজানং গাহাপেত্বা সঙ্খলিকাহি বন্ধাপেত্বা বন্ধনাগারে পক্খিপাপেসি। রাজা বন্ধনাগারে নিসিন্নোৰ চোররাজানং মেত্তাযন্তো মেত্তজ্ঝানং উপ্পাদেসি। তস্স মেত্তানুভাৰেন চোররঞ্ঞো কাযে ডাহো উপ্পজ্জি, সকলসরীরং যমকউক্কাহি ঝাপিযমানং ৰিয জাতং। সো মহাদুক্খাভিতুন্নো ‘‘কিং নু খো কারণ’’ন্তি পুচ্ছি। ‘‘তুম্হে সীলৰন্তং রাজানং বন্ধনাগারে পক্খিপেথ, তেন ৰো ইদং দুক্খং উপ্পন্নং ভৰিস্সতী’’তি। সো গন্ত্বা বোধিসত্তং খমাপেত্বা ‘‘তুম্হাকং রজ্জং তুম্হাকমেৰ হোতূ’’তি রজ্জং তস্সেৰ <a name="P2.0402"></a> নিয্যাদেত্বা ‘‘ইতো পট্ঠায তুম্হাকং পচ্চত্থিকো মে ভারো হোতূ’’তি ৰত্বা পদুট্ঠামচ্চস্স রাজাণং কারেত্বা অত্তনো নগরমেৰ গতো।</p>
<p class="bodytext">বোধিসত্তো অলঙ্কতমহাতলে সমুস্সিতসেতচ্ছত্তে রাজপল্লঙ্কে নিসিন্নো অমচ্চেহি সদ্ধিং সল্লপন্তো পুরিমা দ্বেগাথা অৰোচ –</p>
<p class="hangnum"><a name="para94"></a><span class="paranum">৯৪</span>.</p>
<p class="gatha1"> ‘‘সেয্যংসো <a name="M2.0361"></a> সেয্যসো হোতি, যো সেয্যমুপসেৰতি।</p>
<p class="gathalast">একেন সন্ধিং কত্বান, সতং ৰজ্ঝে অমোচযিং॥</p>
<p class="hangnum"><a name="para95"></a><span class="paranum">৯৫</span>.</p>
<p class="gatha1"> ‘‘তস্মা সব্বেন লোকেন, সন্ধিং কত্বান একতো।</p>
<p class="gathalast">পেচ্চ সগ্গং নিগচ্ছেয্য, ইদং সুণাথ কাসিযা’’তি॥</p>
<p class="bodytext">তত্থ <span class="bld">সেয্যংসো সেয্যসো হোতি, যো সেয্যমুপসেৰতী</span>তি অনৰজ্জউত্তমধম্মসঙ্খাতো সেয্যো অংসো কোট্ঠাসো অস্সাতি সেয্যংসো, কুসলধম্মনিস্সিতপুগ্গলো। যো পুনপ্পুনং তং সেয্যং কুসলধম্মভাৰনং কুসলাভিরতং ৰা উত্তমপুগ্গলমুপসেৰতি, সো সেয্যসো হোতি পাসংসতরো চেৰ উত্তরিতরো চ হোতি। <span class="bld">একেন সন্ধিং কত্বান, সতং ৰজ্ঝে অমোচযি</span>ন্তি তদমিনাপি চেতং ৰেদিতব্বং – অহঞ্হি সেয্যং মেত্তাভাৰনং উপসেৰন্তো তায মেত্তাভাৰনায একেন চোররঞ্ঞা সন্ধিং সন্থৰং কত্বা মেত্তাভাৰনং ভাৰেত্বা তুম্হে সতজনে ৰজ্ঝে অমোচযিং।</p>
<p class="bodytext">দুতিযগাথায অত্থো – যস্মা অহং একেন সদ্ধিং একতো মেত্তাভাৰনায সন্ধিং কত্বা তুম্হে ৰজ্ঝপ্পত্তে সতজনে মোচযিং, তস্মা ৰেদিতব্বমেৰেতং, তস্মা সব্বেন লোকেন সদ্ধিং মেত্তাভাৰনায <a name="V2.0331"></a> সন্ধিং কত্বা একতো পুগ্গলো পেচ্চ পরলোকে সগ্গং নিগচ্ছেয্য। মেত্তায হি উপচারং কামাৰচরে পটিসন্ধিং দেতি, অপ্পনা ব্রহ্মলোকে। ইদং মম ৰচনং সব্বেপি তুম্হে কাসিরট্ঠৰাসিনো সুণাথাতি।</p>
<p class="bodytext">এৰং মহাসত্তো মহাজনস্স মেত্তাভাৰনায গুণং ৰণ্ণেত্বা দ্বাদসযোজনিকে বারাণসিনগরে সেতচ্ছত্তং পহায হিমৰন্তং পৰিসিত্বা ইসিপব্বজ্জং পব্বজি। সত্থা <a name="P2.0403"></a> সম্মাসম্বুদ্ধো হুত্বা ততিযং গাথমাহ –</p>
<p class="hangnum"><a name="para96"></a><span class="paranum">৯৬</span>.</p>
<p class="gatha1"> ‘‘ইদং ৰত্বা মহারাজা, কংসো বারাণসিগ্গহো।</p>
<p class="gathalast">ধনুং কণ্ডঞ্চ নিক্খিপ্প, সংযমং অজ্ঝুপাগমী’’তি॥</p>
<p class="bodytext">তত্থ মহন্তো রাজাতি <span class="bld">মহারাজা। কংসো</span>তি তস্স নামং। বারাণসিং গহেত্বা অজ্ঝাৰসনতো <span class="bld">বারাণসিগ্গহো</span>। সো রাজা ইদং ৰচনং ৰত্বা <span class="bld">ধনু</span>ঞ্চ সরসঙ্খাতং <span class="bld">কণ্ডঞ্চ নিক্খিপ্প</span> ওহায ছড্ডেত্বা সীলসংযমং <a name="M2.0362"></a> উপগতো পব্বজিতো, পব্বজিত্বা চ পন ঝানং উপ্পাদেত্বা অপরিহীনজ্ঝানো ব্রহ্মলোকে উপ্পন্নোতি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা চোররাজা আনন্দো অহোসি, বারাণসিরাজা পন অহমেৰ অহোসি’’ন্তি।</p>
<p class="centered">সেয্যজাতকৰণ্ণনা দুতিযা।</p>
<p class="hangnum">  </p>
<p class="subhead"> ২৮৩] ৩. ৰড্ঢকীসূকরজাতকৰণ্ণনা</p>
<p class="bodytext"><span class="bld">ৰরং ৰরং ত্ব</span>ন্তি ইদং সত্থা জেতৰনে ৰিহরন্তো ধনুগ্গহতিস্সত্থেরং আরব্ভ কথেসি। পসেনদিরঞ্ঞো পিতা মহাকোসলো বিম্বিসাররঞ্ঞো ধীতরং ৰেদেহিং নাম কোসলদেৰিং দদমানো তস্সা ন্হানচুণ্ণমূলং সতসহস্সুট্ঠানং কাসিগামং অদাসি। অজাতসত্তুনা পন পিতরি মারিতে কোসলদেৰীপি সোকাভিভূতা কালমকাসি। ততো পসেনদি কোসলরাজা চিন্তেসি – ‘‘অজাতসত্তুনা পিতা মারিতো, ভগিনীপি মে সামিকে কালকতে তেন সোকেন কালকতা, পিতুঘাতকস্স চোরস্স কাসিগামং ন দস্সামী’’তি। সো তং অজাতসত্তুস্স ন অদাসি। তং গামং নিস্সায তেসং দ্বিন্নম্পি কালেন কালং যুদ্ধং হোতি, অজাতসত্তু তরুণো সমত্থো, পসেনদি <a name="V2.0332"></a> মহল্লকোযেৰ। সো অভিক্খণং পরজ্জতি, মহাকোসলস্সাপি মনুস্সা যেভুয্যেন পরাজিতা। অথ রাজা ‘‘মযং অভিণ্হং পরজ্জাম, কিং নু খো কাতব্ব’’ন্তি অমচ্চে পুচ্ছি। ‘‘দেৰ, অয্যা নাম মন্তচ্ছেকা হোন্তি, জেতৰনৰিহারে ভিক্খূনং কথং সোতুং ৰট্টতী’’তি। রাজা ‘‘তেন হি তাযং ৰেলাযং ভিক্খূনং কথাসল্লাপং সুণাথা’’তি চরপুরিসে আণাপেসি। তে ততো পট্ঠায তথা অকংসু।</p>
<p class="bodytext">তস্মিং পন কালে দ্বে মহল্লকত্থেরা ৰিহারপচ্চন্তে পণ্ণসালাযং ৰসন্তি দত্তত্থেরো চ ধনুগ্গহতিস্সত্থেরো <a name="P2.0404"></a> চ। তেসু ধনুগ্গহতিস্সত্থেরো পঠমযামেপি মজ্ঝিমযামেপি নিদ্দাযিত্বা পচ্ছিমযামে পবুজ্ঝিত্বা উম্মুক্কানি সোধেত্বা <a name="M2.0363"></a> অগ্গিং জালেত্বা নিসিন্নকো আহ – ‘‘ভন্তে, দত্তত্থেরা’’তি। ‘‘কিং, ভন্তে, তিস্সত্থেরা’’তি? ‘‘কিং নিদ্দাযসি নো ত্ব’’ন্তি। ‘‘অনিদ্দাযন্তা কিং করিস্সামা’’তি? ‘‘উট্ঠায তাৰ নিসীদথা’’তি। সো উট্ঠায নিসিন্নো তং দত্তত্থেরং আহ – ‘‘ভন্তে দত্তত্থের, অযং তে লোলো মহোদরকোসলো চাটিমত্তং ভত্তমেৰ পূতিং করোতি, যুদ্ধৰিচারণং পন কিঞ্চি ন জানাতি, পরাজিতো পরাজিতোত্বেৰ ৰদাপেতী’’তি। ‘‘কিং পন কাতুং ৰট্টতী’’তি? তস্মিং খণে তে চরপুরিসা তেসং কথং সুণন্তা অট্ঠংসু।</p>
<p class="bodytext">ধনুগ্গহতিস্সত্থেরো যুদ্ধং ৰিচারেসি – ‘‘ভন্তে, যুদ্ধো নাম তিৰিধো – পদুমব্যূহো, চক্কব্যূহো, সকটব্যূহোতি। অজাতসত্তুং গণ্হিতুকামেন অসুকে নাম পব্বতকুচ্ছিস্মিং দ্বীসু পব্বতভিত্তীসু মনুস্সে ঠপেত্বা পুরতো দুব্বলবলং দস্সেত্বা পব্বতন্তরং পৰিট্ঠভাৰং জানিত্বা পৰিট্ঠমগ্গং ওচ্ছিন্দিত্বা পুরতো চ পচ্ছতো চ উভোসু পব্বতভিত্তীসু ৰগ্গিত্বা উন্নদিত্বা খিপে পতিতমচ্ছং ৰিয অন্তোমুট্ঠিযং ৰট্টপোতকং ৰিয চ কত্বা সক্কা অস্স তং গহেতু’’ন্তি। চরপুরিসা তং সাসনং রঞ্ঞো আরোচেসুং। তং সুত্বা রাজা সঙ্গামভেরিং চরাপেত্বা গন্ত্বা সকটব্যূহং কত্বা অজাতসত্তুং জীৰগ্গাহং গাহাপেত্বা অত্তনো ধীতরং ৰজিরকুমারিং ভাগিনেয্যস্স দত্বা কাসিগামং তস্সা ন্হানমূলং কত্বা দত্বা উয্যোজেসি। সা পৰত্তি ভিক্খুসঙ্ঘে পাকটা জাতা। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, কোসলরাজা কির ধনুগ্গহতিস্সত্থেরস্স ৰিচারণায অজাতসত্তুং জিনী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপি ধনুগ্গহতিস্সো যুদ্ধৰিচারণায ছেকোযেৰা’’তি ৰত্বা অতীতং আহরি।</p>
<p class="bodytext">অতীতে <a name="P2.0405"></a> বারাণসিযং ব্রহ্মদত্তে রজ্জং কারেন্তে বোধিসত্তো অরঞ্ঞে রুক্খদেৰতা হুত্বা নিব্বত্তি <a name="V2.0333"></a>। তদা বারাণসিং নিস্সায নিৰুত্থৰড্ঢকিগামকা একো ৰড্ঢকী থম্ভত্থায অরঞ্ঞং গন্ত্বা আৰাটে পতিতং সূকরপোতকং দিস্বা তং ঘরং নেত্বা পটিজগ্গি। সো ৰুড্ঢিপ্পত্তো মহাসরীরো ৰঙ্কদাঠো <a name="M2.0364"></a> আচারসম্পন্নো অহোসি, ৰড্ঢকিনা পোসিতত্তা পন ‘‘ৰড্ঢকীসূকরো’’ত্বেৰ পঞ্ঞাযি। ৰড্ঢকিস্স রুক্খতচ্ছনকালে তুণ্ডেন রুক্খং পরিৰত্তেতি, মুখেন ডংসিত্বা ৰাসিফরসুনিখাদনমুগ্গরে আহরতি, কালসুত্তকোটিযং গণ্হাতি। অথ সো ৰড্ঢকী ‘‘কোচিদেৰ, নং খাদেয্যা’’তি ভযেন নেত্বা অরঞ্ঞে ৰিস্সজ্জেসি। সোপি অরঞ্ঞং পৰিসিত্বা খেমং ফাসুকট্ঠানং ওলোকেন্তো একং পব্বতন্তরে মহন্তং গিরিকন্দরং অদ্দস সম্পন্নকন্দমূলফলং ফাসুকং ৰসনট্ঠানং অনেকসতসূকরসমাকিণ্ণং। তে সূকরা তং দিস্বা তস্স সন্তিকং আগমংসু। সোপি তে আহ – ‘‘অহং তুম্হেৰ ওলোকেন্তো ৰিচরামি, অপিচ ৰো মযা দিট্ঠা, ইদঞ্চ ঠানং রমণীযং, অহম্পি ইদানি ইধেৰ ৰসিস্সামী’’তি। ‘‘সচ্চং ইদং ঠানং রমণীযং, পরিস্সযো পনেত্থ অত্থী’’তি। ‘‘অহম্পি তুম্হে দিস্বা এতং অঞ্ঞাসিং, এৰং গোচরসম্পন্নে ঠানে ৰসন্তানং ৰো সরীরেসু মংসলোহিতং নত্থি, কিং পন ৰো এত্থ ভয’’ন্তি? ‘‘একো ব্যগ্ঘো পাতোৰ আগন্ত্বা দিট্ঠদিট্ঠংযেৰ গহেত্বা গচ্ছতী’’তি। ‘‘কিং পন সো নিবদ্ধং গণ্হাতি, উদাহু অন্তরন্তরা’’তি? ‘‘নিবদ্ধং গণ্হাতী’’তি। ‘‘কতি পন তে ব্যগ্ঘা’’তি? ‘‘একোযেৰা’’তি। ‘‘এত্তকা তুম্হে একস্স যুজ্ঝিতুং ন সক্কোথা’’তি? ‘‘আম, ন সক্কোমা’’তি। ‘‘অহং তং গণ্হিস্সামি, কেৰলং তুম্হে মম ৰচনং করোথ, সো ব্যগ্ঘো কহং ৰসতী’’তি? ‘‘এতস্মিং পব্বতে’’তি।</p>
<p class="bodytext">সো রত্তিঞ্ঞেৰ সূকরে চরাপেত্বা যুদ্ধং ৰিচারেন্তো ‘‘যুদ্ধং নাম <a name="P2.0406"></a> পদুমব্যূহচক্কব্যূহসকটব্যূহৰসেন তিৰিধং হোতী’’তি ৰত্বা পদুমব্যূহৰসেন ৰিচারেসি। সো হি ভূমিসীসং জানাতি। তস্মা ‘‘ইমস্মিং ঠানে যুদ্ধং ৰিচারেতুং ৰট্টতী’’তি সূকরপিল্লকে মাতরো চ তেসং মজ্ঝট্ঠানে ঠপেসি। সো তা আৰিজ্ঝিত্বা মজ্ঝিমসূকরিযো, তা আৰিজ্ঝিত্বা পোতকসূকরে, তে আৰিজ্ঝিত্বা জরসূকরে, তে আৰিজ্ঝিত্বা দীঘদাঠসূকরে, তে আৰিজ্ঝিত্বা যুদ্ধসমত্থে বলৰতরসূকরে দস ৰীস তিংস জনে তস্মিং তস্মিং ঠানে বলগুম্বং কত্বা ঠপেসি। অত্তনো ঠিতট্ঠানস্স পুরতো একং পরিমণ্ডলং আৰাটং খণাপেসি, পচ্ছতো একং সুপ্পসণ্ঠানং অনুপুব্বনিন্নং পব্ভারসদিসং। তস্স সট্ঠিসত্ততিমত্তে যোধসূকরে আদায তস্মিং তস্মিং ঠানে ‘‘মা ভাযিত্থা’’তি কম্মং ৰিচারতো অরুণং উট্ঠহি।</p>
<p class="bodytext">ব্যগ্ঘো <a name="M2.0365"></a> উট্ঠায ‘‘কালো’’তি ঞত্বা গন্ত্বা তেসং সম্মুখা ঠিতে পব্বততলে ঠত্বা অক্খীনি উম্মীলেত্বা সূকরে ওলোকেসি। ৰড্ঢকীসূকরো ‘‘পটিওলোকেথ ন’’ন্তি সূকরানং সঞ্ঞং <a name="V2.0334"></a> অদাসি, তে পটিওলোকেসুং। ব্যগ্ঘো মুখং উগ্ঘাটেত্বা অস্সোসি, সূকরাপি তথা করিংসু। ব্যগ্ঘো মুত্তং ছড্ডেসি, সূকরাপি ছড্ডযিংসু। ইতি যং যং সো করোতি, তং তং তে পটিকরিংসু। সো চিন্তেসি – ‘‘পুব্বে সূকরা মযা ওলোকিতকালে পলাযন্তা পলাযিতুম্পি ন সক্কোন্তি, অজ্জ অপলাযিত্বা মম পটিসত্তু হুত্বা মযা কতমেৰ পটিকরোন্তি। এতস্মিং ভূমিসীসে ঠিতো একো তেসং সংৰিধাযকোপি অত্থি, অজ্জ ময্হং গতস্স জযো ন পঞ্ঞাযতী’’তি। সো নিৰত্তিত্বা অত্তনো ৰসনট্ঠানমেৰ অগমাসি। তেন পন গহিতমংসখাদকো একো কূটজটিলো অত্থি, সো তং তুচ্ছহত্থমেৰ আগচ্ছন্তং দিস্বা তেন সদ্ধিং সল্লপন্তো পঠমং গাথমাহ –</p>
<p class="hangnum"><a name="para97"></a><span class="paranum">৯৭</span>.</p>
<p class="gatha1"> ‘‘ৰরং <a name="P2.0407"></a> ৰরং ত্বং নিহনং পুরে চরি,</p>
<p class="gatha1">অস্মিং পদেসে অভিভুয্য সূকরে।</p>
<p class="gatha1">সোদানি একো ব্যপগম্ম ঝাযসি,</p>
<p class="gathalast">বলং নু তে ব্যগ্ঘ ন চজ্জ ৰিজ্জতী’’তি॥</p>
<p class="bodytext">তত্থ <span class="bld">ৰরং ৰরং ত্বং নিহনং পুরে চরি, অস্মিং পদেসে অভিভুয্য সূকরে</span>তি অম্ভো ব্যগ্ঘ, ত্বং পুব্বে ইমস্মিং পদেসে সব্বসূকরে অভিভৰিত্বা ইমেসু সূকরেসু ৰরং ৰরং ত্বং উত্তমুত্তমং সূকরং নিহনন্তো ৰিচরি। <span class="bld">সোদানি একো ব্যপগম্ম ঝাযসী</span>তি সো ত্বং ইদানি অঞ্ঞতরং সূকরং অগ্গহেত্বা এককোৰ অপগন্ত্বা ঝাযসি পজ্ঝাযসি। <span class="bld">বলং নু তে ব্যগ্ঘ ন চজ্জ ৰিজ্জতী</span>তি কিং নু তে, অম্ভো ব্যগ্ঘ, অজ্জ কাযবলং নত্থীতি।</p>
<p class="bodytext">তং সুত্বা ব্যগ্ঘো দুতিযং গাথমাহ –</p>
<p class="hangnum"><a name="para98"></a><span class="paranum">৯৮</span>.</p>
<p class="gatha1"> ‘‘ইমে সুদং যন্তি দিসোদিসং পুরে, ভযট্টিতা লেণগৰেসিনো পুথূ।</p>
<p class="gathalast">তে দানি সঙ্গম্ম ৰসন্তি একতো, যত্থট্ঠিতা দুপ্পসহজ্জমে মযা’’তি॥</p>
<p class="bodytext">তত্থ <a name="M2.0366"></a> <span class="bld">সুদ</span>ন্তি নিপাতো। অযং পন সঙ্খেপত্থো – ইমে সূকরা পুব্বে মং দিস্বা ভযেন অট্টিতা পীল়িতা অত্তনো লেণগৰেসিনো <span class="bld">পুথূ</span> ৰিসুং ৰিসুং হুত্বা <span class="bld">দিসোদিসং যন্তি,</span> তং তং দিসং অভিমুখা পলাযন্তি, তে দানি সব্বেপি সমাগন্ত্বা একতো ৰসন্তি তিট্ঠন্তি, তঞ্চ ভূমিসীসং উপগতা, যত্থ ঠিতা দুপ্পসহা দুম্মদ্দযা অজ্জ ইমে মযাতি।</p>
<p class="bodytext">অথস্স <a name="V2.0335"></a> উস্সাহং জনেন্তো কূটজটিলো ‘‘মা ভাযি, গচ্ছ তযি নদিত্বা পক্খন্দন্তে সব্বেপি ভীতা ভিজ্জিত্বা পলাযিস্সন্তী’’তি আহ। ব্যগ্ঘো তস্মিং উস্সাহং জনেন্তে সূরো হুত্বা পুন গন্ত্বা পব্বততলে অট্ঠাসি। ৰড্ঢকীসূকরো দ্বিন্নং আৰাটানং অন্তরে অট্ঠাসি। সূকরা ‘‘সামি, মহাচোরো পুনাগতো’’তি আহংসু। ‘‘মা ভাযিত্থ, ইদানি তং গণ্হিস্সামী’’তি। ব্যগ্ঘো নদিত্বা ৰড্ঢকীসূকরস্স উপরি পততি, সূকরো তস্স অত্তনো উপরি পতনকালে <a name="P2.0408"></a> পরিৰত্তিত্বা ৰেগেন উজুকং খতআৰাটে পতি। ব্যগ্ঘো ৰেগং সন্ধারেতুং অসক্কোন্তো উপরিভাগেন গন্ত্বা সুপ্পমুখস্স তিরিযং খতআৰাটস্স অতিসম্বাধে মুখট্ঠানে পতিত্বা পুঞ্জকতো ৰিয অহোসি। সূকরো আৰাটা উত্তরিত্বা অসনিৰেগেন গন্ত্বা ব্যগ্ঘং অন্তরসত্থিম্হি দাঠায পহরিত্বা যাৰ ৰক্কপদেসা ফালেত্বা পঞ্চমধুরমংসং দাঠায পলিৰেঠেত্বা ব্যগ্ঘস্স মত্থকে আৰিজ্ঝিত্বা ‘‘গণ্হথ তুম্হাকং পচ্চামিত্ত’’ন্তি উক্খিপিত্বা বহিআৰাটে ছড্ডেসি। পঠমং আগতা ব্যগ্ঘমংসং লভিংসু, পচ্ছা আগতা ‘‘ব্যগ্ঘমংসং কীদিসং হোতী’’তি তেসং মুখং উপসিঙ্ঘন্তা ৰিচরিংসু।</p>
<p class="bodytext">সূকরা ন তাৰ তুস্সন্তি। ৰড্ঢকীসূকরো তেসং ইঙ্ঘিতং দিস্বা ‘‘কিং নু খো তুম্হে ন তুস্সথা’’তি আহ। ‘‘সামি, কিং এতেন ব্যগ্ঘেন ঘাতিতেন, অঞ্ঞো পন ব্যগ্ঘআণাপনসমত্থো কূটজটিলো অত্থিযেৰা’’তি। ‘‘কো নামেসো’’তি? ‘‘একো দুস্সীলতাপসো’’তি। ‘‘ব্যগ্ঘোপি মযা ঘাতিতো, সো মে কিং পহোতি, এথ গণ্হিস্সাম ন’’ন্তি সূকরঘটায সদ্ধিং পাযাসি। কূটতাপসোপি ব্যগ্ঘে চিরাযন্তে ‘‘কিং নু খো সূকরা ব্যগ্ঘং গণ্হিংসূ’’তি পটিপথং গচ্ছন্তো তে সূকরে আগচ্ছন্তে দিস্বা অত্তনো পরিক্খারং আদায পলাযন্তো তেহি অনুবন্ধিতো পরিক্খারং ছড্ডেত্বা ৰেগেন উদুম্বররুক্খং অভিরুহি। সূকরা ‘‘ইদানিম্হ, সামি, নট্ঠা, তাপসো পলাযিত্বা <a name="M2.0367"></a> রুক্খং অভিরুহী’’তি আহংসু। ‘‘কিং রুক্খং নামা’’তি? ‘‘উদুম্বররুক্খ’’ন্তি। সো ‘‘সূকরিযো উদকং আহরন্তু, সূকরপোতকা পথৰিং খণন্তু, দীঘদাঠা সূকরা মূলানি ছিন্দন্তু, সেসা পরিৰারেত্বা আরক্খন্তূ’’তি সংৰিদহিত্বা তেসু তথা করোন্তেসু সযং উদুম্বরস্স উজুকং থূলমূলং <a name="P2.0409"></a> ফরসুনা পহরন্তো ৰিয একপ্পহারমেৰ কত্বা উদুম্বররুক্খং পাতেসি। পরিৰারেত্বা ঠিতসূকরা কূটজটিলং ভূমিযং পাতেত্বা খণ্ডাখণ্ডিকং কত্বা যাৰ অট্ঠিতো খাদিত্বা ৰড্ঢকীসূকরং উদুম্বরখন্ধেযেৰ নিসীদাপেত্বা কূটজটিলস্স পরিভোগসঙ্খেন উদকং আহরিত্বা অভিসিঞ্চিত্বা রাজানং করিংসু, একঞ্চ তরুণসূকরিং তস্স অগ্গমহেসিং অকংসু। ততো পট্ঠায কির যাৰজ্জতনা রাজানো উদুম্বরভদ্দপীঠে নিসীদাপেত্বা তীহি সঙ্খেহি অভিসিঞ্চন্তি।</p>
<p class="bodytext">তস্মিং <a name="V2.0336"></a> ৰনসণ্ডে অধিৰত্থা দেৰতা তং অচ্ছরিযং দিস্বা একস্মিং ৰিটপন্তরে সূকরানং অভিমুখা হুত্বা ততিযং গাথমাহ –</p>
<p class="hangnum"><a name="para99"></a><span class="paranum">৯৯</span>.</p>
<p class="gatha1"> ‘‘নমত্থু সঙ্ঘান সমাগতানং, দিস্বা সযং সখ্য ৰদামি অব্ভুতং।</p>
<p class="gathalast">ব্যগ্ঘং মিগা যত্থ জিনিংসু দাঠিনো, সামগ্গিযা দাঠবলেসু মুচ্চরে’’তি॥</p>
<p class="bodytext">তত্থ <span class="bld">নমত্থু সঙ্ঘান</span>ন্তি অযং মম নমক্কারো সমাগতানং সূকরসঙ্ঘানং অত্থু। <span class="bld">দিস্বা সযং সখ্য ৰদামি অব্ভুত</span>ন্তি ইদং পুব্বে অভূতপুব্বং অব্ভুতং সখ্যং মিত্তভাৰং সযং দিস্বা ৰদামি। <span class="bld">ব্যগ্ঘং মিগা যত্থ জিনিংসু দাঠিনো</span>তি যত্র হি নাম দাঠিনো সূকরমিগা ব্যগ্ঘং জিনিংসু, অযমেৰ ৰা পাঠো। <span class="bld">সামগ্গিযা দাঠবলেসু মুচ্চরে</span>তি যা সা দাঠবলেসু সূকরেসু সামগ্গী একজ্ঝাসযতা, তায তেসু সামগ্গিযা তে দাঠবলা পচ্চামিত্তং গহেত্বা অজ্জ মরণভযা মুত্তাতি অত্থো।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা ধনুগ্গহতিস্সো ৰড্ঢকীসূকরো অহোসি, রুক্খদেৰতা পন অহমেৰ অহোসি’’ন্তি।</p>
<p class="centered">ৰড্ঢকীসূকরজাতকৰণ্ণনা ততিযা।</p>
<p class="hangnum">  </p>
<p class="subhead"> ২৮৪] ৪. সিরিজাতকৰণ্ণনা</p>
<p class="bodytext"><span class="bld">যং</span> <a name="M2.0368"></a> <span class="bld">উস্সুকা সঙ্ঘরন্তী</span>তি ইদং সত্থা জেতৰনে ৰিহরন্তো একং সিরিচোরব্রাহ্মণং আরব্ভ কথেসি। ইমস্মিং জাতকে <a name="P2.0410"></a> পচ্চুপ্পন্নৰত্থু হেট্ঠা <span class="bld">খদিরঙ্গারজাতকে</span> (জা॰ ১.১.৪০) ৰিত্থারিতমেৰ। ইধাপি পন সা অনাথপিণ্ডিকস্স ঘরে চতুত্থে দ্বারকোট্ঠকে ৰসনকা মিচ্ছাদিট্ঠিদেৰতা দণ্ডকম্মং করোন্তী চতুপঞ্ঞাসহিরঞ্ঞকোটিযো আহরিত্বা কোট্ঠে পূরেত্বা সেট্ঠিনা সদ্ধিং সহাযিকা অহোসি। অথ নং সো আদায সত্থু সন্তিকং নেসি। সত্থা তস্সা ধম্মং দেসেসি, সা ধম্মং সুত্বা সোতাপন্না অহোসি। ততো পট্ঠায সেট্ঠিনো যসো যথাপোরাণোৰ জাতো। অথেকো সাৰত্থিৰাসী সিরিলক্খণঞ্ঞূ ব্রাহ্মণো চিন্তেসি – ‘‘অনাথপিণ্ডিকো দুগ্গতো হুত্বা পুন ইস্সরো জাতো, যংনূনাহং তং দট্ঠুকামো ৰিয গত্বা তস্স ঘরতো সিরিং থেনেত্বা আগচ্ছেয্য’’ন্তি। সো তস্স ঘরং গন্ত্বা তেন কতসক্কারসম্মানো সারণীযকথায ৰত্তমানায ‘‘কিমত্থং আগতোসী’’তি ৰুত্তে ‘‘কত্থ নু খো সিরী পতিট্ঠিতা’’তি ওলোকেসি। সেট্ঠিনো চ সব্বসেতো <a name="V2.0337"></a> ধোতসঙ্খপটিভাগো কুক্কুটো সুৰণ্ণপঞ্জরে পক্খিপিত্বা ঠপিতো অত্থি, তস্স চূল়ায সিরী পতিট্ঠাসি। ব্রাহ্মণো ওলোকযমানো সিরিযা তত্থ পতিট্ঠিতভাৰং ঞত্বা আহ – ‘‘অহং, মহাসেট্ঠি, পঞ্চসতে মাণৰে মন্তে ৰাচেমি, অকালরৰিং একং কুক্কুটং নিস্সায তে চ মযঞ্চ কিলমাম, অযঞ্চ কির কুক্কুটো কালরৰী, ইমস্সত্থায আগতোম্হি, দেহি মে এতং কুক্কুট’’ন্তি। ‘‘গণ্হ, ব্রাহ্মণ, দেমি তে কুক্কুট’’ন্তি। ‘‘দেমী’’তি চ ৰুত্তক্খণেযেৰ সিরী তস্স চূল়তো অপগন্ত্বা উস্সীসকে ঠপিতে মণিক্খন্ধে পতিট্ঠাসি।</p>
<p class="bodytext">ব্রাহ্মণো সিরিযা মণিম্হি পতিট্ঠিতভাৰং ঞত্বা মণিম্পি যাচি। ‘‘মণিম্পি দেমী’’তি ৰুত্তক্খণেযেৰ সিরী মণিতো অপগন্ত্বা উস্সীসকে ঠপিতআরক্খযট্ঠিযং পতিট্ঠাসি। ব্রাহ্মণো সিরিযা তত্থ পতিট্ঠিতভাৰং ঞত্বা তম্পি যাচি। ‘‘গহেত্বা গচ্ছাহী’’তি ৰুত্তক্খণেযেৰ সিরী যট্ঠিতো অপগন্ত্বা পুঞ্ঞলক্খণদেৰিযা নাম সেট্ঠিনো অগ্গমহেসিযা সীসে পতিট্ঠাসি। সিরিচোরব্রাহ্মণো তত্থ পতিট্ঠিতভাৰং ঞত্বা ‘‘অৰিস্সজ্জিযভণ্ডং এতং, যাচিতুম্পি ন সক্কা’’তি চিন্তেত্বা সেট্ঠিং এতদৰোচ – ‘‘মহাসেট্ঠি, অহং <a name="M2.0369"></a> তুম্হাকং গেহে ‘সিরিং থেনেত্বা গমিস্সামী’তি আগচ্ছিং, সিরী পন তে কুক্কুটস্স চূল়াযং পতিট্ঠিতা অহোসি, তস্মিং মম দিন্নে ততো অপগন্ত্বা মণিম্হি পতিট্ঠহি, মণিম্হি দিন্নে আরক্খযট্ঠিযং পতিট্ঠহি, আরক্খযট্ঠিযা দিন্নায ততো অপগন্ত্বা পুঞ্ঞলক্খণদেৰিযা <a name="P2.0411"></a> সীসে পতিট্ঠহি, ‘ইদং খো পন অৰিস্সজ্জিযভণ্ড’ন্তি ইমম্পি মে ন গহিতং, ন সক্কা তৰ সিরিং থেনেতুং, তৰ সন্তকং তৰেৰ হোতূ’’তি উট্ঠাযাসনা পক্কামি। অনাথপিণ্ডিকো ‘‘ইমং কারণং সত্থু কথেস্সামী’’তি ৰিহারং গন্ত্বা সত্থারং পূজেত্বা ৰন্দিত্বা একমন্তং নিসিন্নো সব্বং তথাগতস্স আরোচেসি। সত্থা তং সুত্বা ‘‘ন খো, গহপতি, ইদানেৰ অঞ্ঞেসং সিরী অঞ্ঞত্থ গচ্ছতি, পুব্বেপি অপ্পপুঞ্ঞেহি উপ্পাদিতসিরী পন পুঞ্ঞৰন্তানংযেৰ পাদমূলং গতা’’তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাসিরট্ঠে ব্রাহ্মণকুলে নিব্বত্তিত্বা ৰযপ্পত্তো তক্কসিলাযং সিপ্পং উগ্গণ্হিত্বা অগারং অজ্ঝাৰসন্তো মাতাপিতূনং কালকিরিযায সংৰিগ্গো নিক্খমিত্বা হিমৰন্তপদেসে ইসিপব্বজ্জং পব্বজিত্বা অভিঞ্ঞা চ সমাপত্তিযো চ উপ্পাদেত্বা দীঘস্স অদ্ধুনো অচ্চযেন লোণম্বিলসেৰনত্থায জনপদং গন্ত্বা বারাণসিরঞ্ঞো উয্যানে ৰসিত্বা পুনদিৰসে ভিক্খং চরমানো হত্থাচরিযস্স ঘরদ্বারং অগমাসি। সো তস্স আচারৰিহারে পসন্নো ভিক্খং দত্বা উয্যানে ৰসাপেত্বা নিচ্চং পটিজগ্গি। তস্মিং কালে একো কট্ঠহারকো অরঞ্ঞতো দারূনি আহরন্তো ৰেলায নগরদ্বারং পাপুণিতুং <a name="V2.0338"></a> নাসক্খি। সাযং একস্মিং দেৰকুলে দারুকলাপং উস্সীসকে কত্বা নিপজ্জি, দেৰকুলে ৰিস্সট্ঠা বহূ কুক্কুটা তস্স অৰিদূরে একস্মিং রুক্খে সযিংসু। তেসু উপরিসযিতকুক্কুটো পচ্চূসকালে ৰচ্চং পাতেন্তো হেট্ঠাসযিতকুক্কুটস্স সরীরে পাতেসি। ‘‘কেন মে সরীরে ৰচ্চং পাতিত’’ন্তি চ ৰুত্তে ‘‘মযা’’তি আহ। ‘‘কিংকারণা’’তি চ ৰুত্তে ‘‘অনুপধারেত্বা’’তি ৰত্বা পুনপি পাতেসি। ততো উভোপি অঞ্ঞমঞ্ঞং কুদ্ধা ‘‘কিং তে বলং, কিং তে বল’’ন্তি কলহং করিংসু। অথ হেট্ঠাসযিতকুক্কুটো আহ – ‘‘মং মারেত্বা অঙ্গারে পক্কমংসং খাদন্তো পাতোৰ কহাপণসহস্সং <a name="P2.0412"></a> লভতী’’তি। উপরিসযিতকুক্কুটো আহ – ‘‘অম্ভো, মা ত্বং এত্তকেন গজ্জি, মম থূলমংসং খাদন্তো রাজা হোতি, বহিমংসং <a name="M2.0370"></a> খাদন্তো পুরিসো চে, সেনাপতিট্ঠানং, ইত্থী চে, অগ্গমহেসিট্ঠানং লভতি। অট্ঠিমংসং পন মে খাদন্তো গিহী চে, ভণ্ডাগারিকট্ঠানং, পব্বজিতো চে, রাজকুলূপকভাৰং লভতী’’তি।</p>
<p class="bodytext">কট্ঠহারকো তেসং ৰচনং সুত্বা ‘‘রজ্জে পত্তে সহস্সেন কিচ্চং নত্থী’’তি সণিকং অভিরুহিত্বা উপরিসযিতকুক্কুটং গহেত্বা মারেত্বা উচ্ছঙ্গে কত্বা ‘‘রাজা ভৰিস্সামী’’তি গন্ত্বা ৰিৰটদ্বারেনেৰ নগরং পৰিসিত্বা কুক্কুটং নিত্তচং কত্বা উদরং সোধেত্বা ‘‘ইদং কুক্কুটমংসং সাধুকং সম্পাদেহী’’তি পজাপতিযা অদাসি। সা কুক্কুটমংসঞ্চ ভত্তঞ্চ সম্পাদেত্বা ‘‘ভুঞ্জ, সামী’’তি তস্স উপনামেসি। ‘‘ভদ্দে, এতং মংসং মহানুভাৰং, এতং খাদিত্বা অহং রাজা ভৰিস্সামি, ত্বং অগ্গমহেসী ভৰিস্সসি, তং ভত্তঞ্চ মংসঞ্চ আদায গঙ্গাতীরং গন্ত্বা ন্হাযিত্বা ভুঞ্জিস্সামা’’তি ভত্তভাজনং তীরে ঠপেত্বা ন্হানত্থায ওতরিংসু। তস্মিং খণে ৰাতেন খুভিতং উদকং আগন্ত্বা ভত্তভাজনং আদায অগমাসি। তং নদীসোতেন ৰুয্হমানং হেট্ঠানদিযং হত্থিং ন্হাপেন্তো একো হত্থাচরিযো মহামত্তো দিস্বা উক্খিপাপেত্বা ৰিৰরাপেত্বা ‘‘কিমেত্থা’’তি পুচ্ছি। ‘‘ভত্তঞ্চেৰ কুক্কুটমংসঞ্চ সামী’’তি। সো তং পিদহাপেত্বা লঞ্ছাপেত্বা ‘‘যাৰ মযং আগচ্ছাম, তাৰিমং ভত্তং মা ৰিৰরা’’তি ভরিযায পেসেসি। সোপি খো কট্ঠহারকো মুখতো পৰিট্ঠেন ৰালুকোদকেন উদ্ধুমাতউদরো পলাযি।</p>
<p class="bodytext">অথেকো তস্স হত্থাচরিযস্স কুলূপকো দিব্বচক্খুকতাপসো ‘‘ময্হং উপট্ঠাকো হত্থিট্ঠানং ন ৰিজহতি, কদা নু খো সম্পত্তিং পাপুণিস্সতী’’তি দিব্বচক্খুনা উপধারেন্তো তং পুরিসং দিস্বা তং কারণং ঞত্বা পুরেতরং গন্ত্বা হত্থাচরিযস্স নিৰেসনে নিসীদি। হত্থাচরিযো আগন্ত্বা তং ৰন্দিত্বা <a name="P2.0413"></a> একমন্তং নিসিন্নো তং ভত্তভাজনং আহরাপেত্বা ‘‘তাপসং মংসোদনেন পরিৰিসথা’’তি আহ। তাপসো ভত্তং গহেত্বা মংসে দীযমানে অগ্গহেত্বা ‘‘ইমং মংসং অহং ৰিচারেমী’’তি ৰত্বা ‘‘ৰিচারেথ <a name="V2.0339"></a>, ভন্তে’’তি ৰুত্তে থূলমংসাদীনি একেকং কোট্ঠাসং কারেত্বা থূলমংসং হত্থাচরিযস্স দাপেসি, বহিমংসং তস্স ভরিযায, অট্ঠিমংসং অত্তনা পরিভুঞ্জি। সো ভত্তকিচ্চাৰসানে গচ্ছন্তো ‘‘ত্বং ইতো ততিযদিৰসে রাজা ভৰিস্সসি, অপ্পমত্তো হোহী’’তি ৰত্বা পক্কামি। ততিযদিৰসে একো সামন্তরাজা আগন্ত্বা বারাণসিং পরিৰারেসি। বারাণসিরাজা <a name="M2.0371"></a> হত্থাচরিযং রাজৰেসং গাহাপেত্বা ‘‘হত্থিং অভিরুহিত্বা যুজ্ঝা’’তি আণাপেত্বা সযং অঞ্ঞাতকৰেসেন সেনায ৰিচারেন্তো একেন মহাৰেগেন সরেন ৰিদ্ধো তঙ্খণঞ্ঞেৰ মরি। তস্স মতভাৰং ঞত্বা হত্থাচরিযো বহূ কহাপণে নীহরাপেত্বা ‘‘ধনত্থিকা পুরতো হুত্বা যুজ্ঝন্তূ’’তি ভেরিং চরাপেসি। বলকাযো মুহুত্তেনেৰ সামন্তরাজানং জীৰিতক্খযং পাপেসি। অমচ্চা রঞ্ঞো সরীরকিচ্চং কত্বা ‘‘কং রাজানং করোমা’’তি মন্তযমানা ‘‘অম্হাকং রাজা জীৰমানো অত্তনো ৰেসং হত্থাচরিযস্স অদাসি, অযমেৰ যুদ্ধং কত্বা রজ্জং গণ্হি, এতস্সেৰ রজ্জং দস্সামা’’তি তং রজ্জেন অভিসিঞ্চিংসু, ভরিযম্পিস্স অগ্গমহেসিং অকংসু। বোধিসত্তো রাজকুলূপকো অহোসি।</p>
<p class="bodytext">সত্থা অতীতং আহরিত্বা অভিসম্বুদ্ধো হুত্বা ইমা দ্বে গাথা অভাসি –</p>
<p class="hangnum"><a name="para100"></a><span class="paranum">১০০</span>.</p>
<p class="gatha1"> ‘‘যং উস্সুকা সঙ্ঘরন্তি, অলক্খিকা বহুং ধনং।</p>
<p class="gathalast">সিপ্পৰন্তো অসিপ্পা চ, লক্খিৰা তানি ভুঞ্জতি॥</p>
<p class="hangnum"><a name="para101"></a><span class="paranum">১০১</span>.</p>
<p class="gatha1"> ‘‘সব্বত্থ কতপুঞ্ঞস্স, অতিচ্চঞ্ঞেৰ পাণিনো।</p>
<p class="gathalast">উপ্পজ্জন্তি বহূ ভোগা, অপ্পনাযতনেসুপী’’তি॥</p>
<p class="bodytext">তত্থ <span class="bld">যং উস্সুকা</span>তি যং ধনসঙ্ঘরণে উস্সুক্কমাপন্না ছন্দজাতা কিচ্ছেন বহুং ধনং সঙ্ঘরন্তি।‘‘যে উস্সুকা’’তিপি পাঠো, যে পুরিসা <a name="P2.0414"></a> ধনসংহরণে উস্সুকা হত্থিসিপ্পাদিৰসেন সিপ্পৰন্তো অসিপ্পা চ অন্তমসো ৰেতনেন কম্মং কত্বা বহুং ধনং সঙ্ঘরন্তীতি অত্থো। <span class="bld">লক্খিৰা তানি ভুঞ্জতী</span>তি তানি ‘‘বহুং ধন’’ন্তি ৰুত্তানি ধনানি পুঞ্ঞৰা পুরিসো অত্তনো পুঞ্ঞফলং পরিভুঞ্জন্তো কিঞ্চি কম্মং অকত্বাপি পরিভুঞ্জতি।</p>
<p class="bodytext"><span class="bld">অতিচ্চঞ্ঞেৰ পাণিনো</span>তি অতিচ্চ অঞ্ঞে এৰ পাণিনো। এৰ-কারো পুরিমপদেন যোজেতব্বো, সব্বত্থেৰ কতপুঞ্ঞস্স অঞ্ঞে অকতপুঞ্ঞে সত্তে অতিক্কমিত্বাতি অত্থো। <span class="bld">অপ্পনাযতনেসুপী</span>তি অপি অনাযতনেসুপি অরতনাকরেসু রতনানি অসুৰণ্ণাযতনাদীসু সুৰণ্ণাদীনি অহত্থাযতনাদীসু হত্থিআদযোতি সৰিঞ্ঞাণকঅৰিঞ্ঞাণকা বহূ ভোগা উপ্পজ্জন্তি <a name="V2.0340"></a>। তত্থ মুত্তামণিআদীনং অনাকরে উপ্পত্তিযং দুট্ঠগামণিঅভযমহারাজস্স ৰত্থু কথেতব্বং।</p>
<p class="bodytext">সত্থা <a name="M2.0372"></a> পন ইমা গাথা ৰত্বা ‘‘গহপতি, ইমেসং সত্তানং পুঞ্ঞসদিসং অঞ্ঞং আযতনং নাম নত্থি, পুঞ্ঞৰন্তানঞ্হি অনাকরেসু রতনানি উপ্পজ্জন্তিযেৰা’’তি ৰত্বা ইমং ধম্মং দেসেসি –</p>
<p class="gatha1">‘‘এস দেৰমনুস্সানং, সব্বকামদদো নিধি।</p>
<p class="gathalast">যং যদেৰাভিপত্থেন্তি, সব্বমেতেন লব্ভতি॥</p>
<p class="gatha1">‘‘সুৰণ্ণতা সুসরতা, সুসণ্ঠানা সুরূপতা।</p>
<p class="gathalast">আধিপচ্চপরিৰারো, সব্বমেতেন লব্ভতি॥</p>
<p class="gatha1">‘‘পদেসরজ্জং ইস্সরিযং, চক্কৰত্তিসুখং পিযং।</p>
<p class="gathalast">দেৰরজ্জম্পি দিব্বেসু, সব্বমেতেন লব্ভতি॥</p>
<p class="gatha1">‘‘মানুস্সিকা চ সম্পত্তি, দেৰলোকে চ যা রতি।</p>
<p class="gathalast">যা চ নিব্বানসম্পত্তি, সব্বমেতেন লব্ভতি॥</p>
<p class="gatha1">‘‘মিত্তসম্পদমাগম্ম, যোনিসোৰ পযুঞ্জতো।</p>
<p class="gathalast">ৰিজ্জাৰিমুত্তিৰসীভাৰো, সব্বমেতেন লব্ভতি॥</p>
<p class="gatha1">‘‘পটিসম্ভিদা ৰিমোক্খা চ, যা চ সাৰকপারমী।</p>
<p class="gathalast">পচ্চেকবোধি বুদ্ধভূমি, সব্বমেতেন লব্ভতি॥</p>
<p class="gatha1">‘‘এৰং মহত্থিকা এসা, যদিদং পুঞ্ঞসম্পদা।</p>
<p class="gathalast">তস্মা ধীরা পসংসন্তি, পণ্ডিতা কতপুঞ্ঞত’’ন্তি॥ (খু॰ পা॰ ৮.১০-১৬)।</p>
<p class="bodytext">ইদানি <a name="P2.0415"></a> যেসু অনাথপিণ্ডিকস্স সিরী পতিট্ঠিতা, তানি রতনানি দস্সেতুং <span class="bld">‘‘কুক্কুটো’’</span>তিআদিমাহ।</p>
<p class="hangnum"><a name="para102"></a><span class="paranum">১০২</span>.</p>
<p class="gatha1"> ‘‘কুক্কুটো <a name="V2.0341"></a> মণযো দণ্ডো, থিযো চ পুঞ্ঞলক্খণা।</p>
<p class="gathalast">উপ্পজ্জন্তি অপাপস্স, কতপুঞ্ঞস্স জন্তুনো’’তি॥</p>
<p class="bodytext">তত্থ <span class="bld">দণ্ডো</span>তি আরক্খযট্ঠিং সন্ধায ৰুত্তং, <span class="bld">থিযো</span>তি সেট্ঠিভরিযং পুঞ্ঞলক্খণদেৰিং। সেসমেত্থ উত্তানমেৰ। গাথং ৰত্বা চ পন জাতকং সমোধানেসি – ‘‘তদা রাজা আনন্দো অহোসি, কুলূপকতাপসো পন অহমেৰ সম্মাসম্বুদ্ধো অহোসি’’ন্তি।</p>
<p class="centered">সিরিজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২৮৫] ৫. মণিসূকরজাতকৰণ্ণনা</p>
<p class="bodytext"><span class="bld">দরিযা</span> <a name="M2.0373"></a> <span class="bld">সত্ত ৰস্সানী</span>তি ইদং সত্থা জেতৰনে ৰিহরন্তো সুন্দরীমারণং আরব্ভ কথেসি। তেন খো পন সমযেন ভগৰা সক্কতো হোতি গরুকতোতি ৰত্থু <span class="bld">উদানে</span> (উদা॰ ৩৮) আগতমেৰ। অযং পনেত্থ সঙ্খেপো – ভগৰতো কির ভিক্খুসঙ্ঘস্স চ পঞ্চন্নং মহানদীনং মহোঘসদিসে লাভসক্কারে উপ্পন্নে হতলাভসক্কারা অঞ্ঞতিত্থিযা সূরিযুগ্গমনকালে খজ্জোপনকা ৰিয নিপ্পভা হুত্বা একতো সন্নিপতিত্বা মন্তযিংসু – ‘‘মযং সমণস্স গোতমস্স উপ্পন্নকালতো পট্ঠায হতলাভসক্কারা, ন কোচি অম্হাকং অত্থিভাৰম্পি জানাতি, কেন নু খো সদ্ধিং একতো হুত্বা সমণস্স গোতমস্স অৰণ্ণং উপ্পাদেত্বা লাভসক্কারমস্স অন্তরধাপেয্যামা’’তি। অথ নেসং এতদহোসি – ‘‘সুন্দরিযা সদ্ধিং একতো হুত্বা সক্কুণিস্সামা’’তি।</p>
<p class="bodytext">তে একদিৰসং সুন্দরিং তিত্থিযারামং পৰিসিত্বা ৰন্দিত্বা ঠিতং নালপিংসু। সা পুনপ্পুনং সল্লপন্তীপি পটিৰচনং অলভিত্বা ‘‘অপি নু, অয্যা, তুম্হে কেনচি ৰিহেঠিতাত্থা’’তি পুচ্ছি। ‘‘কিং, ভগিনি, সমণং গোতমং অম্হে ৰিহেঠেত্বা হতলাভসক্কারে কত্বা ৰিচরন্তং ন পস্সসী’’তি। সা এৰমাহ – ‘‘মযা এত্থ কিং কাতুং ৰট্টতী’’তি? ত্বং খোসি, ভগিনি, অভিরূপা সোভগ্গপ্পত্তা, সমণস্স গোতমস্স অযসং আরোপেত্বা মহাজনং তৰ কথং <a name="P2.0416"></a> গাহাপেত্বা হতলাভসক্কারং করোহী’’তি? সা ‘‘সাধূ’’তি সম্পটিচ্ছিত্বা ৰন্দিত্বা পক্কন্তা। ততো পট্ঠায মালাগন্ধৰিলেপনকপ্পূরকটুকফলাদীনি গহেত্বা সাযং মহাজনস্স সত্থু ধম্মদেসনং সুত্বা নগরং পৰিসনকালে জেতৰনাভিমুখী গচ্ছতি। ‘‘কহং গচ্ছসী’’তি চ পুট্ঠা ‘‘সমণস্স গোতমস্স সন্তিকং, অহঞ্হি তেন সদ্ধিং একগন্ধকুটিযং ৰসামী’’তি ৰত্বা অঞ্ঞতরস্মিং <a name="V2.0342"></a> তিত্থিযারামে ৰসিত্বা পাতোৰ জেতৰনমগ্গং ওতরিত্বা নগরাভিমুখী গচ্ছতি। ‘‘কিং, সুন্দরি, কহং গতাসী’’তি চ পুট্ঠা ‘‘সমণেন গোতমেন সদ্ধিং একগন্ধকুটিযং ৰসিত্বা তং কিলেসরতিযা রমাপেত্বা আগতাম্হী’’তি ৰদতি।</p>
<p class="bodytext">অথ নং কতিপাহচ্চযেন ধুত্তানং কহাপণে দত্বা ‘‘গচ্ছথ সুন্দরিং মারেত্বা সমণস্স গোতমস্স গন্ধকুটিযা সমীপে মালাকচৰরন্তরে নিক্খিপিত্বা <a name="M2.0374"></a> এথা’’তি ৰদিংসু, তে তথা অকংসু। ততো তিত্থিযা ‘‘সুন্দরিং ন পস্সামা’’তি কোলাহলং কত্বা রঞ্ঞো আরোচেত্বা ‘‘কহং ৰো আসঙ্কা’’তি ৰুত্তা ‘‘ইমেসু দিৰসেসু জেতৰনে ৰসতি, তত্রস্সা পৰত্তিং ন জানামা’’তি ৰত্বা ‘‘তেন হি গচ্ছথ, নং ৰিচিনথা’’তি রঞ্ঞা অনুঞ্ঞাতা অত্তনো উপট্ঠাকে গহেত্বা জেতৰনং গন্ত্বা ৰিচিনন্তা মালাকচৰরন্তরে দিস্বা মঞ্চকং আরোপেত্বা নগরং পৰেসেত্বা ‘‘সমণস্স গোতমস্স সাৰকা ‘সত্থারা কতপাপকম্মং পটিচ্ছাদেস্সামা’তি সুন্দরিং মারেত্বা মালাকচৰরন্তরে নিক্খিপিংসূ’’তি রঞ্ঞো আরোচেসুং, রাজা ‘‘তেন হি গচ্ছথ, নগরং আহিণ্ডথা’’তি আহ। তে নগরৰীথীসু ‘‘পস্সথ সমণানং সক্যপুত্তিযানং কম্ম’’ন্তিআদীনি ৰিরৰিত্বা পুন রঞ্ঞো নিৰেসনদ্বারং অগমংসু।</p>
<p class="bodytext">রাজা সুন্দরিযা সরীরং আমকসুসানে অট্টকং আরোপেত্বা রক্খাপেসি। সাৰত্থিৰাসিনো ঠপেত্বা অরিযসাৰকে সেসা যেভুয্যেন ‘‘পস্সথ সমণানং সক্যপুত্তিযানং কম্ম’’ন্তিআদীনি ৰত্বা অন্তোনগরে চ বহিনগরে চ ভিক্খূ অক্কোসন্তা পরিভাসন্তা ৰিচরন্তি। ভিক্খূ তং পৰত্তিং তথাগতস্স আরোচেসুং। সত্থা ‘‘তেন হি তুম্হেপি তে মনুস্সে এৰং পটিচোদেথা’’তি –</p>
<p class="gatha1">‘‘অভূতৰাদী নিরযং উপেতি, যো ৰাপি কত্বা ন করোমি চাহ।</p>
<p class="gathalast">উভোপি <a name="P2.0417"></a> তে পেচ্চ সমা ভৰন্তি, নিহীনকম্মা মনুজা পরত্থা’’তি॥ (উদা॰ ৩৮) –</p>
<p class="unindented">ইমং গাথমাহ।</p>
<p class="bodytext">রাজা ‘‘সুন্দরিযা অঞ্ঞেহি মারিতভাৰং জানাথা’’তি পুরিসে পেসেসি। তেপি খো ধুত্তা তেহি কহাপণেহি সুরং পিৰন্তা অঞ্ঞমঞ্ঞং কলহং করোন্তি। তত্থেকো এৰমাহ – ‘‘ত্বং সুন্দরিং একপ্পহারেনেৰ মারেত্বা মালাকচৰরন্তরে নিক্খিপিত্বা ততো লদ্ধকহাপণেহি সুরং পিৰসি, হোতু হোতূ’’তি। রাজপুরিসা তে ধুত্তে গহেত্বা রঞ্ঞো দস্সেসুং। অথ তে রাজা ‘‘তুম্হেহি <a name="V2.0343"></a> মারিতা’’তি পুচ্ছি। ‘‘আম, দেৰা’’তি। ‘‘কেহি মারাপিতা’’তি? ‘‘অঞ্ঞতিত্থিযেহি, দেৰা’’তি। রাজা <a name="M2.0375"></a> তিত্থিযে পক্কোসাপেত্বা সুন্দরিং উক্খিপাপেত্বা ‘‘গচ্ছথ তুম্হে, এৰং ৰদন্তা নগরং আহিণ্ডথ ‘অযং সুন্দরী সমণস্স গোতমস্স অৰণ্ণং আরোপেতুকামেহি অম্হেহি মারাপিতা, নেৰ সমণস্স গোতমস্স, ন গোতমসাৰকানং দোসো অত্থি, অম্হাকংযেৰ দোসো’’’তি আণাপেসি। তে তথা অকংসু। বালমহাজনো তদা সদ্দহি, তিত্থিযাপি পুরিসৰধদণ্ডেন পলিবুদ্ধা। ততো পট্ঠায বুদ্ধানং মহন্ততরো লাভসক্কারো অহোসি।</p>
<p class="bodytext">অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, তিত্থিযা ‘বুদ্ধানং কাল়কভাৰং উপ্পাদেস্সামা’তি সযং কাল়কা জাতা, বুদ্ধানং পন মহন্ততরো লাভসক্কারো উদপাদী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, সক্কা বুদ্ধানং সংকিলেসং উপ্পাদেতুং, বুদ্ধানং সংকিলিট্ঠভাৰকরণং নাম জাতিমণিনো কিলিট্ঠভাৰকরণসদিসং, পুব্বে জাতিমণিং ‘কিলিট্ঠং করিস্সামা’তি ৰাযমন্তাপি নাসক্খিংসু কিলিট্ঠং কাতু’’ন্তি ৰত্বা তেহি যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং গামকে ব্রাহ্মণকুলে নিব্বত্তিত্বা ৰযপ্পত্তো কামেসু আদীনৰং দিস্বা নিক্খমিত্বা হিমৰন্তপদেসে তিস্সো পব্বতরাজিযো অতিক্কমিত্বা তাপসো হুত্বা পণ্ণসালাযং ৰসি। তস্সা অৰিদূরে মণিগুহা অহোসি, তত্থ তিংসমত্তা সূকরা ৰসন্তি, গুহায অৰিদূরে একো সীহো চরতি, তস্স মণিম্হি <a name="P2.0418"></a> ছাযা পঞ্ঞাযতি। সূকরা সীহচ্ছাযং দিস্বা ভীতা উত্রস্তা অপ্পমংসলোহিতা অহেসুং। তে ‘‘ইমস্স মণিনো ৰিপ্পসন্নত্তা অযং ছাযা পঞ্ঞাযতি, ইমং মণিং সংকিলিট্ঠং ৰিৰণ্ণং করোমা’’তি চিন্তেত্বা অৰিদূরে একং সরং গন্ত্বা কললে পৰট্টেত্বা আগন্ত্বা তং মণিং ঘংসন্তি। সো সূকরলোমেহি ঘংসিযমানো ৰিপ্পসন্নতরো অহোসি। সূকরা উপাযং অপস্সন্তা ‘‘ইমস্স মণিনো ৰিৰণ্ণকরণূপাযং তাপসং পুচ্ছিস্সামা’’তি বোধিসত্তং উপসঙ্কমিত্বা ৰন্দিত্বা একমন্তং ঠিতা পুরিমা দ্বে গাথা উদাহরিংসু –</p>
<p class="hangnum"><a name="para103"></a><span class="paranum">১০৩</span>.</p>
<p class="gatha1"> ‘‘দরিযা সত্ত ৰস্সানি, তিংসমত্তা ৰসামসে।</p>
<p class="gathalast">হঞ্ঞাম মণিনো আভং, ইতি নো মন্তরং অহু॥</p>
<p class="hangnum"><a name="para104"></a><span class="paranum">১০৪</span>.</p>
<p class="gatha1"> ‘‘যাৰতা <a name="V2.0344"></a> <a name="M2.0376"></a> মণিং ঘংসাম, ভিয্যো ৰোদাযতে মণি।</p>
<p class="gathalast">ইদঞ্চদানি পুচ্ছাম, কিং কিচ্চং ইধ মঞ্ঞসী’’তি॥</p>
<p class="bodytext">তত্থ <span class="bld">দরিযা</span>তি মণিগুহাযং। <span class="bld">ৰসামসে</span>তি ৰসাম। <span class="bld">হঞ্ঞামা</span>তি হনিস্সাম, মযম্পি ৰিৰণ্ণং করিস্সাম। <span class="bld">ইদঞ্চদানি পুচ্ছামা</span>তি ইদানি মযং ‘‘কেন কারণেন অযং মণি কিলিস্সমানো ৰোদাযতে’’তি ইদং তং পুচ্ছাম। <span class="bld">‘‘কিং কিচ্চং ‘ইধ মঞ্ঞসী’</span>তি ইমস্মিং অত্থে ত্বং ইমং কিচ্চং কিন্তি মঞ্ঞসী’’তি।</p>
<p class="bodytext">অথ নেসং আচিক্খন্তো বোধিসত্তো ততিযং গাথমাহ –</p>
<p class="hangnum"><a name="para105"></a><span class="paranum">১০৫</span>.</p>
<p class="gatha1"> ‘‘অযং মণি ৰেল়ুরিযো, অকাচো ৰিমলো সুভো।</p>
<p class="gathalast">নাস্স সক্কা সিরিং হন্তুং, অপক্কমথ সূকরা’’তি॥</p>
<p class="bodytext">তত্থ <span class="bld">অকাচো</span>তি অকক্কসো। <span class="bld">সুভো</span>তি সোভনো। <span class="bld">সিরি</span>ন্তি পভং। <span class="bld">অপক্কমথা</span>তি ইমস্স মণিস্স পভা নাসেতুং ন সক্কা, তুম্হে পন ইমং মণিগুহং পহায অঞ্ঞত্থ গচ্ছথাতি।</p>
<p class="bodytext">তে তস্স কথং সুত্বা তথা অকংসু। বোধিসত্তো ঝানং উপ্পাদেত্বা ব্রহ্মলোকপরাযণো অহোসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা তাপসো অহমেৰ অহোসি’’ন্তি।</p>
<p class="centered">মণিসূকরজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২৮৬] ৬. সালূকজাতকৰণ্ণনা</p>
<p class="bodytext"><span class="bld">মা</span> <a name="P2.0419"></a> <span class="bld">সালূকস্স পিহযী</span>তি ইদং সত্থা জেতৰনে ৰিহরন্তো থুল্লকুমারিকাপলোভনং আরব্ভ কথেসি। তং <span class="bld">চূল়নারদকস্সপজাতকে</span> (জা॰ ১.১৩.৪০ আদযো) আৰিভৰিস্সতি। তং পন ভিক্খুং সত্থা পক্কোসাপেত্বা ‘‘সচ্চং কির ত্বং, ভিক্খু, উক্কণ্ঠিতোসী’’তি পুচ্ছি। ‘‘এৰং, ভন্তে’’তি। ‘‘কো তং উক্কণ্ঠাপেতী’’তি? ‘‘থুল্লকুমারিকা, ভন্তে’’তি। সত্থা ‘‘এসা তে ভিক্খু <a name="V2.0345"></a> অনত্থকারিকা, পুব্বেপি ত্বং এতিস্সা ৰিৰাহত্থায আগতপরিসায উত্তরিভঙ্গো অহোসী’’তি ৰত্বা ভিক্খূহি যাচিতো অতীতং আহরি।</p>
<p class="bodytext">অতীতে <a name="M2.0377"></a> বারাণসিযং ব্রহ্মদত্তে রজ্জং কারেন্তে বোধিসত্তো মহালোহিতগোণো নাম অহোসি, কনিট্ঠভাতা পনস্স চূল়লোহিতো নাম। উভোপি গোণা গামকে একস্মিং কুলে কম্মং করোন্তি। তস্স কুলস্স একা ৰযপ্পত্তা কুমারিকা অত্থি, তং অঞ্ঞকুলং ৰারেসি। অথ নং কুলং ‘‘ৰিৰাহকালে উত্তরিভঙ্গো ভৰিস্সতী’’তি সালূকং নাম সূকরং যাগুভত্তেন পটিজগ্গি, সো হেট্ঠামঞ্চে সযতি। অথেকদিৰসং চূল়লোহিতো ভাতরং আহ – ‘‘ভাতিক, মযং ইমস্মিং কুলে কম্মং করোম, অম্হে নিস্সায ইমং কুলং জীৰতি, অথ চ পনিমে মনুস্সা অম্হাকং তিণপলালমত্তং দেন্তি, ইমং সূকরং যাগুভত্তেন পোসেন্তি, হেট্ঠামঞ্চে সযাপেন্তি, কিং নামেস এতেসং করিস্সতী’’তি। মহালোহিতো ‘‘তাত, মা ত্বং এতস্স যাগুভত্তং পত্থয, এতিস্সা কুমারিকায ৰিৰাহদিৰসে এতং উত্তরিভঙ্গং কাতুকামা এতে মংসস্স থূলভাৰকরণত্থং পোসেন্তি, কতিপাহচ্চযেন তং পস্সিস্সসি হেট্ঠামঞ্চতো নিক্খামেত্বা ৰধিত্বা খণ্ডাখণ্ডিকং ছিন্দিত্বা আগন্তুকভত্তং করিযমান’’ন্তি ৰত্বা পুরিমা দ্বে গাথা সমুট্ঠাপেসি –</p>
<p class="hangnum"><a name="para106"></a><span class="paranum">১০৬</span>.</p>
<p class="gatha1"> ‘‘মা <a name="P2.0420"></a> সালূকস্স পিহযি, আতুরন্নানি ভুঞ্জতি।</p>
<p class="gathalast">অপ্পোস্সুক্কো ভুসং খাদ, এতং দীঘাযুলক্খণং॥</p>
<p class="hangnum"><a name="para107"></a><span class="paranum">১০৭</span>.</p>
<p class="gatha1"> ‘‘ইদানি সো ইধাগন্ত্বা, অতিথী যুত্তসেৰকো।</p>
<p class="gathalast">অথ দক্খসি সালূকং, সযন্তং মুসলুত্তর’’ন্তি॥</p>
<p class="bodytext">তত্থাযং সঙ্খেপত্থো – তাত, ত্বং মা সালূকসূকরভাৰং পত্থযি, অযঞ্হি <span class="bld">আতুরন্নানি</span> মরণভোজনানি ভুঞ্জতি, যানি ভুঞ্জিত্বা নচিরস্সেৰ মরণং পাপুণিস্সতি, ত্বং পন <span class="bld">অপ্পোস্সুক্কো</span> নিরালযো হুত্বা অত্তনা লদ্ধং ইমং পলালমিস্সকং ভুসং খাদ, এতং দীঘাযুভাৰস্স <span class="bld">লক্খণং</span> সঞ্জানননিমিত্তং। ইদানি কতিপাহস্সেৰ সো ৰেৰাহিকপুরিসো মহতিযা পরিসায যুত্তো যুত্তসেৰকো ইধ অতিথি হুত্বা আগতো ভৰিস্সতি, অথেতং সালূকং মুসলসদিসেন উত্তরোট্ঠেন সমন্নাগতত্তা <span class="bld">মুসলুত্তরং</span> মারিতং সযন্তং দক্খসীতি।</p>
<p class="bodytext">ততো কতিপাহস্সেৰ ৰেৰাহিকেসু আগতেসু সালূকং মারেত্বা উত্তরিভঙ্গমকংসু। উভো গোণা <a name="V2.0346"></a> তং তস্স ৰিপত্তিং দিস্বা ‘‘অম্হাকং <a name="M2.0378"></a> ভুসমেৰ ৰর’’ন্তি চিন্তযিংসু। সত্থা অভিসম্বুদ্ধো হুত্বা তদত্থজোতিকং ততিযং গাথমাহ –</p>
<p class="hangnum"><a name="para108"></a><span class="paranum">১০৮</span>.</p>
<p class="gatha1"> ‘‘ৰিকন্তং সূকরং দিস্বা, সযন্তং মুসলুত্তরং।</p>
<p class="gathalast">জরগ্গৰা ৰিচিন্তেসুং, ৰরম্হাকং ভুসামিৰা’’তি॥</p>
<p class="bodytext">তত্থ <span class="bld">ভুসামিৰা</span>তি ভুসমেৰ অম্হাকং ৰরং উত্তমন্তি অত্থো।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে সো ভিক্খু সোতাপত্তিফলে পতিট্ঠহি। ‘‘তদা কুমারিকা এতরহি থুল্লকুমারিকা অহোসি, সালূকো উক্কণ্ঠিতভিক্খু, চূল়লোহিতো আনন্দো, মহালোহিতো পন অহমেৰ অহোসি’’ন্তি।</p>
<p class="centered">সালূকজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২৮৭] ৭. লাভগরহজাতকৰণ্ণনা</p>
<p class="bodytext"><span class="bld">নানুম্মত্তো</span>তি ইদং সত্থা জেতৰনে ৰিহরন্তো সারিপুত্তত্থেরস্স সদ্ধিৰিহারিকং আরব্ভ কথেসি। থেরস্স কির সদ্ধিৰিহারিকো <a name="P2.0421"></a> থেরং উপসঙ্কমিত্বা ৰন্দিত্বা একমন্তং নিসিন্নো ‘‘লাভুপ্পত্তিপটিপদং মে, ভন্তে, কথেথ, কিং করোন্তো চীৰরাদীনং লাভী হোতী’’তি পুচ্ছি। অথস্স থেরো ‘‘আৰুসো, চতূহঙ্গেহি সমন্নাগতস্স লাভসক্কারো উপ্পজ্জতি, অত্তনো অব্ভন্তরে হিরোত্তপ্পং ভিন্দিত্বা সামঞ্ঞং পহায অনুম্মত্তেনেৰ উম্মত্তেন ৰিয ভৰিতব্বং, পিসুণৰাচা ৰত্তব্বা, নটসদিসেন ভৰিতব্বং, ৰিকিণ্ণৰাচেন কুতূহলেন ভৰিতব্ব’’ন্তি ইমং লাভুপ্পত্তিপটিপদং কথেসি। সো তং পটিপদং গরহিত্বা উট্ঠায পক্কন্তো। থেরো সত্থারং উপসঙ্কমিত্বা ৰন্দিত্বা তং পৰত্তিং আচিক্খি। সত্থা ‘‘নেসো, সারিপুত্ত, ভিক্খু ইদানেৰ লাভং গরহতি, পুব্বেপেস গরহিযেৰা’’তি ৰত্বা থেরেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ব্রাহ্মণকুলে নিব্বত্তিত্বা ৰযপ্পত্তো সোল়সৰস্সিককালেযেৰ তিণ্ণং ৰেদানং অট্ঠারসন্নঞ্চ সিপ্পানং পরিযোসানং পত্বা দিসাপামোক্খো আচরিযো <a name="M2.0379"></a> হুত্বা পঞ্চ মাণৰকসতানি সিপ্পং ৰাচেসি। তত্রেকো মাণৰো সীলাচারসম্পন্নো একদিৰসং আচরিযং উপসঙ্কমিত্বা ‘‘কথং ইমেসং সত্তানং লাভো উপ্পজ্জতী’’তি <a name="V2.0347"></a> লাভুপ্পত্তিপটিপদং পুচ্ছি। আচরিযো ‘‘তাত, ইমেসং সত্তানং চতূহি কারণেহি লাভো উপ্পজ্জতী’’তি ৰত্বা পঠমং গাথমাহ –</p>
<p class="hangnum"><a name="para109"></a><span class="paranum">১০৯</span>.</p>
<p class="gatha1"> ‘‘নানুম্মত্তো নাপিসুণো, নানটো নাকুতূহলো।</p>
<p class="gathalast">মূল়্হেসু লভতে লাভং, এসা তে অনুসাসনী’’তি॥</p>
<p class="bodytext">তত্থ <span class="bld">নানুম্মত্তো</span>তি ন অনুম্মত্তো। ইদং ৰুত্তং হোতি – যথা উম্মত্তকো নাম ইত্থিপুরিসদারিকদারকে দিস্বা তেসং ৰত্থালঙ্কারাদীনি ৰিলুম্পতি, ততো ততো মচ্ছমংসপূৰাদীনি বলক্কারেন গহেত্বা খাদতি, এৰমেৰ যো গিহিভূতো অজ্ঝত্তবহিদ্ধসমুট্ঠানং হিরোত্তপ্পং পহায কুসলাকুসলং অগণেত্বা নিরযভযং অভাযন্তো লোভাভিভূতো পরিযাদিণ্ণচিত্তো কামেসু পমত্তো সন্ধিচ্ছেদাদীনি সাহসিককম্মানি করোতি, পব্বজিতোপি হিরোত্তপ্পং পহায কুসলাকুসলং অগণেত্বা নিরযভযং অভাযন্তো সত্থারা পঞ্ঞত্তং সিক্খাপদং মদ্দন্তো লোভেন অভিভূতো পরিযাদিণ্ণচিত্তো চীৰরাদিমত্তং নিস্সায অত্তনো সামঞ্ঞং ৰিজহিত্বা পমত্তো ৰেজ্জকম্মদূতকম্মাদীনি করোতি, ৰেল়ুদানাদীনি নিস্সায জীৰিকং কপ্পেতি, অযং অনুম্মত্তোপি উম্মত্তসদিসত্তা উম্মত্তো নাম <a name="P2.0422"></a>, এৰরূপস্স খিপ্পং লাভো উপ্পজ্জতি। যো পন এৰং অনুম্মত্তো লজ্জী কুক্কুচ্চকো, এস মূল়্হেসু অপণ্ডিতেসু পুরিসেসু লাভং ন লভতি, তস্মা লাভত্থিকেন উম্মত্তকেন ৰিয ভৰিতব্বন্তি।</p>
<p class="bodytext"><span class="bld">নাপিসুণো</span>তি এত্থাপি যো পিসুণো হোতি, ‘‘অসুকেন ইদং নাম কত’’ন্তি রাজকুলে পেসুঞ্ঞং উপসংহরতি, সো অঞ্ঞেসং যসং অচ্ছিন্দিত্বা অত্তনো গণ্হাতি। রাজানোপি নং ‘‘অযং অম্হেসু সসস্নেহো’’তি উচ্চে ঠানে ঠপেন্তি, অমচ্চাদযোপিস্স ‘‘অযং নো রাজকুলে পরিভিন্দেয্যা’’তি ভযেন দাতব্বং মঞ্ঞন্তি, এৰং এতরহি পিসুণস্স লাভো উপ্পজ্জতি। যো পন অপিসুণো, সো মূল়্হেসু লাভং ন লভতীতি এৰমত্থো ৰেদিতব্বো।</p>
<p class="bodytext"><span class="bld">নানটো</span>তি লাভং উপ্পাদেন্তেন নটেন ৰিয ভৰিতব্বং। যথা নটো হিরোত্তপ্পং পহায নচ্চগীতৰাদিতেহি কীল়ং কত্বা ধনং সংহরতি, এৰমেৰ লাভত্থিকেন <a name="M2.0380"></a> হিরোত্তপ্পং ভিন্দিত্বা ইত্থিপুরিসদারিকদারকানং সোণ্ডসহাযেন ৰিয নানপ্পকারং কেল়িং করোন্তেন ৰিচরিতব্বং। যো এৰং অনটো, সো মূল়্হেসু লাভং ন লভতি।</p>
<p class="bodytext"><span class="bld">নাকুতূহলো</span>তি <a name="V2.0348"></a> কুতূহলো নাম ৰিপ্পকিণ্ণৰাচো। রাজানো হি অমচ্চে পুচ্ছন্তি – ‘‘অসুকট্ঠানে কির ‘মনুস্সো মারিতো, ঘরং ৰিলুত্তং, পরেসং দারা পধংসিতা’তি সুয্যতি, কেসং নু খো ইদং কম্ম’’ন্তি। তত্থ সেসেসু অকথেন্তেসুযেৰ যো উট্ঠহিত্বা ‘‘অসুকো চ অসুকো চ নামা’’তি ৰদতি, অযং কুতূহলো নাম। রাজানো তস্স ৰচনেন তে পুরিসে পরিযেসিত্বা নিসেধেত্বা ‘‘ইমং নিস্সায নো নগরং নিচ্চোরং জাত’’ন্তি তস্স মহন্তং যসং দেন্তি, সেসাপি জনা ‘‘অযং নো রাজপুরিসেহি পুট্ঠো সুযুত্তদুযুত্তং কথেয্যা’’তি ভযেন তস্সেৰ ধনং দেন্তি, এৰং কুতূহলস্স লাভো উপ্পজ্জতি। যো পন অকুতূহলো, এস ন মূল়্হেসু লভতি লাভং। <span class="bld">এসা তে অনুসাসনী</span>তি এসা অম্হাকং সন্তিকা তুয্হং লাভানুসিট্ঠীতি।</p>
<p class="bodytext">অন্তেৰাসিকো আচরিযস্স কথং সুত্বা লাভং গরহন্তো –</p>
<p class="hangnum"><a name="para110"></a><span class="paranum">১১০</span>.</p>
<p class="gatha1"> ‘‘ধিরত্থু তং যসলাভং, ধনলাভঞ্চ ব্রাহ্মণ।</p>
<p class="gathalast">যা ৰুত্তি ৰিনিপাতেন, অধম্মচরণেন ৰা॥</p>
<p class="hangnum"><a name="para111"></a><span class="paranum">১১১</span>.</p>
<p class="gatha1"> ‘‘অপি চে পত্তমাদায, অনগারো পরিব্বজে।</p>
<p class="gathalast">এসাৰ জীৰিকা সেয্যো, যা চাধম্মেন এসনা’’তি॥ – গাথাদ্বযমাহ।</p>
<p class="bodytext">তত্থ <span class="bld">যা ৰুত্তী</span>তি যা জীৰিতৰুত্তি। <span class="bld">ৰিনিপাতেনা</span>তি অত্তনো ৰিনিপাতেন। <span class="bld">অধম্মচরণেনা</span>তি অধম্মকিরিযায ৰিসমকিরিযায ৰধবন্ধনগরহাদীহি অত্তানং ৰিনিপাতেত্বা অধম্মং চরিত্বা যা ৰুত্তি, তঞ্চ যসধনলাভঞ্চ <a name="P2.0423"></a> সব্বং <span class="bld">ধিরত্থু</span> নিন্দামি গরহামি, ন মে এতেনত্থোতি অধিপ্পাযো। <span class="bld">পত্তমাদাযা</span>তি ভিক্খাভাজনং গহেত্বা। <span class="bld">অনগারো পরিব্বজে</span>তি অগেহো পব্বজিতো হুত্বা চরেয্য, ন চ সপ্পুরিসো কাযদুচ্চরিতাদিৰসেন অধম্মচরিযং চরেয্য। কিংকারণা? <span class="bld">এসাৰ জীৰিকা সেয্যো। যা চাধম্মেন এসনা</span>তি, যা <a name="M2.0381"></a> এসা অধম্মেন জীৰিকপরিযেসনা, ততো এসা পত্তহত্থস্স পরকুলেসু ভিক্খাচরিযাৰ সেয্যো, সতগুণেন সহস্সগুণেন সুন্দরতরোতি দস্সেতি।</p>
<p class="bodytext">এৰং মাণৰো পব্বজ্জায গুণং ৰণ্ণেত্বা নিক্খমিত্বা ইসিপব্বজ্জং পব্বজিত্বা ধম্মেন ভিক্খং পরিযেসন্তো অভিঞ্ঞা চ সমাপত্তিযো চ নিব্বত্তেত্বা ব্রহ্মলোকপরাযণো অহোসি।</p>
<p class="bodytext">সত্থা <a name="V2.0349"></a> ইমং ধম্মদেসনং আহরিত্বা জাতকং সমোধানেসি – ‘‘তদা মাণৰো লাভগরহী ভিক্খু অহোসি, আচরিযো পন অহমেৰ অহোসি’’ন্তি।</p>
<p class="centered">লাভগরহজাতকৰণ্ণনা সত্তমা।</p>
<p class="hangnum">  </p>
<p class="subhead"> ২৮৮] ৮. মচ্ছুদ্দানজাতকৰণ্ণনা</p>
<p class="bodytext"><span class="bld">অগ্ঘন্তি মচ্ছা</span>তি ইদং সত্থা জেতৰনে ৰিহরন্তো একং কূটৰাণিজং আরব্ভ কথেসি। ৰত্থু হেট্ঠা কথিতমেৰ।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কুটুম্বিককুলে নিব্বত্তিত্বা ৰিঞ্ঞুতং পত্তো কুটুম্বং সণ্ঠপেসি। কনিট্ঠভাতাপিস্স অত্থি, তেসং অপরভাগে পিতা কালকতো। তে একদিৰসং ‘‘পিতু সন্তকং ৰোহারং সাধেস্সামা’’তি একং গামং গন্ত্বা কহাপণসহস্সং লভিত্বা আগচ্ছন্তা নদীতিত্থে নাৰং পটিমানেন্তা পুটভত্তং ভুঞ্জিংসু। বোধিসত্তো অতিরেকভত্তং গঙ্গায মচ্ছানং দত্বা নদীদেৰতায পত্তিং অদাসি। দেৰতা পত্তিং অনুমোদিত্বাযেৰ দিব্বেন যসেন ৰড্ঢিত্বা অত্তনো যসৰুড্ঢিং আৰজ্জমানা তং কারণং অঞ্ঞাসি। বোধিসত্তোপি ৰালিকাযং <a name="P2.0424"></a> উত্তরাসঙ্গং পত্থরিত্বা নিপন্নো নিদ্দং ওক্কমি, কনিট্ঠভাতা পনস্স থোকং চোরপকতিকো। সো তে কহাপণে বোধিসত্তস্স অদত্বা সযমেৰ গণ্হিতুকামতায কহাপণভণ্ডিকসদিসং একং সক্খরভণ্ডিকং কত্বা দ্বেপি ভণ্ডিকা একতোৰ ঠপেসি। তেসং নাৰং অভিরুহিত্বা গঙ্গামজ্ঝগতানং কনিট্ঠো নাৰং খোভেত্বা ‘‘সক্খরভণ্ডিকং উদকে <a name="M2.0382"></a> খিপিস্সামী’’তি সহস্সভণ্ডিকং খিপিত্বা ‘‘ভাতিক, সহস্সভণ্ডিকা উদকে পতিতা, কিন্তি করোমা’’তি আহ। ‘‘উদকে পতিতায কিং করিস্সাম, মা চিন্তযী’’তি। নদীদেৰতা চিন্তেসি – ‘‘অহং ইমিনা দিন্নপত্তিং অনুমোদিত্বা দিব্বযসেন ৰড্ঢিত্বা এতস্স সন্তকং রক্খিস্সামী’’তি অত্তনো আনুভাৰেন তং ভণ্ডিকং একং মহামচ্ছং গিলাপেত্বা সযং আরক্খং গণ্হি। সোপি চোরো গেহং গন্ত্বা ‘‘ভাতা মে ৰঞ্চিতো’’তি ভণ্ডিকং মোচেন্তো সক্খরা পস্সিত্বা হদযেন সুস্সন্তেন মঞ্চস্স অটনিং উপগূহিত্বা নিপজ্জি।</p>
<p class="bodytext">তদা কেৰট্টা মচ্ছগহণত্থায জালং খিপিংসু। সো মচ্ছো দেৰতানুভাৰেন জালং পাৰিসি। কেৰট্টা তং গহেত্বা ৰিক্কিণিতুং নগরং পৰিট্ঠা। মনুস্সা মহামচ্ছং দিস্বা মূলং পুচ্ছন্তি। কেৰট্টা ‘‘কহাপণসহস্সঞ্চ সত্ত চ মাসকে দত্বা গণ্হথা’’তি ৰদন্তি। মনুস্সা ‘‘সহস্সগ্ঘনকমচ্ছোপি <a name="V2.0350"></a> নো দিট্ঠো’’তি পরিহাসং করোন্তি। কেৰট্টা মচ্ছং গহেত্বা বোধিসত্তস্স ঘরদ্বারং গন্ত্বা ‘‘ইমং মচ্ছং গণ্হথা’’তি আহংসু। ‘‘কিমস্স মূল’’ন্তি? ‘‘সত্ত মাসকে দত্বা গণ্হথা’’তি। ‘‘অঞ্ঞেসং দদমানা কথং দেথা’’তি? ‘‘অঞ্ঞেসং সহস্সেন চ সত্তহি চ মাসকেহি দেম, তুম্হে পন সত্ত মাসকে দত্বা গণ্হথা’’তি। সো তেসং সত্ত মাসকে দত্বা মচ্ছং ভরিযায পেসেসি। সা মচ্ছস্স কুচ্ছিং ফালযমানা সহস্সভণ্ডিকং দিস্বা বোধিসত্তস্স <a name="P2.0425"></a> আরোচেসি। বোধিসত্তো তং ওলোকেত্বা অত্তনো লঞ্ছং দিস্বা সকসন্তকভাৰং ঞত্বা ‘‘ইদানি ইমে কেৰট্টা ইমং মচ্ছং অঞ্ঞেসং দদমানা সহস্সেন চেৰ সত্তহি চ মাসকেহি দেন্তি, অম্হে পন পত্বা সহস্সস্স অম্হাকং সন্তকত্তা সত্তেৰ মাসকে গহেত্বা অদংসু, ইদং অন্তরং অজানন্তং ন সক্কা কঞ্চি সদ্দহাপেতু’’ন্তি চিন্তেত্বা পঠমং গাথমাহ –</p>
<p class="hangnum"><a name="para112"></a><span class="paranum">১১২</span>.</p>
<p class="gatha1"> ‘‘অগ্ঘন্তি মচ্ছা অধিকং সহস্সং, ন সো অত্থি যো ইমং সদ্দহেয্য।</p>
<p class="gathalast">ময্হঞ্চ অস্সু ইধ সত্ত মাসা, অহম্পি তং মচ্ছুদ্দানং কিণেয্য’’ন্তি॥</p>
<p class="bodytext">তত্থ <span class="bld">অধিক</span>ন্তি অঞ্ঞেহি পুচ্ছিতা কেৰট্টা ‘‘সত্তমাসাধিকং সহস্সং অগ্ঘন্তী’’তি ৰদন্তি। <span class="bld">ন সো অত্থি যো ইমং সদ্দহেয্যা</span>তি সো পুরিসো ন <a name="M2.0383"></a> অত্থি, যো ইমং কারণং পচ্চক্খতো অজানন্তো মম ৰচনেন সদ্দহেয্য, এত্তকং ৰা মচ্ছা অগ্ঘন্তীতি যো ইমং সদ্দহেয্য, সো নত্থি, তস্মাযেৰ তে অঞ্ঞেহি ন গহিতাতিপি অত্থো। <span class="bld">ময্হঞ্চ অস্সূ</span>তি ময্হং পন সত্ত মাসকা অহেসুং। <span class="bld">মচ্ছুদ্দান</span>ন্তি মচ্ছৰগ্গং। তেন হি মচ্ছেন সদ্ধিং অঞ্ঞেপি মচ্ছা একতো বদ্ধা তং সকলম্পি মচ্ছুদ্দানং সন্ধাযেতং ৰুত্তং। <span class="bld">কিণেয্য</span>ন্তি কিণিং, সত্তেৰ মাসকে দত্বা এত্তকং মচ্ছৰগ্গং গণ্হিন্তি অত্থো।</p>
<p class="bodytext">এৰঞ্চ পন ৰত্বা ইদং চিন্তেসি – ‘‘কিং নু খো নিস্সায মযা এতে কহাপণা লদ্ধা’’তি? তস্মিং খণে নদীদেৰতা আকাসে দিস্সমানরূপেন ঠত্বা ‘‘অহং, গঙ্গাদেৰতা, তযা মচ্ছানং অতিরেকভত্তং দত্বা ময্হং পত্তি দিন্না, তেনাহং তৰ সন্তকং রক্খন্তী আগতা’’তি দীপযমানা গাথমাহ –</p>
<p class="hangnum"><a name="para113"></a><span class="paranum">১১৩</span>.</p>
<p class="gatha1"> ‘‘মচ্ছানং ভোজনং দত্বা, মম দক্খিণমাদিসি।</p>
<p class="gathalast">তং দক্খিণং সরন্তিযা, কতং অপচিতিং তযা’’তি॥</p>
<p class="bodytext">তত্থ <a name="V2.0351"></a> <a name="P2.0426"></a> <span class="bld">দক্খিণ</span>ন্তি ইমস্মিং ঠানে পত্তিদানং দক্খিণা নাম। <span class="bld">সরন্তিযা কতং অপচিতিং তযা</span>তি তং তযা ময্হং কতং অপচিতিং সরন্তিযা মযা ইদং তৰ ধনং রক্খিতন্তি অত্থো।</p>
<p class="bodytext">ইদং ৰত্বা চ পন সা দেৰতা তস্স কনিট্ঠেন কতকূটকম্মং সব্বং কথেত্বা ‘‘এসো ইদানি হদযেন সুস্সন্তেন নিপন্নো, দুট্ঠচিত্তস্স ৰুড্ঢি নাম নত্থি, অহং পন ‘তৰ সন্তকং মা নস্সী’তি ধনং তে আহরিত্বা অদাসিং, ইদং কনিট্ঠচোরস্স অদত্বা সব্বং ত্বঞ্ঞেৰ গণ্হা’’তি ৰত্বা ততিযং গাথমাহ –</p>
<p class="hangnum"><a name="para114"></a><span class="paranum">১১৪</span>.</p>
<p class="gatha1"> ‘‘পদুট্ঠচিত্তস্স ন ফাতি হোতি, ন চাপি তং দেৰতা পূজযন্তি।</p>
<p class="gathalast">যো ভাতরং পেত্তিকং সাপতেয্যং, অৰঞ্চযী দুক্কটকম্মকারী’’তি॥</p>
<p class="bodytext">তত্থ <span class="bld">ন ফাতি হোতী</span>তি এৰরূপস্স পুগ্গলস্স ইধলোকে ৰা পরলোকে ৰা ৰুড্ঢি নাম ন হোতি। <span class="bld">ন চাপি ত</span>ন্তি তং পুগ্গলং তস্স সন্তকং রক্খমানা দেৰতা ন পূজযন্তি।</p>
<p class="bodytext">ইতি <a name="M2.0384"></a> দেৰতা মিত্তদুব্ভিচোরস্স কহাপণে অদাতুকামা এৰমাহ। বোধিসত্তো পন ‘‘ন সক্কা এৰং কাতু’’ন্তি তস্সপি পঞ্চ কহাপণসতানি পেসেসিযেৰ।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে ৰাণিজো সোতাপত্তিফলে পতিট্ঠহি। ‘‘তদা কনিট্ঠভাতা ইদানি কূটৰাণিজো, জেট্ঠভাতা পন অহমেৰ অহোসি’’ন্তি।</p>
<p class="bodytext">মচ্ছুদ্দানজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২৮৯] ৯. নানাছন্দজাতকৰণ্ণনা</p>
<p class="bodytext"><span class="bld">নানাছন্দা, মহারাজা</span>তি ইদং সত্থা জেতৰনে ৰিহরন্তো আযস্মতো আনন্দস্স অট্ঠৰরলাভং আরব্ভ কথেসি। ৰত্থু একাদসকনিপাতে <span class="bld">জুণ্হজাতকে</span> (জা॰ ১.১১.১৩ আদযো) আৰিভৰিস্সতি।</p>
<p class="bodytext">অতীতে <a name="P2.0427"></a> পন বোধিসত্তো বারাণসিযং ব্রহ্মদত্তে রজ্জং কারেন্তে তস্স অগ্গমহেসিযা কুচ্ছিম্হি <a name="V2.0352"></a> নিব্বত্তিত্বা ৰযপ্পত্তো তক্কসিলাযং সব্বসিপ্পানি উগ্গহেত্বা পিতু অচ্চযেন রজ্জং পাপুণি। তস্স ঠানতো অপনীতো পিতু পুরোহিতো অত্থি। সো দুগ্গতো হুত্বা একস্মিং জরগেহে ৰসতি। অথেকদিৰসং বোধিসত্তো অঞ্ঞাতকৰেসেন রত্তিভাগে নগরং পরিগ্গণ্হন্তো ৰিচরতি। তমেনং কতকম্মচোরা একস্মিং সুরাপানে সুরং পিৰিত্বা অপরম্পি ঘটেনাদায অত্তনো গেহং গচ্ছন্তা অন্তরৰীথিযং দিস্বা ‘‘অরে কোসি ত্ব’’ন্তি ৰত্বা পহরিত্বা উত্তরিসাটকং গহেত্বা ঘটং উক্খিপাপেত্বা তাসেন্তা গচ্ছিংসু। সোপি খো ব্রাহ্মণো তস্মিং খণে নিক্খমিত্বা অন্তরৰীথিযং ঠিতো নক্খত্তং ওলোকেন্তো রঞ্ঞো অমিত্তানং হত্থগতভাৰং ঞত্বা ব্রাহ্মণিং আমন্তেসি। সা ‘‘কিং, অয্যা’’তি ৰত্বা ৰেগেন তস্স সন্তিকং আগতা। অথ নং সো আহ – ‘‘ভোতি অম্হাকং রাজা অমিত্তানং ৰসং গতো’’তি। ‘‘অয্য, কিং তে রঞ্ঞো সন্তিকে পৰত্তিযা, ব্রাহ্মণা জানিস্সন্তী’’তি।</p>
<p class="bodytext">রাজা <a name="M2.0385"></a> ব্রাহ্মণস্স সদ্দং সুত্বা থোকং গন্ত্বা ধুত্তে আহ – ‘‘দুগ্গতোম্হি, সামি, উত্তরাসঙ্গং গহেত্বা ৰিস্সজ্জেথ ম’’ন্তি। তে পুনপ্পুনং কথেন্তং কারুঞ্ঞেন ৰিস্সজ্জেসুং। সো তেসং ৰসনগেহং সল্লক্খেত্বা নিৰত্তি। অথ পোরাণকপুরোহিতো ব্রাহ্মণোপি ‘‘ভোতি, অম্হাকং রাজা অমিত্তহত্থতো মুত্তো’’তি আহ। রাজা তম্পি সুত্বা তম্পি গেহং সল্লক্খেত্বা পাসাদং অভিরুহি। সো ৰিভাতায রত্তিযা ব্রাহ্মণে পক্কোসাপেত্বা ‘‘কিং আচরিযা রত্তিং নক্খত্তং ওলোকযিত্থা’’তি পুচ্ছি। ‘‘আম, দেৰা’’তি। ‘‘কিং সোভন’’ন্তি? ‘‘সোভনং, দেৰা’’তি। ‘‘কোচি গাহো নত্থী’’তি। ‘‘নত্থি, দেৰা’’তি। রাজা ‘‘অসুকগেহতো ব্রাহ্মণং পক্কোসথা’’তি পোরাণকপুরোহিতং পক্কোসাপেত্বা ‘‘কিং, আচরিয, রত্তিং তে নক্খত্তং <a name="P2.0428"></a> দিট্ঠ’’ন্তি পুচ্ছি। ‘‘আম, দেৰা’’তি। ‘‘অত্থি কোচি গাহো’’তি। ‘‘আম, মহারাজ, অজ্জ রত্তিং তুম্হে অমিত্তৰসং গন্ত্বা মুহুত্তেনেৰ মুত্তা’’তি। রাজা ‘‘নক্খত্তজাননকেন নাম এৰরূপেন ভৰিতব্ব’’ন্তি সেসব্রাহ্মণে নিক্কড্ঢাপেত্বা ‘‘ব্রাহ্মণ, পসন্নোস্মি তে, ৰরং ত্বং গণ্হা’’তি আহ। ‘‘মহারাজ, পুত্তদারেন সদ্ধিং মন্তেত্বা গণ্হিস্সামী’’তি। ‘‘গচ্ছ মন্তেত্বা এহী’’তি।</p>
<p class="bodytext">সো গন্ত্বা ব্রাহ্মণিঞ্চ পুত্তঞ্চ সুণিসঞ্চ দাসিঞ্চ পক্কোসিত্বা ‘‘রাজা মে ৰরং দদাতি, কিং গণ্হামা’’তি পুচ্ছি। ব্রাহ্মণী ‘‘ময্হং ধেনুসতং আনেহী’’তি আহ, পুত্তো ছত্তমাণৰো নাম ‘‘ময্হং কুমুদৰণ্ণেহি চতূহি সিন্ধৰেহি যুত্তং আজঞ্ঞরথ’’ন্তি, সুণিসা ‘‘ময্হং মণিকুণ্ডলং আদিং কত্বা সব্বালঙ্কার’’ন্তি, পুণ্ণা নাম দাসী ‘‘ময্হং উদুক্খলমুসলঞ্চেৰ সুপ্পঞ্চা’’তি। ব্রাহ্মণো পন গামৰরং গহেতুকামো রঞ্ঞো সন্তিকং গন্ত্বা ‘‘কিং <a name="V2.0353"></a>, ব্রাহ্মণ, পুচ্ছিতো তে পুত্তদারো’’তি পুট্ঠো ‘‘আম, দেৰ, পুচ্ছিতো, অনেকচ্ছন্দো’’তি ৰত্বা পঠমং গাথাদ্বযমাহ –</p>
<p class="hangnum"><a name="para115"></a><span class="paranum">১১৫</span>.</p>
<p class="gatha1"> ‘‘নানাছন্দা মহারাজ, একাগারে ৰসামসে।</p>
<p class="gathalast">অহং গামৰরং ইচ্ছে, ব্রাহ্মণী চ গৰং সতং॥</p>
<p class="hangnum"><a name="para116"></a><span class="paranum">১১৬</span>.</p>
<p class="gatha1"> ‘‘পুত্তো চ আজঞ্ঞরথং, কঞ্ঞা চ মণিকুণ্ডলং।</p>
<p class="gathalast">যা চেসা পুণ্ণিকা জম্মী, উদুক্খলংভিকঙ্খতী’’তি॥</p>
<p class="bodytext">তত্থ <a name="M2.0386"></a> <span class="bld">ইচ্ছে</span>তি ইচ্ছামি। <span class="bld">গৰং সত</span>ন্তি ধেনূনং গুন্নং সতং। <span class="bld">কঞ্ঞা</span>তি সুণিসা। <span class="bld">যা চেসা</span>তি যা এসা অম্হাকং ঘরে পুণ্ণিকা নাম দাসী, সা জম্মী লামিকা সুপ্পমুসলেহি সদ্ধিং উদুক্খলং অভিকঙ্খতি ইচ্ছতীতি।</p>
<p class="bodytext">রাজা ‘‘সব্বেসং ইচ্ছিতিচ্ছিতং দেথা’’তি আণাপেন্তো –</p>
<p class="hangnum"><a name="para117"></a><span class="paranum">১১৭</span>.</p>
<p class="gatha1"> ‘‘ব্রাহ্মণস্স <a name="P2.0429"></a> গামৰরং, ব্রাহ্মণিযা গৰং সতং।</p>
<p class="gatha2">পুত্তস্স আজঞ্ঞরথং, কঞ্ঞায মণিকুণ্ডলং।</p>
<p class="gathalast">যঞ্চেতং পুণ্ণিকং জম্মিং, পটিপাদেথুদুক্খল’’ন্তি॥ – গাথমাহ।</p>
<p class="bodytext">তত্থ <span class="bld">যঞ্চেত</span>ন্তি যঞ্চ এতং পুণ্ণিকন্তি ৰদতি, তং জম্মিং উদুক্খলং পটিপাদেথ সম্পটিচ্ছাপেথাতি।</p>
<p class="bodytext">ইতি রাজা ব্রাহ্মণেন পত্থিতঞ্চ অঞ্ঞঞ্চ মহন্তং যসং দত্বা ‘‘ইতো পট্ঠায অম্হাকং কত্তব্বকিচ্চেসু উস্সুক্কং আপজ্জা’’তি ৰত্বা ব্রাহ্মণং অত্তনো সন্তিকে অকাসি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা ব্রাহ্মণো আনন্দো অহোসি, রাজা পন অহমেৰ অহোসি’’ন্তি।</p>
<p class="centered">নানাছন্দজাতকৰণ্ণনা নৰমা।</p>
<p class="hangnum">  </p>
<p class="subhead"> ২৯০] ১০. সীলৰীমংসকজাতকৰণ্ণনা</p>
<p class="bodytext"><span class="bld">সীলং</span> <a name="V2.0354"></a> <span class="bld">কিরেৰ কল্যাণ</span>ন্তি ইদং সত্থা জেতৰনে ৰিহরন্তো একং সীলৰীমংসকব্রাহ্মণং আরব্ভ কথেসি। ৰত্থু পন পচ্চুপ্পন্নম্পি অতীতম্পি হেট্ঠা এককনিপাতে <span class="bld">সীলৰীমংসকজাতকে</span> (জা॰ ১.১.৮৬) ৰিত্থারিতমেৰ। ইধ পন বারাণসিযং ব্রহ্মদত্তে রজ্জং কারেন্তে তস্স পুরোহিতো সীলসম্পন্নো ‘‘অত্তনো সীলং ৰীমংসিস্সামী’’তি হেরঞ্ঞিকফলকতো দ্বে দিৰসে একেকং কহাপণং গণ্হি। অথ নং ততিযদিৰসে ‘‘চোরো’’তি গহেত্বা রঞ্ঞো সন্তিকং নযিংসু। সো অন্তরামগ্গে অহিতুণ্ডিকে সপ্পং কীল়াপেন্তে অদ্দস। অথ নং রাজা দিস্বা ‘‘কস্মা এৰরূপং অকাসী’’তি পুচ্ছি <a name="M2.0387"></a>। ব্রাহ্মণো ‘‘অত্তনো সীলং ৰীমংসিতুকামতাযা’’তি ৰত্বা ইমা গাথা অৰোচ –</p>
<p class="hangnum"><a name="para118"></a><span class="paranum">১১৮</span>.</p>
<p class="gatha1"> ‘‘সীলং কিরেৰ কল্যাণং, সীলং লোকে অনুত্তরং।</p>
<p class="gathalast">পস্স ঘোরৰিসো নাগো, সীলৰাতি ন হঞ্ঞতি॥</p>
<p class="hangnum"><a name="para119"></a><span class="paranum">১১৯</span>.</p>
<p class="gatha1"> ‘‘সোহং <a name="P2.0430"></a> সীলং সমাদিস্সং, লোকে অনুমতং সিৰং।</p>
<p class="gathalast">অরিযৰুত্তিসমাচারো, যেন ৰুচ্চতি সীলৰা॥</p>
<p class="hangnum"><a name="para120"></a><span class="paranum">১২০</span>.</p>
<p class="gatha1"> ‘‘ঞাতীনঞ্চ পিযো হোতি, মিত্তেসু চ ৰিরোচতি।</p>
<p class="gathalast">কাযস্স ভেদা সুগতিং, উপপজ্জতি সীলৰা’’তি॥</p>
<p class="bodytext">তত্থ <span class="bld">সীল</span>ন্তি আচারো। <span class="bld">কিরা</span>তি অনুস্সৰত্থে নিপাতো। <span class="bld">কল্যাণ</span>ন্তি সোভনং, ‘‘সীলং কিরেৰ কল্যাণ’’ন্তি এৰং পণ্ডিতা ৰদন্তীতি অত্থো। <span class="bld">পস্সা</span>তি অত্তানমেৰ ৰদতি। <span class="bld">ন হঞ্ঞতী</span>তি পরম্পি ন ৰিহেঠেতি, পরেহিপি ন ৰিহেঠীযতি। <span class="bld">সমাদিস্স</span>ন্তি সমাদিযিস্সামি। <span class="bld">অনুমতং সিৰ</span>ন্তি ‘‘খেমং নিব্ভয’’ন্তি এৰং পণ্ডিতেহি সম্পটিচ্ছিতং। <span class="bld">যেন ৰুচ্চতী</span>তি যেন সীলেন সীলৰা পুরিসো অরিযানং বুদ্ধাদীনং পটিপত্তিং সমাচরন্তো ‘‘অরিযৰুত্তিসমাচারো’’তি ৰুচ্চতি, তমহং সমাদিযিস্সামীতি অত্থো। <span class="bld">ৰিরোচতী</span>তি পব্বতমত্থকে অগ্গিক্খন্ধো ৰিয ৰিরোচতি।</p>
<p class="bodytext">এৰং বোধিসত্তো তীহি গাথাহি সীলস্স ৰণ্ণং পকাসেন্তো রঞ্ঞো ধম্মং দেসেত্বা ‘‘মহারাজ, মম গেহে পিতু সন্তকং মাতু সন্তকং অত্তনা উপ্পাদিতং তযা দিন্নঞ্চ বহু ধনং অত্থি <a name="V2.0355"></a>, পরিযন্তো নাম ন পঞ্ঞাযতি, অহং পন সীলং ৰীমংসন্তো হেরঞ্ঞিকফলকতো কহাপণে গণ্হিং। ইদানি মযা ইমস্মিং লোকে জাতিগোত্তকুলপদেসানং লামকভাৰো, সীলস্সেৰ চ জেট্ঠকভাৰো ঞাতো, অহং পব্বজিস্সামি, পব্বজ্জং মে অনুজানাহী’’তি অনুজানাপেত্বা রঞ্ঞা পুনপ্পুনং যাচিযমানোপি নিক্খম্ম হিমৰন্তং পৰিসিত্বা ইসিপব্বজ্জং পব্বজিত্বা অভিঞ্ঞা চ সমাপত্তিযো চ নিব্বত্তেত্বা ব্রহ্মলোকপরাযণো অহোসি।</p>
<p class="bodytext">সত্থা <a name="M2.0388"></a> ইমং ধম্মদেসনং আহরিত্বা জাতকং সমোধানেসি – ‘‘তদা সীলৰীমংসকো পুরোহিতো ব্রাহ্মণো অহমেৰ অহোসি’’ন্তি।</p>
<p class="centered">সীলৰীমংসকজাতকৰণ্ণনা দসমা।</p>
<p class="centered">অব্ভন্তরৰগ্গো চতুত্থো।</p>
<p class="bodytext">তস্সুদ্দানং –</p>
<p class="gatha1">দুম কংসৰরুত্তমব্যগ্ঘমিগা, মণযো মণি সালুকমব্হযনো।</p>
<p class="gathalast">অনুসাসনিযোপি চ মচ্ছৰরো, মণিকুণ্ডলকেন কিরেন দসাতি॥</p>
<p class="title">৫. কুম্ভৰগ্গো</p>
<p class="hangnum">  </p>
<p class="subhead"> ২৯১] ১. সুরাঘটজাতকৰণ্ণনা</p>
<p class="bodytext"><span class="bld">সব্বকামদদং</span> <a name="V2.0356"></a> <a name="P2.0431"></a> <span class="bld">কুম্ভ</span>ন্তি ইদং সত্থা জেতৰনে ৰিহরন্তো অনাথপিণ্ডিকস্স ভাগিনেয্যং আরব্ভ কথেসি। সো কির মাতাপিতূনং সন্তকা চত্তালীস হিরঞ্ঞকোটিযো পানব্যসনেন নাসেত্বা সেট্ঠিনো সন্তিকং অগমাসি। সোপিস্স ‘‘ৰোহারং করোহী’’তি সহস্সং অদাসি, তম্পি নাসেত্বা পুন অগমাসি। পুনস্স পঞ্চ সতানি দাপেসি, তানিপি নাসেত্বা পুন আগতস্স দ্বে থূলসাটকে দাপেসি। তেপি নাসেত্বা পুন আগতং গীৰাযং গাহাপেত্বা নীহরাপেসি। সো অনাথো হুত্বা পরকুট্টং নিস্সায কালমকাসি, তমেনং কড্ঢিত্বা বহি ছড্ডেসুং। অনাথপিণ্ডিকো ৰিহারং গন্ত্বা সব্বং তং ভাগিনেয্যস্স পৰত্তিং তথাগতস্স আরোচেসি। সত্থা ‘‘ত্বং এতং কথং সন্তপ্পেস্সসি, যমহং পুব্বে সব্বকামদদং কুম্ভং দত্বাপি সন্তপ্পেতুং নাসক্খি’’ন্তি ৰত্বা তেন যাচিতো অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সেট্ঠিকুলে নিব্বত্তিত্বা পিতু অচ্চযেন সেট্ঠিট্ঠানং লভি। তস্স গেহে ভূমিগতমেৰ <a name="M2.0389"></a> চত্তালীসকোটিধনং অহোসি, পুত্তো পনস্স একোযেৰ। বোধিসত্তো দানাদীনি পুঞ্ঞানি কত্বা কালকতো সক্কো দেৰরাজা হুত্বা নিব্বত্তি। অথস্স পুত্তো ৰীথিং আৰরিত্বা মণ্ডপং কারেত্বা মহাজনপরিৰুতো নিসীদিত্বা সুরং পাতুং আরভি। সো লঙ্ঘনধাৰননচ্চগীতাদীনি করোন্তানং সহস্সং সহস্সং দদমানো ইত্থিসোণ্ডসুরাসোণ্ডমংসসোণ্ডাদিভাৰং আপজ্জিত্বা ‘‘ক্ব গীতং, ক্ব নচ্চং, ক্ব ৰাদিত’’ন্তি সমজ্জত্থিকো পমত্তো হুত্বা আহিণ্ডন্তো নচিরস্সেৰ চত্তালীসকোটিধনং উপভোগপরিভোগূপকরণানি <a name="P2.0432"></a> চ ৰিনাসেত্বা দুগ্গতো কপণো পিলোতিকং নিৰাসেত্বা ৰিচরি। সক্কো আৰজ্জেন্তো তস্স দুগ্গতভাৰং ঞত্বা পুত্তপেমেন আগন্ত্বা সব্বকামদদং কুম্ভং দত্বা ‘‘তাত, যথা অযং কুম্ভো ন ভিজ্জতি, তথা নং রক্খ, ইমস্মিং তে সতি ধনস্স পরিচ্ছেদো নাম ন ভৰিস্সতি, অপ্পমত্তো হোহী’’তি ওৰদিত্বা দেৰলোকমেৰ গতো। ততো পট্ঠায সুরং পিৰন্তো ৰিচরি। অথেকদিৰসং মত্তো তং কুম্ভং আকাসে খিপিত্বা সম্পটিচ্ছন্তো একৰারং ৰিরজ্ঝি <a name="V2.0357"></a>, কুম্ভো ভূমিযং পতিত্বা ভিজ্জি। ততো পট্ঠায পুন দলিদ্দো হুত্বা পিলোতিকং নিৰাসেত্বা কপালহত্থো ভিক্খং চরন্তো পরকুট্টং নিস্সায কালমকাসি।</p>
<p class="bodytext">সত্থা ইমং অতীতং আহরিত্বা –</p>
<p class="hangnum"><a name="para121"></a><span class="paranum">১২১</span>.</p>
<p class="gatha1"> ‘‘সব্বকামদদং কুম্ভং, কুটং লদ্ধান ধুত্তকো।</p>
<p class="gathalast">যাৰ নং অনুপালেতি, তাৰ সো সুখমেধতি॥</p>
<p class="hangnum"><a name="para122"></a><span class="paranum">১২২</span>.</p>
<p class="gatha1"> ‘‘যদা মত্তো চ দিত্তো চ, পমাদা কুম্ভমব্ভিদা।</p>
<p class="gathalast">তদা নগ্গো চ পোত্থো চ, পচ্ছা বালো ৰিহঞ্ঞতি॥</p>
<p class="hangnum"><a name="para123"></a><span class="paranum">১২৩</span>.</p>
<p class="gatha1"> ‘‘এৰমেৰ যো ধনং লদ্ধা, পমত্তো পরিভুঞ্জতি।</p>
<p class="gathalast">পচ্ছা তপ্পতি দুম্মেধো, কুটং ভিত্বাৰ ধুত্তকো’’তি॥ –</p>
<p class="unindented">ইমা অভিসম্বুদ্ধগাথা ৰত্বা জাতকং সমোধানেসি।</p>
<p class="bodytext">তত্থ <span class="bld">সব্বকামদদ</span>ন্তি সব্বে ৰত্থুকামে দাতুং সমত্থং কুম্ভং। <span class="bld">কুট</span>ন্তি কুম্ভৰেৰচনং। <span class="bld">যাৰা</span>তি যত্তকং কালং। <span class="bld">অনুপালেতী</span>তি যো কোচি এৰরূপং লভিত্বা যাৰ রক্খতি, তাৰ সো সুখমেধতীতি অত্থো। <span class="bld">মত্তো</span> <a name="M2.0390"></a> <span class="bld">চ দিত্তো চা</span>তি সুরামদেন মত্তো দপ্পেন দিত্তো। <span class="bld">পমাদা কুম্ভমব্ভিদা</span>তি পমাদেন কুম্ভং ভিন্দি। <span class="bld">নগ্গো চ পোত্থো চা</span>তি কদাচি নগ্গো, কদাচি পোত্থকপিলোতিকায নিৰত্থত্তা পোত্থো। <span class="bld">এৰমেৰা</span>তি এৰং এৰ। <span class="bld">পমত্তো</span>তি পমাদেন। <span class="bld">তপ্পতী</span>তি সোচতি।</p>
<p class="bodytext">‘‘তদা সুরাঘটভেদকো ধুত্তো সেট্ঠিভাগিনেয্যো অহোসি, সক্কো পন অহমেৰ অহোসি’’ন্তি।</p>
<p class="centered">সুরাঘটজাতকৰণ্ণনা পঠমা।</p>
<p class="hangnum">  </p>
<p class="subhead"> ২৯২] ২. সুপত্তজাতকৰণ্ণনা</p>
<p class="bodytext"><span class="bld">বারাণস্যং</span> <a name="V2.0358"></a> <a name="P2.0433"></a>, <span class="bld">মহারাজা</span>তি ইদং সত্থা জেতৰনে ৰিহরন্তো বিম্বাদেৰিযা সারিপুত্তত্থেরেন দিন্নং রোহিতমচ্ছরসং নৰসপ্পিমিস্সকং সালিভত্তং আরব্ভ কথেসি। ৰত্থু হেট্ঠা কথিত<span class="bld">অব্ভন্তরজাতকে</span> (জা॰ ১.৩.৯১-৯৩) ৰত্থুসদিসমেৰ। তদাপি হি থেরিযা উদরৰাতো কুপ্পি, রাহুলভদ্দো থেরস্স আচিক্খি। থেরো তং আসনসালাযং নিসীদাপেত্বা কোসলরঞ্ঞো নিৰেসনং গন্ত্বা রোহিতমচ্ছরসং নৰসপ্পিমিস্সকং সালিভত্তং আহরিত্বা তস্স অদাসি। সো আহরিত্বা মাতু থেরিযা অদাসি, তস্সা ভুত্তমত্তায উদরৰাতো পটিপ্পস্সম্ভি। রাজা পুরিসে পেসেত্বা পরিগ্গণ্হাপেত্বা ততো পট্ঠায থেরিযা তথারূপং ভত্তং অদাসি। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো ধম্মসেনাপতি, থেরিং এৰরূপেন নাম ভোজনেন সন্তপ্পেসী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ সারিপুত্তো রাহুলমাতায পত্থিতং দেতি, পুব্বেপি অদাসিযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো কাকযোনিযং নিব্বত্তিত্বা ৰযপ্পত্তো অসীতিযা কাকসহস্সানং জেট্ঠকো সুপত্তো নাম কাকরাজা অহোসি, অগ্গমহেসী পনস্স সুফস্সা নাম কাকী অহোসি, সেনাপতি সুমুখো নাম। সো অসীতিযা কাকসহস্সেহি পরিৰুতো বারাণসিং উপনিস্সায ৰসি। সো <a name="M2.0391"></a> একদিৰসং সুফস্সং আদায গোচরং পরিযেসন্তো বারাণসিরঞ্ঞো মহানসমত্থকেন অগমাসি। সূদো রঞ্ঞো নানামচ্ছমংসৰিকতিপরিৰারং ভোজনং সম্পাদেত্বা থোকং ভাজনানি ৰিৰরিত্বা উসুমং পলাপেন্তো অট্ঠাসি। সুফস্সা মচ্ছমংসগন্ধং ঘাযিত্বা রাজভোজনং ভুঞ্জিতুকামা হুত্বা তং দিৰসং অকথেত্বা দুতিযদিৰসে ‘‘এহি, ভদ্দে, গোচরায গমিস্সামা’’তি ৰুত্তা ‘‘তুম্হে গচ্ছথ, ময্হং একো দোহল়ো অত্থী’’তি ৰত্বা ‘‘কীদিসো দোহল়ো’’তি ৰুত্তে ‘‘বারাণসিরঞ্ঞো ভোজনং ভুঞ্জিতুকামাম্হি, ন খো পন সক্কা <a name="P2.0434"></a> মযা তং লদ্ধুং, তস্মা জীৰিতং পরিচ্চজিস্সামি, দেৰা’’তি আহ। বোধিসত্তো চিন্তযমানো নিসীদি। সুমুখো আগন্ত্বা ‘‘কিং, মহারাজ, অনত্তমনোসী’’তি পুচ্ছি, রাজা তমত্থং আরোচেসি। সেনাপতি ‘‘মা চিন্তযি, মহারাজা’’তি তে উভোপি অস্সাসেত্বা ‘‘অজ্জ তুম্হে ইধেৰ হোথ, মযং ভত্তং আহরিস্সামা’’তি ৰত্বা পক্কামি।</p>
<p class="bodytext">সো কাকে সন্নিপাতেত্বা তং কারণং কথেত্বা ‘‘এথ ভত্তং আহরিস্সামা’’তি কাকেহি সদ্ধিং বারাণসিং পৰিসিত্বা মহানসস্স অৰিদূরে কাকে ৰগ্গে ৰগ্গে কত্বা তস্মিং তস্মিং ঠানে <a name="V2.0359"></a> আরক্খত্থায ঠপেত্বা সযং অট্ঠহি কাকযোধেহি সদ্ধিং মহানসছদনে নিসীদি রঞ্ঞো ভত্তহরণকালং ওলোকযমানো। তে চ কাকে আহ – ‘‘অহং রঞ্ঞো ভত্তে হরিযমানে ভাজনানি পাতেস্সামি, ভাজনেসু পতিতেসু ময্হং জীৰিতং নত্থি, তুম্হেসু চত্তারো জনা মুখপূরং ভত্তং, চত্তারো মচ্ছমংসং গহেত্বা নেত্বা সুপত্তং সপজাপতিকং কাকরাজানং ভোজেথ, ‘কহং সেনাপতী’তি ৰুত্তে ‘পচ্ছতো এহিতী’তি ৰদেয্যাথা’’তি। অথ সূদো রঞ্ঞো ভোজনৰিকতিং সম্পাদেত্বা কাজেন গহেত্বা রাজকুলং পাযাসি। তস্স রাজঙ্গণং গতকালে কাকসেনাপতি কাকানং সঞ্ঞং দত্বা সযং উপ্পতিত্বা ভত্তহারকস্স উরে নিসীদিত্বা নখপঞ্জরেন পহরিত্বা কণযগ্গসদিসেন তুণ্ডেন নাসগ্গমস্স অভিহন্ত্বা উট্ঠায দ্বীহি পক্খেহি মুখমস্স পিদহি। রাজা মহাতলে চঙ্কমন্তো মহাৰাতপানেন ওলোকেত্বা তং কাকস্স কিরিযং দিস্বা ভত্তহারকস্স সদ্দং দত্বা ‘‘ভো ভত্তকারক, ভাজনানি ছড্ডেত্বা কাকমেৰ গণ্হা’’তি আহ। সো ভাজনানি ছড্ডেত্বা কাকং দল়্হং গণ্হি। রাজাপি নং ‘‘ইতো এহী’’তি আহ।</p>
<p class="bodytext">তস্মিং <a name="M2.0392"></a> খণে কাকা আগন্ত্বা অত্তনো পহোনকং ভুঞ্জিত্বা <a name="P2.0435"></a> সেসং ৰুত্তনিযামেনেৰ গহেত্বা অগমিংসু। ততো সেসা আগন্ত্বা সেসং ভুঞ্জিংসু। তেপি অট্ঠ জনা গন্ত্বা রাজানং সপজাপতিকং ভোজেসুং, সুফস্সায দোহল়ো ৰূপসমি। ভত্তহারকো কাকং রঞ্ঞো উপনেসি। অথ নং রাজা পুচ্ছি – ‘‘ভো কাক, ত্বং মমঞ্চ ন লজ্জি, ভত্তহারকস্স চ নাসং খণ্ডেসি, ভত্তভাজনানি চ ভিন্দি, অত্তনো চ জীৰিতং ন রক্খি, কস্মা এৰরূপং কম্মমকাসী’’তি? কাকো ‘‘মহারাজ, অম্হাকং রাজা বারাণসিং উপনিস্সায ৰসতি, অহমস্স সেনাপতি, তস্স সুফস্সা নাম ভরিযা দোহল়িনী তুম্হাকং ভোজনং ভুঞ্জিতুকামা, রাজা তস্সা দোহল়ং ময্হং আচিক্খি। অহং তত্থেৰ মম জীৰিতং পরিচ্চজিত্বা আগতো, ইদানি মে তস্সা ভোজনং পেসিতং, ময্হং মনোরথো মত্থকং পত্তো, ইমিনা কারণেন মযা এৰরূপং কম্মং কত’’ন্তি দীপেন্তো ইমা গাথা আহ।</p>
<p class="hangnum"><a name="para124"></a><span class="paranum">১২৪</span>.</p>
<p class="gatha1"> ‘‘বারাণস্যং মহারাজ, কাকরাজা নিৰাসকো।</p>
<p class="gathalast">অসীতিযা সহস্সেহি, সুপত্তো পরিৰারিতো॥</p>
<p class="hangnum"><a name="para125"></a><span class="paranum">১২৫</span>.</p>
<p class="gatha1"> ‘‘তস্স দোহল়িনী ভরিযা, সুফস্সা ভক্খিতুমিচ্ছতি।</p>
<p class="gathalast">রঞ্ঞো মহানসে পক্কং, পচ্চগ্ঘং রাজভোজনং॥</p>
<p class="hangnum"><a name="para126"></a><span class="paranum">১২৬</span>.</p>
<p class="gatha1"> ‘‘তেসাহং <a name="V2.0360"></a> পহিতো দূতো, রঞ্ঞো চম্হি ইধাগতো।</p>
<p class="gathalast">ভত্তু অপচিতিং কুম্মি, নাসাযমকরং ৰণ’’ন্তি॥</p>
<p class="bodytext">তত্থ <span class="bld">বারাণস্য</span>ন্তি বারাণসিযং। <span class="bld">নিৰাসকো</span>তি নিবদ্ধৰসনকো। <span class="bld">পক্ক</span>ন্তি নানপ্পকারেন সম্পাদিতং। কেচি ‘‘সিদ্ধ’’ন্তি সজ্ঝাযন্তি। <span class="bld">পচ্চগ্ঘ</span>ন্তি অব্ভুণ্হং অপারিৰাসিকং, মচ্ছমংসৰিকতীসু ৰা পচ্চেকং মহগ্ঘং এত্থাতি পচ্চগ্ঘং। <span class="bld">তেসাহং পহিতো দূতো, রঞ্ঞো চম্হি ইধাগতো</span>তি তেসং উভিন্নম্পি অহং দূতো আণত্তিকরো রঞ্ঞো চ অম্হি পহিতো, তস্মা ইধ আগতোতি অত্থো। <span class="bld">ভত্তু অপচিতিং কুম্মী</span>তি স্বাহং এৰং আগতো অত্তনো ভত্তু অপচিতিং সক্কারসম্মানং করোমি। <span class="bld">নাসাযমকরং ৰণ</span>ন্তি, মহারাজ, ইমিনা কারণেন তুম্হে চ অত্তনো <a name="M2.0393"></a> চ জীৰিতং অগণেত্বা ভত্তভাজনং পাতাপেতুং ভত্তহারকস্স নাসায মুখতুণ্ডকেন ৰণং অকাসিং, মযা অত্তনো রঞ্ঞো অপচিতি কতা, ইদানি তুম্হে যং ইচ্ছথ, তং দণ্ডং করোথাতি।</p>
<p class="bodytext">রাজা <a name="P2.0436"></a> তস্স ৰচনং সুত্বা ‘‘মযং তাৰ মনুস্সভূতানং মহন্তং যসং দত্বা অম্হাকং সুহজ্জে কাতুং ন সক্কোম, গামাদীনি দদমানাপি অম্হাকং জীৰিতদাযকং ন লভাম, অযং কাকো সমানো অত্তনো রঞ্ঞো জীৰিতং পরিচ্চজতি, অতিৰিয সপ্পুরিসো মধুরস্সরো ধম্মকথিকো’’তি গুণেসু পসীদিত্বা তং সেতচ্ছত্তেন পূজেসি। সো অত্তনা লদ্ধেন সেতচ্ছত্তেন রাজানমেৰ পূজেত্বা বোধিসত্তস্স গুণে কথেসি। রাজা নং পক্কোসাপেত্বা ধম্মং সুত্বা উভিন্নম্পি তেসং অত্তনো ভোজননিযামেন ভত্তং পট্ঠপেসি, সেসকাকানং দেৰসিকং একং তণ্ডুলম্বণং পচাপেসি, সযঞ্চ বোধিসত্তস্স ওৰাদে ঠত্বা সব্বসত্তানং অভযং দত্বা পঞ্চ সীলানি রক্খি। সুপত্তকাকোৰাদো পন সত্ত ৰস্সসতানি পৰত্তি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা রাজা আনন্দো অহোসি, সুমুখো সেনাপতি সারিপুত্তো, সুফস্সা রাহুলমাতা, সুপত্তো পন অহমেৰ অহোসি’’ন্তি।</p>
<p class="centered">সুপত্তজাতকৰণ্ণনা দুতিযা।</p>
<p class="hangnum">  </p>
<p class="subhead"> ২৯৩] ৩. কাযনিব্বিন্দজাতকৰণ্ণনা</p>
<p class="bodytext"><span class="bld">ফুট্ঠস্স মে</span>তি ইদং সত্থা জেতৰনে ৰিহরন্তো অঞ্ঞতরং পুরিসং আরব্ভ কথেসি। সাৰত্থিযং কিরেকো পুরিসো পণ্ডুরোগেন অট্টিতো ৰেজ্জেহি পটিক্খিত্তো। পুত্তদারোপিস্স ‘‘কো ইমং পটিজগ্গিতুং <a name="V2.0361"></a> সক্কোতী’’তি চিন্তেসি। তস্স এতদহোসি – ‘‘সচাহং ইমম্হা রোগা ৰুট্ঠহিস্সামি, পব্বজিস্সামী’’তি। সো কতিপাহেনেৰ কিঞ্চি সপ্পাযং লভিত্বা অরোগো হুত্বা জেতৰনং গন্ত্বা সত্থারং পব্বজ্জং যাচি। সো সত্থু সন্তিকে পব্বজ্জঞ্চ উপসম্পদঞ্চ লভিত্বা নচিরস্সেৰ অরহত্তং পাপুণি। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, অসুকো নাম পণ্ডুরোগী <a name="P2.0437"></a> ‘ইমম্হা রোগা ৰুট্ঠিতো পব্বজিস্সামী’তি চিন্তেত্বা পব্বজিতো চেৰ অরহত্তঞ্চ পত্তো’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি <a name="M2.0394"></a>। পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানি অযমেৰ; পুব্বে পণ্ডিতাপি এৰং ৰত্বা রোগা ৰুট্ঠায পব্বজিত্বা অত্তনো ৰুড্ঢিমকংসূ’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো ব্রাহ্মণকুলে নিব্বত্তিত্বা ৰযপ্পত্তো কুটুম্বং সণ্ঠপেত্বা ৰসন্তো পণ্ডুরোগী অহোসি। ৰেজ্জাপি পটিজগ্গিতুং নাসক্খিংসু, পুত্তদারোপিস্স ৰিপ্পটিসারী অহোসি। সো ‘‘ইমম্হা রোগা ৰুট্ঠিতো পব্বজিস্সামী’’তি চিন্তেত্বা কিঞ্চিদেৰ সপ্পাযং লভিত্বা অরোগো হুত্বা হিমৰন্তং পৰিসিত্বা ইসিপব্বজ্জং পব্বজিত্বা অভিঞ্ঞা চ সমাপত্তিযো চ উপ্পাদেত্বা ঝানসুখেন ৰিহরন্তো ‘‘এত্তকং কালং এৰরূপং সুখং নাম নালত্থ’’ন্তি উদানং উদানেন্তো ইমা গাথা আহ –</p>
<p class="hangnum"><a name="para127"></a><span class="paranum">১২৭</span>.</p>
<p class="gatha1"> ‘‘ফুট্ঠস্স মে অঞ্ঞতরেন ব্যাধিনা, রোগেন বাল়্হং দুখিতস্স রুপ্পতো।</p>
<p class="gathalast">পরিসুস্সতি খিপ্পমিদং কল়েৰরং, পুপ্ফং যথা পংসুনি আতপে কতং॥</p>
<p class="hangnum"><a name="para128"></a><span class="paranum">১২৮</span>.</p>
<p class="gatha1"> ‘‘অজঞ্ঞং জঞ্ঞসঙ্খাতং, অসুচিং সুচিসম্মতং।</p>
<p class="gathalast">নানাকুণপপরিপূরং, জঞ্ঞরূপং অপস্সতো॥</p>
<p class="hangnum"><a name="para129"></a><span class="paranum">১২৯</span>.</p>
<p class="gatha1"> ‘‘ধিরত্থুমং আতুরং পূতিকাযং, জেগুচ্ছিযং অস্সুচিং ব্যাধিধম্মং।</p>
<p class="gathalast">যত্থপ্পমত্তা অধিমুচ্ছিতা পজা, হাপেন্তি মগ্গং সুগতূপপত্তিযা’’তি॥</p>
<p class="bodytext">তত্থ <span class="bld">অঞ্ঞতরেনা</span>তি অট্ঠনৰুতিযা রোগেসু একেন পণ্ডুরোগব্যাধিনা। <span class="bld">রোগেনা</span>তি রুজ্জনসভাৰত্তা এৰংলদ্ধনামেন। <span class="bld">রুপ্পতো</span>তি ঘট্টিযমানস্স পীল়িযমানস্স। <span class="bld">পংসুনি আতপে কত</span>ন্তি যথা আতপে তত্তৰালিকায ঠপিতং সুখুমপুপ্ফং পরিসুস্সেয্য, এৰং পরিসুস্সতীতি অত্থো।</p>
<p class="bodytext"><span class="bld">অজঞ্ঞং জঞ্ঞসঙ্খাত</span>ন্তি পটিকূলং অমনাপমেৰ বালানং মনাপন্তি সঙ্খং গতং। <span class="bld">নানাকুণপপরিপূর</span>ন্তি <a name="V2.0362"></a> কেসাদীহি দ্বত্তিংসায কুণপেহি পরিপুণ্ণং <a name="M2.0395"></a>। <span class="bld">জঞ্ঞরূপং অপস্সতো</span>তি অপস্সন্তস্স অন্ধবালপুথুজ্জনস্স <a name="P2.0438"></a> মনাপং সাধুরূপং পরিভোগসভাৰং হুত্বা উপট্ঠাতি, ‘‘অক্খিম্হা অক্খিগূথকো’’তিআদিনা নযেন পকাসিতো অসুভসভাৰো বালানং ন উপট্ঠাতি।</p>
<p class="bodytext"><span class="bld">আতুর</span>ন্তি নিচ্চগিলানং। <span class="bld">অধিমুচ্ছিতা</span>তি কিলেসমুচ্ছায অতিৰিয মুচ্ছিতা। <span class="bld">পজা</span>তি অন্ধবালপুথুজ্জনা। <span class="bld">হাপেন্তি মগ্গং সুগতূপপত্তিযা</span>তি ইমস্মিং পূতিকাযে লগ্গা লগ্গিতা হুত্বা অপাযমগ্গং পূরেন্তা দেৰমনুস্সভেদায সুগতিউপপত্তিযা মগ্গং পরিহাপেন্তি।</p>
<p class="bodytext">ইতি মহাসত্তো নানপ্পকারেন অসুচিভাৰঞ্চ নিচ্চাতুরভাৰঞ্চ পরিগ্গণ্হন্তো কাযে নিব্বিন্দিত্বা যাৰজীৰং চত্তারো ব্রহ্মৰিহারে ভাৰেত্বা ব্রহ্মলোকপরাযণো অহোসি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে বহুজনা সোতাপত্তিফলাদীনি পাপুণিংসু। ‘‘তদা তাপসো অহমেৰ অহোসি’’ন্তি।</p>
<p class="centered">কাযনিব্বিন্দজাতকৰণ্ণনা ততিযা।</p>
<p class="hangnum">  </p>
<p class="subhead"> ২৯৪] ৪. জম্বুখাদকজাতকৰণ্ণনা</p>
<p class="bodytext"><span class="bld">কোযং বিন্দুস্সরো ৰগ্গূ</span>তি ইদং সত্থা ৰেল়ুৰনে ৰিহরন্তো দেৰদত্তকোকালিকে আরব্ভ কথেসি। তদা হি দেৰদত্তে পরিহীনলাভসক্কারে কোকালিকো কুলানি উপসঙ্কমিত্বা ‘‘দেৰদত্তত্থেরো নাম মহাসম্মতপৰেণিযা ওক্কাকরাজৰংসে জাতো অসম্ভিন্নখত্তিযৰংসে ৰড্ঢিতো তিপিটকধরো ঝানলাভী মধুরকথো ধম্মকথিকো, দেথ করোথ থেরস্সা’’তি দেৰদত্তস্স ৰণ্ণং ভাসতি। দেৰদত্তোপি ‘‘কোকালিকো উদিচ্চব্রাহ্মণকুলা নিক্খমিত্বা পব্বজিতো বহুস্সুতো ধম্মকথিকো, দেথ করোথ কোকালিকস্সা’’তি কোকালিকস্স ৰণ্ণং ভাসতি। ইতি তে অঞ্ঞমঞ্ঞস্স ৰণ্ণং ভাসিত্বা কুলঘরেসু ভুঞ্জন্তা ৰিচরন্তি। অথেকদিৰসং ধম্মসভাযং ভিক্খূ <a name="M2.0396"></a> কথং সমুট্ঠাপেসুং – ‘‘আৰুসো দেৰদত্তকোকালিকা, অঞ্ঞমঞ্ঞস্স অভূতগুণকথং কথেত্বা ভুঞ্জন্তা ৰিচরন্তী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ তে অঞ্ঞমঞ্ঞস্স অভূতগুণকথং কথেত্বা ভুঞ্জন্তি, পুব্বেপেৰং ভুঞ্জিংসুযেৰা’’তি ৰত্বা অতীতং আহরি।</p>
<p class="bodytext">অতীতে <a name="V2.0363"></a> বারাণসিযং ব্রহ্মদত্তে রজ্জং কারেন্তে বোধিসত্তো অঞ্ঞতরস্মিং জম্বুৰনসণ্ডে রুক্খদেৰতা হুত্বা <a name="P2.0439"></a> নিব্বত্তি। তত্রেকো কাকো জম্বুসাখায নিসিন্নো জম্বুপক্কানি খাদতি। অথেকো সিঙ্গালো আগন্ত্বা উদ্ধং ওলোকেন্তো কাকং দিস্বা ‘‘যংনূনাহং ইমস্স অভূতগুণকথং কথেত্বা জম্বূনি খাদেয্য’’ন্তি তস্স ৰণ্ণং কথেন্তো ইমং গাথমাহ –</p>
<p class="hangnum"><a name="para130"></a><span class="paranum">১৩০</span>.</p>
<p class="gatha1"> ‘‘কোযং বিন্দুস্সরো ৰগ্গু, সরৰন্তানমুত্তমো।</p>
<p class="bodytext">অচ্চুতো জম্বুসাখায, মোরচ্ছাপোৰ কূজতী’’তি॥</p>
<p class="bodytext">তত্থ <span class="bld">বিন্দুস্সরো</span>তি বিন্দুনা অৰিসারেন পিণ্ডিতেন সরেন সমন্নাগতো। <span class="bld">ৰগ্গূ</span>তি মধুরসদ্দো। <span class="bld">অচ্চুতো</span>তি ন চুতো সন্নিসিন্নো। <span class="bld">মোরচ্ছাপোৰ কূজতী</span>তি তরুণমোরোৰ মনাপেন সদ্দেন ‘‘কো নামেসো কূজতী’’তি ৰদতি।</p>
<p class="bodytext">অথ নং কাকো পটিপসংসন্তো দুতিযং গাথমাহ –</p>
<p class="hangnum"><a name="para131"></a><span class="paranum">১৩১</span>.</p>
<p class="gatha1"> ‘‘কুলপুত্তোৰ জানাতি, কুলপুত্তং পসংসিতুং।</p>
<p class="gathalast">ব্যগ্ঘচ্ছাপসরীৰণ্ণ, ভুঞ্জ সম্ম দদামি তে’’তি॥</p>
<p class="bodytext">তত্থ <span class="bld">ব্যগ্ঘচ্ছাপসরীৰণ্ণা</span>তি ত্বং অম্হাকং ব্যগ্ঘপোতকসমানৰণ্ণোৰ খাযসি, তেন তং ৰদামি অম্ভো ব্যগ্ঘচ্ছাপসরীৰণ্ণ। <span class="bld">ভুঞ্জ, সম্ম, দদামি তে</span>তি ৰযস্স যাৰদত্থং জম্বুপক্কানি খাদ, অহং তে দদামীতি।</p>
<p class="bodytext">এৰঞ্চ পন ৰত্বা জম্বুসাখং চালেত্বা ফলানি পাতেসি। অথ তস্মিং জম্বুরুক্খে অধিৰত্থা দেৰতা তে উভোপি অভূতগুণকথং কথেত্বা জম্বূনি খাদন্তে দিস্বা ততিযং গাথমাহ –</p>
<p class="hangnum"><a name="para132"></a><span class="paranum">১৩২</span>.</p>
<p class="gatha1"> ‘‘চিরস্সং <a name="M2.0397"></a> ৰত পস্সামি, মুসাৰাদী সমাগতে।</p>
<p class="gathalast">ৰন্তাদং কুণপাদঞ্চ, অঞ্ঞমঞ্ঞং পসংসকে’’তি॥</p>
<p class="bodytext">তত্থ <span class="bld">ৰন্তাদ</span>ন্তি পরেসং ৰন্তভত্তখাদকং কাকং। <span class="bld">কুণপাদঞ্চা</span>তি কুণপখাদকং সিঙ্গালঞ্চ।</p>
<p class="bodytext">ইমঞ্চ পন গাথং ৰত্বা সা দেৰতা ভেরৰরূপারম্মণং দস্সেত্বা তে ততো পলাপেসি।</p>
<p class="bodytext">সত্থা <a name="V2.0364"></a> <a name="P2.0440"></a> ইমং ধম্মদেসনং আহরিত্বা জাতকং সমোধানেসি – ‘‘তদা সিঙ্গালো দেৰদত্তো অহোসি, কাকো কোকালিকো, রুক্খদেৰতা পন অহমেৰ অহোসি’’ন্তি।</p>
<p class="centered">জম্বুখাদকজাতকৰণ্ণনা চতুত্থা।</p>
<p class="hangnum">  </p>
<p class="subhead"> ২৯৫] ৫. অন্তজাতকৰণ্ণনা</p>
<p class="bodytext"><span class="bld">উসভস্সেৰ তে খন্ধো</span>তি ইদং সত্থা জেতৰনে ৰিহরন্তো তেযেৰ দ্বে জনে আরব্ভ কথেসি। পচ্চুপ্পন্নৰত্থু পুরিমসদিসমেৰ।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং গামূপচারে এরণ্ডরুক্খদেৰতা হুত্বা নিব্বত্তি। তদা একস্মিং গামকে মতং জরগ্গৰং নিক্কড্ঢিত্বা গামদ্বারে এরণ্ডৰনে ছড্ডেসুং। একো সিঙ্গালো আগন্ত্বা তস্স মংসং খাদি। একো কাকো আগন্ত্বা এরণ্ডে নিলীনো তং দিস্বা ‘‘যংনূনাহং এতস্স অভূতগুণকথং কথেত্বা মংসং খাদেয্য’’ন্তি চিন্তেত্বা পঠমং গাথমাহ –</p>
<p class="hangnum"><a name="para133"></a><span class="paranum">১৩৩</span>.</p>
<p class="gatha1"> ‘‘উসভস্সেৰ তে খন্ধো, সীহস্সেৰ ৰিজম্ভিতং।</p>
<p class="gathalast">মিগরাজ নমো ত্যত্থু, অপি কিঞ্চি লভামসে’’তি॥</p>
<p class="unindented">তত্থ <span class="bld">নমো ত্যত্থূ</span>তি নমো তে অত্থু।</p>
<p class="bodytext">তং সুত্বা সিঙ্গালো দুতিযং গাথমাহ –</p>
<p class="hangnum"><a name="para134"></a><span class="paranum">১৩৪</span>.</p>
<p class="gatha1"> ‘‘কুলপুত্তোৰ জানাতি, কুলপুত্তং পসংসিতুং।</p>
<p class="gathalast">মযূরগীৰসঙ্কাস, ইতো পরিযাহি ৰাযসা’’তি॥</p>
<p class="bodytext">তত্থ <a name="M2.0398"></a> <span class="bld">ইতো পরিযাহী</span>তি এরণ্ডতো ওতরিত্বা ইতো যেনাহং, তেনাগন্ত্বা মংসং খাদাতি ৰদতি।</p>
<p class="bodytext">তং তেসং কিরিযং দিস্বা রুক্খদেৰতা ততিযং গাথমাহ –</p>
<p class="hangnum"><a name="para135"></a><span class="paranum">১৩৫</span>.</p>
<p class="gatha1"> ‘‘মিগানং <a name="V2.0365"></a> সিঙ্গালো অন্তো, পক্খীনং পন ৰাযসো।</p>
<p class="gathalast">এরণ্ডো অন্তো রুক্খানং, তযো অন্তা সমাগতা’’তি॥</p>
<p class="bodytext">তত্থ <span class="bld">অন্তো</span>তি হীনো লামকো।</p>
<p class="bodytext">সত্থা <a name="P2.0441"></a> ইমং ধম্মদেসনং আহরিত্বা জাতকং সমোধানেসি – ‘‘তদা সিঙ্গালো দেৰদত্তো অহোসি, কাকো কোকালিকো, রুক্খদেৰতা পন অহমেৰ অহোসি’’ন্তি।</p>
<p class="centered">অন্তজাতকৰণ্ণনা পঞ্চমা।</p>
<p class="hangnum">  </p>
<p class="subhead"> ২৯৬] ৬. সমুদ্দজাতকৰণ্ণনা</p>
<p class="bodytext"><span class="bld">কো নায</span>ন্তি ইদং সত্থা জেতৰনে ৰিহরন্তো উপনন্দত্থেরং আরব্ভ কথেসি। সো হি মহগ্ঘসো মহাতণ্হো অহোসি, সকটপূরেহি পচ্চযেহিপি সন্তপ্পেতুং ন সক্কা। ৰস্সূপনাযিককালে দ্বীসু তীসু ৰিহারেসু ৰস্সং উপগন্ত্বা একস্মিং উপাহনে ঠপেতি, একস্মিং কত্তরযট্ঠিং, একস্মিং উদকতুম্বং। একস্মিং সযং ৰসতি, জনপদৰিহারং গন্ত্বা পণীতপরিক্খারে ভিক্খূ দিস্বা অরিযৰংসকথং কথেত্বা তেসং পংসুকূলানি গাহাপেত্বা তেসং চীৰরানি গণ্হাতি, মত্তিকাপত্তে গাহাপেত্বা মনাপমনাপে পত্তে থালকানি চ গহেত্বা যানকং পূরেত্বা জেতৰনং আগচ্ছতি। অথেকদিৰসং ভিক্খূ ধম্মসভাযং কথং সমুট্ঠাপেসুং – ‘‘আৰুসো, উপনন্দো সক্যপুত্তো মহগ্ঘসো মহিচ্ছো অঞ্ঞেসং পটিপত্তিং কথেত্বা সমণপরিক্খারেন যানকং পূরেত্বা আগচ্ছতী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘অযুত্তং, ভিক্খৰে, উপনন্দেন কতং পরেসং অরিযৰংসকথং কথেন্তেন, পঠমতরঞ্হি অত্তনা অপ্পিচ্ছেন হুত্বা পচ্ছা পরেসং অরিযৰংসং কথেতুং ৰট্টতী’’তি।</p>
<p class="gatha1">‘‘অত্তানমেৰ <a name="M2.0399"></a> পঠমং, পতিরূপে নিৰেসযে।</p>
<p class="gathalast">অথঞ্ঞমনুসাসেয্য, ন কিলিস্সেয্য পণ্ডিতো’’তি॥ (ধ॰ প॰ ১৫৮) –</p>
<p class="unindented">ইমং ধম্মপদে গাথং দেসেত্বা উপনন্দং গরহিত্বা ‘‘ন, ভিক্খৰে, ইদানেৰ উপনন্দো মহিচ্ছো, পুব্বে মহাসমুদ্দেপি উদকং রক্খিতব্বং মঞ্ঞী’’তি ৰত্বা অতীতং আহরি।</p>
<p class="bodytext">অতীতে <a name="V2.0366"></a> বারাণসিযং ব্রহ্মদত্তে রজ্জং কারেন্তে বোধিসত্তো সমুদ্দদেৰতা হুত্বা নিব্বত্তি। অথেকো কাকো সমুদ্দস্স উপরিভাগে ৰিচরন্তো ‘‘সমুদ্দে উদকং পমাণেন পিৰথ, রক্খন্তা পিৰথা’’তি মচ্ছসঙ্ঘসকুণসঙ্ঘে <a name="P2.0442"></a> ৰারেন্তো ৰারেন্তো চরতি। তং দিস্বা সমুদ্দদেৰতা পঠমং গাথমাহ –</p>
<p class="hangnum"><a name="para136"></a><span class="paranum">১৩৬</span>.</p>
<p class="gatha1"> ‘‘কো নাযং লোণতোযস্মিং, সমন্তা পরিধাৰতি।</p>
<p class="gathalast">মচ্ছে মকরে চ ৰারেতি, ঊমীসু চ ৰিহঞ্ঞতী’’তি॥</p>
<p class="unindented">তত্থ <span class="bld">কো নায</span>ন্তি কো নু অযং।</p>
<p class="bodytext">তং সুত্বা সমুদ্দকাকো দুতিযং গাথমাহ –</p>
<p class="hangnum"><a name="para137"></a><span class="paranum">১৩৭</span>.</p>
<p class="gatha1"> ‘‘অনন্তপাযী সকুণো, অতিত্তোতি দিসাসুতো।</p>
<p class="gathalast">সমুদ্দং পাতুমিচ্ছামি, সাগরং সরিতংপতি’’ন্তি॥</p>
<p class="bodytext">তস্সত্থো – অহং অনন্তসাগরং পাতুমিচ্ছামি, তেনম্হি <span class="bld">অনন্তপাযী</span> নাম <span class="bld">সকুণো</span> মহতিযাপি অপূরণিযা তণ্হায সমন্নাগতত্তা <span class="bld">অতিত্তোতি</span>পি অহং দিসাসু <span class="bld">সুতো</span> ৰিস্সুতো পাকটো, স্বাহং ইমং সকলসমুদ্দং সুন্দরানং রতনানং আকরত্তা সাগরেন ৰা খতত্তা <span class="bld">সাগরং</span> সরিতানং পতিভাৰেন <span class="bld">সরিতংপতিং</span> পাতুমিচ্ছামীতি।</p>
<p class="bodytext">তং সুত্বা সমুদ্দদেৰতা ততিযং গাথমাহ –</p>
<p class="hangnum"><a name="para138"></a><span class="paranum">১৩৮</span>.</p>
<p class="gatha1"> ‘‘সো অযং হাযতি চেৰ, পূরতে চ মহোদধি।</p>
<p class="gathalast">নাস্স নাযতি পীতন্তো, অপেয্যো কির সাগরো’’তি॥</p>
<p class="bodytext">তত্থ <a name="M2.0400"></a> <span class="bld">সো অযং হাযতি চেৰা</span>তি উদকস্স ওসক্কনৰেলায হাযতি, নিক্খমনৰেলায পূরতি। <span class="bld">নাস্স নাযতী</span>তি অস্স মহাসমুদ্দস্স সচেপি নং সকললোকো পিৰেয্য, তথাপি ‘‘ইতো এত্তকং নাম উদকং পীত’’ন্তি পরিযন্তো ন পঞ্ঞাযতি। <span class="bld">অপেয্যো কিরা</span>তি এসো কির সাগরো ন সক্কা কেনচি উদকং খেপেত্বা পাতুন্তি।</p>
<p class="bodytext">এৰঞ্চ পন ৰত্বা সা ভেরৰরূপারম্মণং দস্সেত্বা সমুদ্দকাকং পলাপেসি।</p>
<p class="bodytext">সত্থা <a name="V2.0367"></a> ইমং ধম্মদেসনং আহরিত্বা জাতকং সমোধানেসি – ‘‘তদা সমুদ্দকাকো উপনন্দো অহোসি, দেৰতা পন অহমেৰ অহোসি’’ন্তি।</p>
<p class="centered">সমুদ্দজাতকৰণ্ণনা ছট্ঠা।</p>
<p class="hangnum">  </p>
<p class="subhead"> ২৯৭] ৭. কামৰিলাপজাতকৰণ্ণনা</p>
<p class="bodytext"><span class="bld">উচ্চে</span> <a name="P2.0443"></a> <span class="bld">সকুণ ডেমানা</span>তি ইদং সত্থা জেতৰনে ৰিহরন্তো পুরাণদুতিযিকাপলোভনং আরব্ভ কথেসি। পচ্চুপ্পন্নৰত্থু <span class="bld">পুপ্ফরত্তজাতকে</span> (জা॰ ১.১.১৪৭) কথিতং, অতীতৰত্থু <span class="bld">ইন্দ্রিযজাতকে</span> (জা॰ ১.৮.৬০ আদযো) আৰিভৰিস্সতি। তং পন পুরিসং জীৰন্তং সূলে উত্তাসেসুং। সো তত্থ নিসিন্নো আকাসেন গচ্ছন্তং একং কাকং দিস্বা তাৰখরম্পি তং ৰেদনং অগণেত্বা পিযভরিযায সাসনং পেসেতুং কাকং আমন্তেন্তো ইমা গাথা আহ –</p>
<p class="hangnum"><a name="para139"></a><span class="paranum">১৩৯</span>.</p>
<p class="gatha1"> ‘‘উচ্চে সকুণ ডেমান, পত্তযান ৰিহঙ্গম।</p>
<p class="gathalast">ৰজ্জাসি খো ত্বং ৰামূরুং, চিরং খো সা করিস্সতি॥</p>
<p class="hangnum"><a name="para140"></a><span class="paranum">১৪০</span>.</p>
<p class="gatha1"> ‘‘ইদং খো সা ন জানাতি, অসিং সত্তিঞ্চ ওড্ডিতং।</p>
<p class="gathalast">সা চণ্ডী কাহতি কোধং, তং মে তপতি নো ইদং॥</p>
<p class="hangnum"><a name="para141"></a><span class="paranum">১৪১</span>.</p>
<p class="gatha1"> ‘‘এস উপ্পলসন্নাহো, নিক্খঞ্চুস্সীসকোহিতং।</p>
<p class="gathalast">কাসিকঞ্চ মুদুং ৰত্থং, তপ্পেতু ধনিকা পিযা’’তি॥</p>
<p class="bodytext">তত্থ <a name="M2.0401"></a> <span class="bld">ডেমানা</span>তি গচ্ছমান চরমান। <span class="bld">পত্তযানা</span>তি তমেৰালপতি, তথা <span class="bld">ৰিহঙ্গমা</span>তি। সো হি পত্তেহি যানং কত্বা গমনতো পত্তযানো, আকাসে গমনতো ৰিহঙ্গমো। <span class="bld">ৰজ্জাসী</span>তি ৰদেয্যাসি। <span class="bld">ৰামূরু</span>ন্তি কদলিক্খন্ধসমানঊরুং, মম সূলে নিসিন্নভাৰং ৰদেয্যাসি। <span class="bld">চিরং খো সা করিস্সতী</span>তি সা ইমং পৰত্তিং অজানমানা মম আগমনং চিরং করিস্সতি, ‘‘চিরং মে গতস্স পিযস্স ন চ আগচ্ছতী’’তি এৰং চিন্তেস্সতীতি অত্থো।</p>
<p class="bodytext"><span class="bld">অসিং সত্তিঞ্চা</span>তি অসিসমানতায সত্তিসমানতায চ সূলমেৰ সন্ধায ৰদতি। তঞ্হি <a name="P2.0444"></a> তস্স উত্তাসনত্থায ওড্ডিতং ঠপিতং। <span class="bld">চণ্ডী</span>তি কোধনা। <span class="bld">কাহতি কোধ</span>ন্তি ‘‘অতিচিরাযতী’’তি <a name="V2.0368"></a> মযি কোধং করিস্সতি। <span class="bld">তং মে তপতী</span>তি তং তস্সা কুজ্ঝনং মং তপতি। <span class="bld">নো ইদ</span>ন্তি ইধ পন ইদং সূলং মং ন তপতীতি দীপেতি।</p>
<p class="bodytext"><span class="bld">‘‘এস উপ্পলসন্নাহো’’</span>তিআদীহি ঘরে উস্সীসকে ঠপিতং অত্তনো ভণ্ডং আচিক্খতি। তত্থ <span class="bld">উপ্পলসন্নাহো</span>তি উপ্পলো চ সন্নাহো চ উপ্পলসন্নাহো, উপ্পলসদিসো কণযো চ সন্নাহকো চাতি অত্থো। <span class="bld">নিক্খঞ্চা</span>তি পঞ্চহি সুৰণ্ণেহি কতং অঙ্গুলিমুদ্দিকং। <span class="bld">কাসিকঞ্চ মুদু ৰত্থ</span>ন্তি মুদুং কাসিকসাটকযুগং সন্ধাযাহ। এত্তকং কির তেন উস্সীসকে নিক্খিত্তং। <span class="bld">তপ্পেতু ধনিকা পিযা</span>তি এতং সব্বং গহেত্বা সা মম পিযা ধনত্থিকা ইমিনা ধনেন তপ্পেতু পূরেতু, সন্তুট্ঠা হোতূতি।</p>
<p class="bodytext">এৰং সো পরিদেৰমানোৰ কালং কত্বা নিরযে নিব্বত্তি।</p>
<p class="bodytext">সত্থা ইমং ধম্মদেসনং আহরিত্বা সচ্চানি পকাসেত্বা জাতকং সমোধানেসি, সচ্চপরিযোসানে উক্কণ্ঠিতভিক্খু, সোতাপত্তিফলে পতিট্ঠহি। ‘‘তদা ভরিযা এতরহি ভরিযা অহোসি, যেন পন দেৰপুত্তেন তং কারণং দিট্ঠং, সো অহমেৰ অহোসি’’ন্তি।</p>
<p class="centered">কামৰিলাপজাতকৰণ্ণনা সত্তমা।</p>
<p class="hangnum">  </p>
<p class="subhead"> ২৯৮] ৮. উদুম্বরজাতকৰণ্ণনা</p>
<p class="bodytext"><span class="bld">উদুম্বরা</span> <a name="M2.0402"></a> <span class="bld">চিমে পক্কা</span>তি ইদং সত্থা জেতৰনে ৰিহরন্তো অঞ্ঞতরং ভিক্খুং আরব্ভ কথেসি। সো কির অঞ্ঞতরস্মিং পচ্চন্তগামকে ৰিহারং কারেত্বা ৰসতি। রমণীযো ৰিহারো পিট্ঠিপাসাণে নিৰিট্ঠো, মন্দং সম্মজ্জনট্ঠানং উদকফাসুকং, গোচরগামো নাতিদূরে নাচ্চাসন্নে, সম্পিযাযমানা মনুস্সা ভিক্খং দেন্তি। অথেকো ভিক্খু চারিকং চরমানো তং ৰিহারং পাপুণি। নেৰাসিকো তস্স আগন্তুকৰত্তং কত্বা পুনদিৰসে তং আদায গামং পিণ্ডায পাৰিসি। মনুস্সা পণীতং ভিক্খং দত্বা স্বাতনায নিমন্তযিংসু। আগন্তুকো কতিপাহং ভুঞ্জিত্বা চিন্তেসি – ‘‘একেনুপাযেন ইমং ভিক্খুং ৰঞ্চেত্বা <a name="P2.0445"></a> নিক্কড্ঢিত্বা ইমং ৰিহারং গণ্হিস্সামী’’তি। অথ নং থেরূপট্ঠানং আগতং পুচ্ছি – ‘‘কিং, আৰুসো, বুদ্ধূপট্ঠানং নাকাসী’’তি? ‘‘ভন্তে, ইমং ৰিহারং পটিজগ্গন্তো নত্থি, তেনম্হি ন গতপুব্বো’’তি। ‘‘যাৰ ত্বং <a name="V2.0369"></a> বুদ্ধূপট্ঠানং গন্ত্বা আগচ্ছসি, তাৰাহং পটিজগ্গিস্সামী’’তি। ‘‘সাধু, ভন্তে’’তি নেৰাসিকো ‘‘যাৰ মমাগমনা থেরে মা পমজ্জিত্থা’’তি মনুস্সানং ৰত্বা পক্কামি।</p>
<p class="bodytext">ততো পট্ঠায আগন্তুকো ‘‘তস্স নেৰাসিকস্স অযঞ্চ অযঞ্চ দোসো’’তি তে মনুস্সে পরিভিন্দি। ইতরোপি সত্থারং ৰন্দিত্বা পুনাগতো, অথস্স সো সেনাসনং ন অদাসি। সো একস্মিং ঠানে ৰসিত্বা পুনদিৰসে পিণ্ডায গামং পাৰিসি, মনুস্সা সামীচিমত্তম্পি ন করিংসু। সো ৰিপ্পটিসারী হুত্বা পুন জেতৰনং গন্ত্বা তং কারণং ভিক্খূনং আরোচেসি। তে ভিক্খূ ধম্মসভাযং কথং সমুট্ঠাপেসুং – ‘‘আৰুসো, অসুকো কির ভিক্খু অসুকং ভিক্খুং ৰিহারা নিক্কড্ঢিত্বা সযং তত্থ ৰসী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপি সো ইমং ৰসনট্ঠানা নিক্কড্ঢিযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো অরঞ্ঞে রুক্খদেৰতা হুত্বা নিব্বত্তি। তত্থ ৰস্সানে সত্তসত্তাহং দেৰো ৰস্সি। অথেকো রত্তমুখখুদ্দকমক্কটো একিস্সা অনোৰস্সিকায পাসাণদরিযা ৰসমানো একদিৰসং দরিদ্বারে অতেমনট্ঠানে সুখেন <a name="M2.0403"></a> নিসীদি। তত্থ একো কাল়মুখমহামক্কটো তিন্তো সীতেন পীল়িযমানো ৰিচরন্তো তং তথানিসিন্নং দিস্বা ‘‘উপাযেন নং নীহরিত্বা এত্থ ৰসিস্সামী’’তি চিন্তেত্বা কুচ্ছিং ওলম্বেত্বা সুহিতাকারং দস্সেত্বা তস্স পুরতো ঠত্বা পঠমং গাথমাহ –</p>
<p class="hangnum"><a name="para142"></a><span class="paranum">১৪২</span>.</p>
<p class="gatha1"> ‘‘উদুম্বরা চিমে পক্কা, নিগ্রোধা চ কপিত্থনা।</p>
<p class="gathalast">এহি নিক্খম ভুঞ্জস্সু, কিং জিঘচ্ছায মিয্যসী’’তি॥</p>
<p class="bodytext">তত্থ <a name="P2.0446"></a> <span class="bld">কপিত্থনা</span>তি পিলক্খা। <span class="bld">এহি নিক্খমা</span>তি এতে উদুম্বরাদযো ফলভারনমিতা, অহম্পি খাদিত্বা সুহিতো আগতোস্মি, ত্বম্পি গচ্ছ ভুঞ্জস্সূতি।</p>
<p class="bodytext">সোপি তস্স ৰচনং সুত্বা সদ্দহিত্বা ফলানি খাদিতুকামো নিক্খমিত্বা তত্থ তত্থ ৰিচরিত্বা কিঞ্চি অলভন্তো পুনাগন্ত্বা তং অন্তোপাসাণদরিযং পৰিসিত্বা নিসিন্নং দিস্বা ‘‘ৰঞ্চেস্সামি ন’’ন্তি তস্স পুরতো ঠত্বা দুতিযং গাথমাহ –</p>
<p class="hangnum"><a name="para143"></a><span class="paranum">১৪৩</span>.</p>
<p class="gatha1"> ‘‘এৰং <a name="V2.0370"></a> সো সুহিতো হোতি, যো ৰুড্ঢমপচাযতি।</p>
<p class="gathalast">যথাহমজ্জ সুহিতো, দুমপক্কানি মাসিতো’’তি॥</p>
<p class="bodytext">তত্থ <span class="bld">দুমপক্কানি মাসিতো</span>তি উদুম্বরাদীনি রুক্খফলানি খাদিত্বা অসিতো ধাতো সুহিতো।</p>
<p class="bodytext">তং সুত্বা মহামক্কটো ততিযং গাথমাহ –</p>
<p class="hangnum"><a name="para144"></a><span class="paranum">১৪৪</span>.</p>
<p class="gatha1"> ‘‘যং ৰনেজো ৰনেজস্স, ৰঞ্চেয্য কপিনো কপি।</p>
<p class="gathalast">দহরো কপি সদ্ধেয্য, ন হি জিণ্ণো জরাকপী’’তি॥</p>
<p class="bodytext">তস্সত্থো – যং ৰনে জাতো কপি ৰনে জাতস্স কপিনো ৰঞ্চনং করেয্য, তং তযা সদিসো দহরো ৰানরো সদ্দহেয্য, মাদিসো পন জিণ্ণো জরাকপি মহল্লকমক্কটো ন হি সদ্দহেয্য, সতক্খত্তুম্পি ভণন্তস্স তুম্হাদিসস্স ন সদ্দহতি। ইমস্মিঞ্হি হিমৰন্তপদেসে সব্বং ফলাফলং <a name="M2.0404"></a> ৰস্সেন কিলিন্নং পতিতং, পুন তৰ ইদং ঠানং নত্থি, গচ্ছাতি। সো ততোৰ পক্কামি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা খুদ্দকমক্কটো নেৰাসিকো অহোসি, কাল়মহামক্কটো আগন্তুকো, রুক্খদেৰতা পন অহমেৰ অহোসি’’ন্তি।</p>
<p class="centered">উদুম্বরজাতকৰণ্ণনা অট্ঠমা।</p>
<p class="hangnum">  </p>
<p class="subhead"> ২৯৯] ৯. কোমারপুত্তজাতকৰণ্ণনা</p>
<p class="bodytext"><span class="bld">পুরে</span> <a name="P2.0447"></a> <span class="bld">তুৰ</span>ন্তি ইদং সত্থা পুব্বারামে ৰিহরন্তো কেল়িসীলে ভিক্খূ আরব্ভ কথেসি। তে কির ভিক্খূ সত্থরি উপরিপাসাদে ৰিহরন্তে হেট্ঠাপাসাদে দিট্ঠসুতাদীনি কথেন্তা কলহঞ্চ পরিভাসঞ্চ করোন্তা নিসীদিংসু। সত্থা মহামোগ্গল্লানং আমন্তেত্বা ‘‘এতে ভিক্খূ সংৰেজেহী’’তি আহ। থেরো আকাসে উপ্পতিত্বা পাদঙ্গুট্ঠকেন পাসাদথুপিকং পহরিত্বা যাৰ উদকপরিযন্তা পাসাদং কম্পেসি। তে ভিক্খূ মরণভযভীতা নিক্খমিত্বা বহি অট্ঠংসূ। তেসং সো কেল়িসীলভাৰো ভিক্খূসু পাকটো জাতো। অথেকদিৰসং ভিক্খূ ধম্মসভাযং কথং সমুট্ঠাপেসুং <a name="V2.0371"></a> – ‘‘আৰুসো, একচ্চে ভিক্খূ এৰরূপে নিয্যানিকসাসনে পব্বজিত্বা কেল়িসীলা হুত্বা ৰিচরন্তি, ‘অনিচ্চং দুক্খং অনত্তা’তি ৰিপস্সনায কম্মং ন করোন্তী’’তি। সত্থা আগন্ত্বা ‘‘কায নুত্থ, ভিক্খৰে, এতরহি কথায সন্নিসিন্না’’তি পুচ্ছিত্বা ‘‘ইমায নামা’’তি ৰুত্তে ‘‘ন, ভিক্খৰে, ইদানেৰ, পুব্বেপেতে কেল়িসীলকাযেৰা’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো একস্মিং গামকে ব্রাহ্মণকুলে নিব্বত্তি, ‘‘কোমারপুত্তো’’তি নং সঞ্জানিংসু। সো অপরভাগে নিক্খমিত্বা ইসিপব্বজ্জং পব্বজিত্বা হিমৰন্তপদেসে ৰসি। অথঞ্ঞে কেল়িসীলা তাপসা হিমৰন্তপদেসে অস্সমং মাপেত্বা ৰসিংসু, কসিণপরিকম্মমত্তম্পি নেসং নত্থি, অরঞ্ঞতো ফলাফলানি আহরিত্বা খাদিত্বা হসমানা নানপ্পকারায কেল়িযা ৰীতিনামেন্তি। তেসং সন্তিকে একো মক্কটো অত্থি, সোপি কেল়িসীলকোৰ <a name="M2.0405"></a> মুখৰিকারাদীনি করোন্তো তাপসানং নানাৰিধং কেল়িং দস্সেতি। তাপসা তত্থ চিরং ৰসিত্বা লোণম্বিলসেৰনত্থায মনুস্সপথং অগমংসু। তেসং গতকালতো পট্ঠায বোধিসত্তো তং ঠানং গন্ত্বা ৰাসং কপ্পেসি, মক্কটো তেসং ৰিয তস্সপি কেল়িং দস্সেসি।</p>
<p class="bodytext">বোধিসত্তো অচ্ছরং পহরিত্বা ‘‘সুসিক্খিতপব্বজিতানং সন্তিকে ৰসন্তেন নাম আচারসম্পন্নেন <a name="P2.0448"></a> কাযাদীহি সুসঞ্ঞতেন ঝানেসু যুত্তেন ভৰিতুং ৰট্টতী’’তি তস্স ওৰাদং অদাসি। সো ততো পট্ঠায সীলৰা আচারসম্পন্নো অহোসি, বোধিসত্তোপি ততো অঞ্ঞত্থ অগমাসি। অথ তে তাপসা লোণম্বিলং সেৰিত্বা তং ঠানং অগমংসু। মক্কটো পুব্বে ৰিয তেসং কেল়িং ন দস্সেসি। অথ নং তাপসা ‘‘পুব্বে, ত্বং আৰুসো, অম্হাকং পুরতো কেল়িং অকাসি, ইদানি ন করোসি, কিংকারণা’’তি পুচ্ছন্তা পঠমং গাথমাহংসু –</p>
<p class="hangnum"><a name="para145"></a><span class="paranum">১৪৫</span>.</p>
<p class="gatha1"> ‘‘পুরে তুৰং সীলৰতং সকাসে, ওক্কন্তিকং কীল়সি অস্সমম্হি।</p>
<p class="gathalast">করোহরে মক্কটিযানি মক্কট, ন তং মযং সীলৰতং রমামা’’তি॥</p>
<p class="bodytext">তত্থ <span class="bld">সীলৰতং সকাসে</span>তি কেল়িসীলানং অম্হাকং সন্তিকে। <span class="bld">ওক্কন্তিক</span>ন্তি মিগো ৰিয ওক্কন্তিত্বা কীল়সি। <span class="bld">করোহরে</span>তি এত্থ <span class="bld">অরে</span>তি আলপনং। <span class="bld">মক্কটিযানী</span>তি মুখমক্কটিককীল়াসঙ্খাতানি মুখৰিকারানি। <span class="bld">ন তং মযং সীলৰতং রমামা</span>তি যং পুব্বে তৰ কেল়িসীলং কেল়িৰতং, তং মযং এতরহি ন রমাম, ত্বম্পি নো ন রমাপেসি, কিং নু খো কারণন্তি।</p>
<p class="bodytext">তং <a name="V2.0372"></a> সুত্বা মক্কটো দুতিযং গাথমাহ –</p>
<p class="hangnum"><a name="para146"></a><span class="paranum">১৪৬</span>.</p>
<p class="gatha1"> ‘‘সুতা হি ময্হং পরমা ৰিসুদ্ধি, কোমারপুত্তস্স বহুস্সুতস্স।</p>
<p class="gathalast">মা দানি মং মঞ্ঞি তুৰং যথা পুরে, ঝানানুযুত্তো ৰিহরামি আৰুসো’’তি॥</p>
<p class="bodytext">তত্থ <a name="M2.0406"></a> <span class="bld">ময্হ</span>ন্তি করণত্থে সম্পদানং। <span class="bld">ৰিসুদ্ধী</span>তি ঝানৰিসুদ্ধি। <span class="bld">বহুস্সুতস্সা</span>তি বহূনং কসিণপরিকম্মানং অট্ঠন্নঞ্চ সমাপত্তীনং সুতত্তা চেৰ পটিৰিদ্ধত্তা চ বহুস্সুতস্স। <span class="bld">তুৰ</span>ন্তি তেসু একং তাপসং আলপন্তো ইদানি মা মং ত্বং পুরে ৰিয সঞ্জানি, নাহং পুরিমসদিসো, আচরিযো মে লদ্ধোতি দীপেতি।</p>
<p class="bodytext">তং <a name="P2.0449"></a> সুত্বা তাপসা ততিযং গাথমাহংসু –</p>
<p class="hangnum"><a name="para147"></a><span class="paranum">১৪৭</span>.</p>
<p class="gatha1"> ‘‘সচেপি সেলস্মি ৰপেয্য বীজং, দেৰো চ ৰস্সে ন হি তং ৰিরূল়্হে।</p>
<p class="gathalast">সুতা হি তে সা পরমা ৰিসুদ্ধি, আরা তুৰং মক্কট ঝানভূমিযা’’তি॥</p>
<p class="bodytext">তস্সত্থো – সচেপি পাসাণপিট্ঠে পঞ্চৰিধং বীজং ৰপেয্য, দেৰো চ সম্মা ৰস্সেয্য, অখেত্ততায তং ন ৰিরূল়্হেয্য, এৰমেৰ তযা পরমা ঝানৰিসুদ্ধি সুতা, ত্বং পন তিরচ্ছানযোনিকত্তা আরা ঝানভূমিযা দূরে ঠিতো, ন সক্কা তযা ঝানং নিব্বত্তেতুন্তি মক্কটং গরহিংসু।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা কেল়িসীলা তাপসা ইমে ভিক্খূ অহেসুং, কোমারপুত্তো পন অহমেৰ অহোসি’’ন্তি।</p>
<p class="centered">কোমারপুত্তজাতকৰণ্ণনা নৰমা।</p>
<p class="hangnum">  </p>
<p class="subhead"> ৩০০] ১০. ৰকজাতকৰণ্ণনা</p>
<p class="bodytext"><span class="bld">পরপাণরোধা জীৰন্তো</span>তি ইদং সত্থা জেতৰনে ৰিহরন্তো পুরাণসন্থতং আরব্ভ কথেসি। ৰত্থু <span class="bld">ৰিনযে</span> (পারা॰ ৫৬৫ আদযো) ৰিত্থারতো আগতমেৰ। অযং পনেত্থ সঙ্খেপো – আযস্মা উপসেনো দুৰস্সিকো একৰস্সিকেন সদ্ধিৰিহারিকেন সদ্ধিং সত্থারং উপসঙ্কমিত্বা সত্থারা গরহিতো <a name="V2.0373"></a> ৰন্দিত্বা পক্কন্তো ৰিপস্সনং পট্ঠপেত্বা অরহত্তপ্পত্তো অপ্পিচ্ছতাদিগুণযুত্তো তেরস ধুতঙ্গানি সমাদায পরিসম্পি তেরসধুতঙ্গধরং কত্বা ভগৰতি তেমাসং পটিসল্লীনে সপরিসো সত্থারং উপসঙ্কমিত্বা পরিসং নিস্সায পঠমং গরহং লভিত্বা অধম্মিকায কতিকায অননুৰত্তনে দুতিযং সাধুকারং লভিত্বা ‘‘ইতো পট্ঠায ধুতঙ্গধরা ভিক্খূ যথাসুখং উপসঙ্কমিত্বা মং পস্সন্তূ’’তি সত্থারা কতানুগ্গহো নিক্খমিত্বা ভিক্খূনং তমত্থং আরোচেসি। ততো পভুতি ভিক্খূ ধুতঙ্গধরা হুত্বা সত্থারং <a name="M2.0407"></a> দস্সনায উপসঙ্কমিত্বা সত্থরি পটিসল্লানা ৰুট্ঠিতে তত্থ তত্থ পংসুকূলানি ছড্ডেত্বা অত্তনো পত্তচীৰরানেৰ গণ্হিংসু। সত্থা সম্বহুলেহি ভিক্খূহি সদ্ধিং সেনাসনচারিকং চরন্তো <a name="P2.0450"></a> তত্থ তত্থ পতিতানি পংসুকূলানি দিস্বা পুচ্ছিত্বা তমত্থং সুত্বা ‘‘ভিক্খৰে, ইমেসং নাম ভিক্খূনং ধুতঙ্গসমাদানং ন চিরট্ঠিতিকং ৰকস্স উপোসথকম্মসদিসং অহোসী’’তি ৰত্বা অতীতং আহরি।</p>
<p class="bodytext">অতীতে বারাণসিযং ব্রহ্মদত্তে রজ্জং কারেন্তে বোধিসত্তো সক্কো দেৰরাজা অহোসি। অথেকো ৰকো গঙ্গাতীরে পাসাণপিট্ঠে ৰসতি, অথ গঙ্গায মহোদকং আগন্ত্বা তং পাসাণং পরিক্খিপি। ৰকো অভিরুহিত্বা পাসাণপিট্ঠে নিপজ্জি, নেৰস্স গোচরো অত্থি, ন গোচরায গমনমগ্গো, উদকম্পি ৰড্ঢতেৰ। সো চিন্তেসি – ‘‘ময্হং নেৰ গোচরো অত্থি, ন গোচরায গমনমগ্গো, নিক্কম্মস্স পন নিপজ্জনতো উপোসথকম্মং ৰর’’ন্তি মনসাৰ উপোসথং অধিট্ঠায সীলানি সমাদিযিত্বা নিপজ্জি। তদা সক্কো দেৰরাজা আৰজ্জমানো তস্স তং দুব্বলসমাদানং ঞত্বা ‘‘এতং ৰকং ৰিহেঠেস্সামী’’তি এল়করূপেন আগন্ত্বা তস্স অৰিদূরে ঠত্বা অত্তানং দস্সেসি। ৰকো তং দিস্বা ‘‘অঞ্ঞস্মিং দিৰসে উপোসথকম্মং জানিস্সামী’’তি উট্ঠায তং গণ্হিতুং পক্খন্দি। এল়কোপি ইতো চিতো চ পক্খন্দিত্বা অত্তানং গহেতুং নাদাসি। ৰকো তং গহেতুং অসক্কোন্তো নিৰত্তিত্বা আগম্ম ‘‘উপোসথকম্মং তাৰ মে ন ভিজ্জতী’’তি তত্থেৰ পুন নিপজ্জি। সক্কো সক্কত্তভাৰেনেৰ আকাসে ঠত্বা ‘‘তাদিসস্স দুব্বলজ্ঝাসযস্স কিং উপোসথকম্মেন, ত্বং মম সক্কভাৰং অজানন্তো এল়কমংসং খাদিতুকামো অহোসী’’তি তং ৰিহেঠেত্বা গরহিত্বা দেৰলোকমেৰ গতো।</p>
<p class="hangnum"><a name="para148"></a><span class="paranum">১৪৮</span>.</p>
<p class="gatha1"> ‘‘পরপাণরোধা জীৰন্তো, মংসলোহিতভোজনো।</p>
<p class="gathalast">ৰকো ৰতং সমাদায, উপপজ্জি উপোসথং॥</p>
<p class="hangnum"><a name="para149"></a><span class="paranum">১৪৯</span>.</p>
<p class="gatha1"> ‘‘তস্স <a name="M2.0408"></a> সক্কো ৰতঞ্ঞায, অজরূপেনুপাগমি।</p>
<p class="gathalast">ৰীততপো অজ্ঝপ্পত্তো, ভঞ্জি লোহিতপো তপং॥</p>
<p class="hangnum"><a name="para150"></a><span class="paranum">১৫০</span>.</p>
<p class="gatha1"> ‘‘এৰমেৰ <a name="V2.0374"></a> <a name="P2.0451"></a> ইধেকচ্চে, সমাদানম্হি দুব্বলা।</p>
<p class="gathalast">লহুং করোন্তি অত্তানং, ৰকোৰ অজকারণা’’তি॥ –</p>
<p class="unindented">তিস্সোপি অভিসম্বুদ্ধগাথাৰ।</p>
<p class="bodytext">তত্থ <span class="bld">উপপজ্জি উপোসথ</span>ন্তি উপোসথৰাসং উপগতো। <span class="bld">ৰতঞ্ঞাযা</span>তি তস্স দুব্বলৰতং অঞ্ঞায। <span class="bld">ৰীততপো অজ্ঝপ্পত্তো</span>তি ৰিগততপো হুত্বা উপগতো, তং খাদিতুং পক্খন্দীতি অত্থো। <span class="bld">লোহিতপো</span>তি লোহিতপাযী। <span class="bld">তপ</span>ন্তি তং অত্তনো সমাদানতপং ভিন্দি।</p>
<p class="bodytext">সত্থা ইমং ধম্মদেসনং আহরিত্বা জাতকং সমোধানেসি – ‘‘তদা সক্কো অহমেৰ অহোসি’’ন্তি।</p>
<p class="centered">ৰকজাতকৰণ্ণনা দসমা।</p>
<p class="centered">কুম্ভৰগ্গো পঞ্চমো।</p>
<p class="bodytext">তস্সুদ্দানং –</p>
<p class="gatha1">ৰরকুম্ভ সুপত্ত সিরিব্হযনো, সুচিসম্মত বিন্দুসরো চুসভো।</p>
<p class="gathalast">সরিতংপতি চণ্ডি জরাকপিনা, অথ মক্কটিযা ৰককেন দসাতি॥</p>
<p class="bodytext">অথ ৰগ্গুদ্দানং –</p>
<p class="gatha1">সঙ্কপ্পো পদুমো চেৰ, উদপানেন ততিযং।</p>
<p class="gathalast">অব্ভন্তরং ঘটভেদং, তিকনিপাতম্হিলঙ্কতন্তি॥</p>
<p class="centered">তিকনিপাতৰণ্ণনা নিট্ঠিতা।</p>
<p class="centered">(দুতিযো ভাগো নিট্ঠিতো।)</p></div>
<div end="ed" class="end"></div>`

document.getElementById('loaddata').innerHTML = atth_2_5_14 
searchhelper()
bookhelper()
var chapterhelper = document.createElement('script')
chapterhelper.src = `chaptertoggle.js`
loaddata.appendChild(chapterhelper)